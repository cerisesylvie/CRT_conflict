Consiglio Regionale della Valle d'Aosta - Oggetto del Consiglio n. 603 del 11 giugno 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 603 del 11 giugno 2009 - Resoconto
OGGETTO N. 603/XIII - Continuazione discussione congiunta del
rendiconto 2008 e dell'assestamento del bilancio 2009.
Président
- La parole au Conseiller Salzone.
Salzone (SA-UdC-VdA)
- Grazie, Presidente. Analizzare un
consuntivo rischia quasi sempre di diventare un momento di
riflessione un po' meno politico e un po' più ragionieristico,
fatto di numeri e di schemi che, devo essere sincero, non è che mi
appassionano particolarmente. È pur vero comunque che dalle cifre e
dalla loro collocazione si possono trovare spunti per evidenziare
criticità, obiettivi raggiunti, buoni propositi e soluzioni. Il
rendiconto del 2008 è figlio di un bilancio di previsione che è
stato impostato correttamente con molta attenzione e pensando già
ad una riforma di semplificazione dell'impianto di contabilità. Lo
schema di bilancio quindi ci presenta dati oggettivi che devono
essere confrontati con le previsioni e che devono fare i conti con
le stesse e che deve fare anche riferimento al Patto di stabilità
che ci vincola sempre più nell'operatività dell'Amministrazione
regionale e degli enti locali.
L'avanzo anche quest'anno piuttosto cospicuo è di oltre 400
milioni di euro, anche se la cifra che oggettivamente può essere
distribuita in assestamento è di circa 240 milioni; infatti 160
milioni sono già stati iscritti nel bilancio di previsione
2009-2011 come avanzo presunto e 5 milioni sono quelli che sono
stati abbonati alle confidi, abbiamo ossia azzerato i crediti verso
i consorzi garanzia fidi nell'ambito degli interventi anticrisi a
favore delle famiglie e delle imprese. Vale la pena qui ricordare
che sono circa 4mila le famiglie che hanno fatto ricorso agli aiuti
deliberati dalla Regione per fronteggiare la crisi. Significativo e
di assoluta rilevanza politica è poi l'intervento fiscale di
riduzione dell'IRAP dello 0,92 percento con effetto retroattivo dal
1° gennaio, facendo scendere l'aliquota al 2,98 percento per tutti
i settori economici e, anche se il costo è particolarmente oneroso
(circa 17 milioni di euro), trova unanime consenso a tutti i
livelli. Altre voci importanti dell'assestamento che derivano
dall'utilizzo dell'avanzo 2008 si trovano nel settore sanitario per
finanziare le spese della mobilità passiva. Si trovano poi anche
nel turismo con particolare rilievo agli interventi per la Casa da
gioco di Saint-Vincent, i fondi globali a finanziamento del disegno
di legge per l'ampliamento dell'ospedale, ma anche i cospicui
trasferimenti ai fondi di rotazione e ai fondi di riserva. Questa
in estrema sintesi è la fotografia del rendiconto 2008, che con il
relativo assestamento di bilancio di previsione per l'anno
finanziario 2009 chiude con una cifra in disponibilità di circa
1.700 milioni di euro.
Al di là delle mere cifre sulla contabilità a cui ci siamo
riferiti e già ampiamente illustrate dal relatore, crediamo valga
la pena, anche se sinteticamente, fare il punto della situazione
sulla crisi economica che continua a riflettersi anche in Valle
d'Aosta. Siamo ancora nel bel mezzo della recessione
internazionale, come sappiamo, anche se alcuni spiragli
effettivamente visibili all'orizzonte ci inducono a sperare in una
prossima ripresa. Le iniezioni di cospicue masse di capitale
effettuate dai vari Governi dei Paesi industrializzati per salvare
banche e industrie hanno concesso al mondo globalizzato un parziale
riequilibrio del mercato internazionale, consentendo una boccata di
ossigeno alle varie amministrazioni: basti pensare all'operazione
Fiat-Chrysler, con il via libera dell'Amministrazione di Obama, per
capire che lo scenario potrebbe cambiare ancor prima di quanto gli
analisti economici ci indicano. Pare ovvio quindi che il
superamento senza gravi conseguenze dell'attuale situazione locale
dipenderà da una parte dall'evolversi della crisi internazionale,
dall'altra dalle capacità del sistema produttivo che deve
necessariamente essere ulteriormente aiutato con scelte capaci di
individuare le nuove opportunità che di volta in volta si
propongono. Ci aspetta comunque un compito difficile, di grande
responsabilità; le iniziative che già abbiamo adottato sono buone,
ma necessitano di un monitoraggio continuo, anche perché gli
economisti locali confermano che la ripresa in Valle d'Aosta dovrà
aspettare il 2011. L'anno prossimo infatti sarà ancora un anno di
criticità congiunturali e staticità degli indicatori, un anno
insomma a carattere recessivo con una flessione del valore aggiunto
del 2,3 percento. La situazione si prospetta quindi non del tutto
rassicurante, le imprese che chiudono sono superiori al numero di
quelle che nascono, la disoccupazione aumenta e anche se i dati non
sono preoccupanti come nel resto del Paese, la tensione per alcune
famiglie che hanno perso il lavoro rimane molto alta. Ciò che deve
inquietare è il pesante ricorso alla cassa integrazione. Nei primi
tre mesi di quest'anno il numero di ore è stato il triplo rispetto
allo stesso periodo del 2008, pari a tre quarti dell'intero
ammontare dell'anno passato. Ci sono sicuramente anche dati
positivi, come ad esempio l'incremento dei depositi bancari che
aumentano del 15 percento rispetto all'anno precedente, superando i
3 miliardi di euro, ma questo ci fa ben comprendere come purtroppo
la forbice fra ricchezza e povertà si allarghi sempre più e questo,
a nostro avviso, non è un dato del tutto esaltante.
Riteniamo giusto mettere in evidenza il favorevole contesto
istituzionale, in quanto come Regione abbiamo già adottato, come
abbiamo detto in premessa, un pacchetto anticrisi destinato alle
famiglie, alle imprese, ma abbiamo la sensazione che lo sforzo
effettuato abbia bisogno di un ulteriore impulso. Pensiamo in modo
particolare agli anziani con una bassa pensione, che, pur essendo
capaci di fare grandi sacrifici e quindi importanti rinunce, molto
spesso sono obbligati a chiedere aiuto per arrivare alla fine del
mese e badate bene questa non è una bella cosa. Lo stesso vale per
quelle famiglie giovani che da anni hanno un lavoro precario: penso
ai precari della Cogne, ma non solo, ai quali non è stato rinnovato
il contratto, magari con le rate di una spesa fatta in precedenza
da pagare, o semplicemente le bollette dell'affitto, o delle spese
generali da pagare mensilmente. Ci chiediamo: come fanno ad andare
avanti? Abbiamo sì effettuato interventi sugli ammortizzatori
sociali, ma cosa diciamo a chi non ha neppure una rendita o a
coloro che stanno esaurendo le risorse di una vita? La fascia più
in difficoltà è quella dei precari o, meglio, degli ex precari,
quelli che ora non hanno più un lavoro e che sono stati messi in
mobilità, quella fascia che va da un'età da 30 anni in su, per i
quali gli ammortizzatori sociali messi in campo non possono essere
sufficienti. Se è vero che la percentuale dei disoccupati in Valle
d'Aosta è soltanto del 3,3 percento, anche se personalmente nutro
qualche dubbio su questi dati... e che la fascia di povertà è fra
le più basse del Paese... allora dobbiamo valutare la possibilità
di metterci nelle condizioni di inventarci qualcosa in più. Oggi
ribadiamo una convinzione: che la vera emergenza sia fra coloro che
non hanno un lavoro e fra coloro che un lavoro lo hanno perso. La
mancanza di un'occupazione crea disagio familiare, ma anche
insicurezza e preoccupazione che sovente si trasforma in angoscia.
Povertà, disagio, tribolazioni diffuse, il più delle volte sono
ignorate proprio perché sono nascoste e questo non va bene. Di
fronte a questi bisogni specie di natura sociale, ci si chiede
continuamente se gli strumenti che ci siamo dati siano concreti e
soddisfino sufficientemente la nostra gente, ci si chiede se noi,
che abbiamo il potere di proporre nuove proposte, siamo in grado di
capire i reali bisogni espressi. Ci rendiamo conto certamente di
quanto è già stato fatto e quali siano le difficoltà di manovra,
avendo un bilancio ostaggio di regolamenti troppo rigidi, ma oggi
più di ieri dobbiamo operare il massimo impegno per dare una
risposta più concreta e magari - perché no? - utilizzando un po' di
finanza creativa che, a nostro avviso, non guasterebbe.
Président
- La parole au Conseiller Lattanzi.
Lattanzi (PdL)
- Grazie, Presidente. L'analisi politica
delle finanze pubbliche passa attraverso tre grandi momenti. Noi
abbiamo avuto modo, la fine dell'anno scorso, di occuparci del
bilancio di previsione 2009-2011 e su questo abbiamo espresso
alcune indicazioni come movimento politico. Vi è poi l'assestamento
di bilancio annuale, che fa riferimento al capitalizzato dell'anno
precedente, e riassestamento delle risorse eventualmente avanzate,
come stiamo affrontando con questi due provvedimenti: il n. 36 e il
n. 37. Sono momenti che permettono al Consiglio e ai gruppi che
sono all'opposizione di poter esprimere un giudizio politico sulle
scelte che vengono fatte in questi contesti. I due provvedimenti
dicono cose abbastanza diverse, quello di avanzo di amministrazione
e di assestamento: l'avanzo di amministrazione del 2008, il
consuntivo 2008 ci dice intanto che questa Giunta in questi sei
mesi ha potuto poco modificare un'impostazione, che era del
triennale precedente; non dimentichiamo che stiamo valutando un
bilancio consuntivo 2008 che per solo metà della legislatura ha
potuto avere scelte di incidenza politica che potevano modificare
radicalmente o spostare l'asse politico delle scelte fatte nel
triennio precedente, quindi ci troviamo a commentare un bilancio
che avevamo già annunciato non a noi favorevole, nel senso che già
nel triennio precedente avevamo detto che nel 2008 l'impostazione
di bilancio 2008 a noi non piaceva, perché rilevava ancora delle
scelte politiche fortemente inconsapevoli delle difficoltà e delle
sfide che la Valle avrebbe dovuto affrontare. Certamente per onestà
intellettuale noi non accennavamo a crisi epocali economiche, anche
quando commentavamo i bilanci di previsione 2006-2007-2008 noi, pur
contestando le scelte politiche di quei bilanci, non potevamo
prevedere la gravità degli eventi economici e finanziari che poi
nel 2008 hanno caratterizzato la fine di quel triennio di bilancio.
Avevamo però già espresso la nostra preoccupazione in quei tre anni
(e quindi bilancio di previsione 2008 e di assestamento 2008 fatto
a metà del 2008) su come, a nostro avviso, le scelte politiche
intrinseche al bilancio e l'impostazione dei capitoli di spesa non
mettevano la nostra Regione al riparo di eventuali crisi o di
eventuali situazioni di scarsità di impulso della finanza regionale
sull'economia regionale. Certo, gli eventi catastrofici, finanziari
che poi si sono tradotti in crisi economiche per tutto il mondo,
quindi anche per il nostro Paese e per la nostra Regione, hanno
accelerato questo processo di consapevolezza, però il consuntivo
2008 - dicevo - non registra sostanzialmente ancora delle
modificazioni di orientamento; noi dobbiamo prendere atto che
abbiamo un bilancio fortemente condizionato da scelte politiche che
puntano su alcuni settori importanti, come un'assistenza molto
ampia e molto diffusa, scelta politica, una sanità molto costosa e
molto presente sul territorio, a cui non sempre corrisponde...
abbiamo avuto modo già di parlarne in maniera molto franca con
l'Assessore alla sanità, lo avevamo detto anche agli Assessori
precedenti... noi continuiamo a ribadire che le scelte di
collocazione delle risorse per mantenere un sistema sanitario
regionale come il nostro, molto costoso, sono scelte anche
condivise ma, a nostro avviso, non corrispondono delle eccellenze
di qualità del servizio sanitario. Possiamo dire il cittadino
valdostano dal servizio sanitario regionale ha un buon servizio,
non ha un eccellente servizio, lo dimostrano le transumanze e i
trasferimenti di ricerca di eccellenza che abbiamo nel momento in
cui uno ha dei problemi veri; questo senza mettere in discussione
la competenza e la professionalità degli operatori del servizio
sanitario regionale, ma prendendo atto che gli investimenti si
orientano ancora qui sulla spesa del personale, della quantità di
personale che viene messo in moto per offrire questo servizio e
quasi mai negli investimenti che, al di là dell'edilizia sanitaria
di cui parleremo fra qualche istante, non mettono attraverso la
ricerca, attraverso la formazione, attraverso la ricerca
dell'investimento nella qualità della prestazione e delle
eccellenze quasi mai i nostri operatori sanitari nelle condizioni
di poter crescere in termini di confronto con le nuove tecnologie e
gli sviluppi della ricerca. Questo rimane a consuntivo un giudizio
che manteniamo.
Collego immediatamente l'aspetto di riallocamento delle risorse,
questo appunto rimane anche per il triennio futuro, nel senso che
l'avanzo di amministrazione è vero che in parte è disponibile,
soltanto in minima parte disponibile, e qui apro subito la
parentesi del concetto di avanzi di amministrazione che si rendono
contabilmente disponibili, ma sappiamo purtroppo per il Patto di
stabilità non a cassa della Regione, per cui vediamo cifre che di
anno in anno sempre in maniera più importante si iscrivono
all'avanzo di amministrazione, ma che poi in realtà non possono
essere utilizzate, perché le normative comunitarie impediscono al
Ministero delle finanze di rendere disponibile per competenza, non
solo per cassa, queste risorse. Su questo è aperto un dialogo,
sappiamo che ci sono tavoli tecnici con il Ministero delle finanze
e con i Dirigenti dell'Assessorato, che auspichiamo possano portare
non semplicemente alla ratificazione di disponibilità che la
Regione ha, ma anche alla loro utilizzazione, in quanto forse ad
oggi ancor di più, con la consapevolezza quotidiana della necessità
degli investimenti, queste risorse diventano fondamentali per la
nostra Regione.
Chiudo quindi anche la riflessione sul Patto di stabilità e su
questa perversa situazione di contabilità che cresce in termini di
avanzo, ma che non cresce in termini di disponibilità, perché
devono venire fatte per la Regione delle scelte che mettono la
Regione nelle condizioni di poter utilizzare queste risorse.
Abbiamo anche espresso la nostra disponibilità affinché questo
dialogo con il Ministero possa trovare la strada giusta, oltre che
quella tecnica, che attualmente non è di nostra competenza, ma la
strada politica, per fare in modo che il Ministero delle entrate
abbia quell'attenzione nei confronti di queste disponibilità,
naturalmente lo abbiamo detto, lo ribadiamo, purché tali avanzi di
amministrazione siano condizionati agli investimenti e non
all'aumento della spesa corrente, perché riteniamo che di spesa
corrente ve ne sia già abbastanza e lo dimostra non un'affermazione
politica o filosofica, ma un dato: abbiamo avuto modo di sentire la
relazione dell'Assessore, come lui giustamente diceva che
l'incidenza percentuale sul volume del bilancio delle spese
correnti diminuisce, io mi permetto di aggiungere un'altra
riflessione che lui conosce molto bene, è vero che la percentuale
diminuisce per due effetti: da un lato, perché si sta frenando la
crescita della spesa corrente e non si sta riducendo, ma,
dall'altro, abbiamo un aumento dei volumi del bilancio, per cui se
si passa da 1.800 miliardi di euro a 2.000 miliardi di euro, è
chiaro che aumentando il volume la percentuale diminuisce. Se la
percentuale delle spese correnti aumenta del 7 percento, come è
aumentata, possiamo dire che è diminuita meno del 10 percento che
si poteva immaginare per effetto del rinnovo dei contratti, di
incidenze di spese che non sono direttamente imputabili a questa
Regione. Evidentemente la spesa corrente in questa Regione continua
a crescere e noi esprimiamo ancora una preoccupazione, perché se è
vero che diminuisce la percentuale di spesa corrente, è altrettanto
vero che è aumentata di un altro 7 percento anche quest'anno e
nell'ultimo triennio la spesa corrente per il personale in questa
Regione è aumentata di oltre il 20 percento. Questo è un dato di
fatto che ci preoccupa, perché è evidente che la dinamica
dell'aumento dei costi è una di quelle dinamiche che va tenuta
sotto osservazione e, al di là al momento delle preoccupazioni,
delle scelte di riduzione dei concorsi pubblici, dei
prepensionamenti, della riorganizzazione della mobilità, del
trasferimento dalla Regione ad altri enti di personale per far
fronte a servizi, le piante organiche degli enti locali... laddove
magari vi sia più esigenza... noi questo aspetto anche per una
grave colpa dei sindacati, che si sono sempre opposti alla
flessibilità del personale pubblico... purtroppo noi oggi queste
scelte non le abbiamo ancora viste. Riteniamo quindi che sia
assolutamente necessario che il comparto pubblico sia un unico
contenitore nel quale l'amministrazione pubblica in generale possa
utilizzare personale, perseguendo un unico comune obiettivo: quello
di ridurre il costo della struttura pubblica sul bilancio di questa
Regione, perché non dobbiamo dimenticare che le risorse sono tasse
dei cittadini e prima o poi con queste tasse il conto lo dovremo
fare.
Qui apro un'altra riflessione, ho già avuto modo di farla al
Presidente della Regione che mi ha dimostrato la sua sensibilità su
questo, ma anche all'Assessore alle finanze. Noi sulle entrate
dobbiamo fare una riflessione seria che deve esulare dall'aspetto
del montante degli avanzi di amministrazione crescenti e della loro
inutilizzazione: noi dobbiamo fare una riflessione seria sulle
prossime entrate, perché se è vero che abbiamo un riparto fiscale
che ci permette di avere il vantaggio di utilizzare i 9/10 delle
tasse, ossia dell'IRPEF, dell'IVA e di tutti i tributi che i
valdostani e anche i non valdostani portano in questa regione, noi
dobbiamo fare una riflessione seria sull'incidenza e sull'impatto
della crisi economica sugli F24 e sull'IVA e credo che si stia
facendo (spero), perché di questo ne abbiamo parlato la settimana
scorsa anche con l'Assessore Lavoyer. A noi non può sfuggire che il
fatto di avere i 9/10 dei tributi pagati in questa regione è
strettamente legato al fatto che in questa regione si paghino i
tributi e i tributi si pagano se c'è economia che cresce. Ad
economia di PIL zero, i tributi inevitabilmente nei prossimi tre
anni scenderanno e i 9/10 di 0 è 0, naturalmente estremizzo! È
quindi evidente che noi una riflessione seria di finanza pubblica
in termini di potenzialità delle entrate la dobbiamo fare, questo
al di là delle opportunità che noi come Regione e come
Amministrazione ci giochiamo nei rapporti con lo Stato per quanto
riguarda gli avanzi di amministrazione e con l'Europa per quanto
riguarda l'utilizzazione dei fondi Interreg e dei fondi di
investimento di tipo europeo. Al di là di quelle, perché quelle
sono partite e sono opportunità che noi dobbiamo saper cogliere al
di là della nostra azione di amministratori che devono lavorare con
gli investimenti per fare in modo che si generi in questa regione
PIL, quindi ricchezza crescente, quindi F24 che i cittadini anche
in presenza di future riduzioni delle aliquote... che tutti
auspichiamo, perché lo auspicano i cittadini, non possiamo
immaginare che da una parte i 9/10 delle tasse che chiediamo di
ridurre si riducono e ulteriormente si riducono per effetto
dell'economia che non cresce! Sono due criteri e due variabili
assolutamente fondamentali, altrimenti vuol dire non aver chiaro
cosa sta succedendo in termini economici in questa regione.
Prendiamo atto sugli assestamenti di bilancio che c'è stato un
forte impulso in questo senso su due linee su cui noi abbiamo
espresso la condivisione, ma perché l'abbiamo condivisa con gli
operatori economici, abbiamo avuto modo di partecipare alle
assemblee e alle riunioni degli industriali, dei commercianti e
degli artigiani, tutti hanno espresso un atteggiamento favorevole a
come la Giunta ha affrontato la crisi e gli aiuti alle imprese e io
aggiungo anche alle famiglie, certamente questo è stato fatto. Cito
l'IRAP tanto per essere chiaro, certamente tagliare quasi un punto
di IRAP è un impulso importante: significa rinunciare a risorse che
potevano essere investite in altre cose per lasciarle nelle tasche
delle imprese, così come i mutui per la casa, lasciare i soldi
nelle tasche dei cittadini, i mutui per le attività commerciali e
gli alberghi, per poter lasciare i soldi nelle tasche degli
operatori, sono scelte che nell'emergenza abbiamo condiviso e che
continuiamo a condividere e di cui vediamo traccia finanziaria,
perché sono state partite di giro che abbiamo condiviso, destinate
all'impulso all'economia.
Esprimiamo una preoccupazione, lo abbiamo già fatto in maniera
molto leale. Certo la gestione della crisi non ci deve distrarre da
una riduzione dei costi, che ci permetta di estrapolare risorse per
fare gli investimenti. Quando noi vediamo che ancora culturalmente
si immaginano gli investimenti nel riassetto del territorio, noi
esprimiamo una preoccupazione: il riassetto del territorio, le
centinaia di milioni di euro spesi per tenere in sicurezza il
nostro territorio certamente sono attività di breve, che incidono
sull'economia per quel fattore keynesiano che se si mettono soldi
in opere pubbliche... è evidente che nel breve queste costituiscono
per le piccole imprese artigiane e per le aziende artigiane... apro
una parentesi: a patto e a condizione che i lavori li prendano i
valdostani e non quelli che arrivano da fuori, che poi "lasciano
con i cerini in mano", con i fallimenti in questa regione! Chiudo
la parentesi, ma certamente queste sono azioni che nell'impatto di
breve possono avere un ritorno di tipo economico di breve, ma non
producono PIL nel lungo, perché ci mettono in sicurezza il
territorio, ma noi sappiamo che il territorio è un costo, non è
un'opportunità di sviluppo. Mettere in sicurezza il territorio: non
sto parlando naturalmente dei centri turistici, sto parlando di
mettere in generale in sicurezza il territorio, è un costo che noi
sosteniamo per far vivere in sicurezza i nostri cittadini. Cosa
diversa è invece fare quegli investimenti di riqualificazione
ambientale e qui sì si potrebbe fare tanto di più: mi riferisco
alla ristrutturazione degli antichi borghi, il recupero dei
villaggi, delle peculiarità della nostra storia, quelle sì possono
creare PIL, possono creare con gli investimenti e con i recuperi il
recupero ambientale della nostra civiltà, possono creare ricchezza.
Lo scopriamo quando andiamo in vallate anche a noi concorrenti in
termini di turismo, che hanno fatto questa scelta 15-20 anni fa.
Noi visitiamo come amministratori, ma anche come utenti, luoghi
d'Europa che hanno investito molto sul recupero di questo. Noi
abbiamo leggi a disposizione, non è che non si siano fatte, ma non
c'è un processo di comunicazione che metta in condizione il
cittadino di avere chiaro che si rivolge ad uno sportello, c'è una
legge chiara. Noi abbiamo troppe norme, troppa burocrazia, l'ho
sentito dire anche dal Presidente della Regione in alcune
assemblee, condividiamo, troppe norme e troppa burocrazia, noi
continuiamo a dirlo da dieci anni, quando mai questa Regione
arriverà ai testi unici di settore? Noi continuiamo ad avere norme
sull'urbanistica, sul recupero dei centri storici con decine di
leggi che intervengono, che spiazzano perfino i professionisti del
settore, che fanno fare ai cittadini che avrebbero la voglia di
mettere magari un po' di capitale loro utilizzando magari delle
agevolazioni che la Regione mette a disposizione... rendono quasi
impossibile l'opportunità di cogliere questa cosa. Lo so che anche
con l'Assessore Viérin si è fatto un ragionamento sulla
sburocratizzazione e sulla semplificazione dei processi, credo che
il tempo sia una variabile fondamentale; se mettiamo alle buone
intenzioni un tempo troppo lungo, ci troveremo assolutamente
spiazzati. Il nostro invito quindi è che la Giunta, pur avendo
espresso sensibilità e preoccupazioni congiunte, simili alle
nostre, prenda atto che la variabile tempo in economia non è una
variabile sottostante, è una variabile principale; quindi buone
intenzioni a tempi lunghi portano fuori dal mercato e da scelte
oculate. Noi abbiamo assistito negli ultimi dieci anni a tante
scelte giuste fatte in tempi sbagliati, semplicemente tempi inutili
quando tutto ormai era già finito, oltre al fatto che abbiamo
assistito a scelte anche sbagliate in termini di investimenti di
grandi opere che poi si sono tradotti in costi e non in PIL, quindi
in ricchezza e valore. Su questo rimaniamo convinti che la qualità
delle decisioni e la velocità con la quale queste decisioni vengono
prese sono assolutamente fattori determinanti e su questo
continuiamo ad esprimere la nostra preoccupazione sul fatto che
centinaia di milioni di euro vengono messi a disposizione con
miriadi di leggi, con processi burocratici troppo lenti, troppo
confusionari che non mettono in condizione i cittadini di...
Se poi aggiungiamo a questo che i tempi di risposta della
macchina pubblica alla gestione dei processi degli incentivi - per
quanto riguarda le opportunità di ottenere dall'Amministrazione
regionale incentivi affinché si vada in una certa direzione in
termini di recupero, di impatto ambientale, di energie rinnovabili
- sono ancora troppo lunghi, nonostante lo sforzo... riteniamo che
su questo sul prossimo bilancio di consuntivo 2009 si deve poter
dire: "c'è stata una forte azione di sburocratizzazione". Qui noi
non la vediamo ancora, abbiamo sentito condivisi approcci al
problema, ma noi azioni concrete ancora di sburocratizzazione dei
processi ancora non le abbiamo viste; siamo troppo con le mani
legate, in mano a dirigenti che anche facendo onestamente il loro
lavoro, sono loro stessi gli impeditori dei processi di sviluppo.
Dobbiamo mettere questi dirigenti nella condizione di non poter
essere loro che frenano i processi di sviluppo, devono essere degli
innescatori di sviluppo, non dei frenatori. È chiaro che se
mettiamo norme confuse, interpretabili con giudizi personali con
riferimenti a commi e articoli di decine di leggi, favoriamo una
burocrazia lenta che non dà tempi di risposta, che non permette di
poter accedere a quelle risorse che a capitolo si mettono, ma che
poi non vengono utilizzate: questo è il concetto.
Per quanto riguarda la scuola, sull'istruzione abbiamo anche
qui, con l'Assessore Laurent Viérin, aperto un dibattito molto
profondo, perché continuiamo a dire che il modello valdostano è un
modello su cui non ci si deve illudere, perché è un modello
costosissimo e se si condivide il concetto che il modello è
costoso, perché si vuole tenere - e siamo d'accordo - un modello
radicato sul territorio per non spopolare le vallate... perché se
non ci sono le scuole, non c'è la vita, perché a fianco delle
scuole ci possono essere i servizi, c'è la cittadinanza, siamo
d'accordo che in Valle d'Aosta e nelle vallate le scuole e la
distribuzione dell'istruzione scolastica possa costare più che in
Padania, questo è un concetto condiviso. Il concetto però è la
qualità dell'insegnamento, quando noi abbiamo ancora - e qui si
stanno facendo degli approfondimenti, delle analisi e degli studi -
dati con dispersioni scolastiche alte, bassi livelli di istruzione
e di qualità dell'istruzione, bassi numeri di percentuale di
diplomati, adesso abbiamo letto in questi giorni che sono
raddoppiati i laureati, ma siamo ancora con delle lauree
scarsamente utili allo sviluppo dell'economia! Abbiamo lauree che
sono utili all'aumento dei costi della burocrazia, perché, quando
noi laureiamo centinaia di ragazzi che aspettano il posto di lavoro
in Regione, stiamo cancellando il futuro di questa Regione! Mi
volete raccontare dove andranno a lavorare le centinaia di
insegnanti che si stanno laureando in psicologia, in pedagogia, in
materie letterarie, dove va a lavorare questa gente? Per forza che
verranno sotto il Palazzo a dirci fra tre anni, cinque anni, dieci
anni: "ma io mi sono laureato in lettere e mi dovete dare il posto
di insegnante!". Basta insegnanti! Mandate questo messaggio per
cortesia! Basta insegnanti! Mi verrebbe voglia di dire: "andate a
lavorare", perché non è possibile che tutti in Valle d'Aosta
pensino di infilarsi con una laurea nel sistema pubblico regionale,
non è pensabile! Qui ci vuole una scelta chiara di qualcuno che
dica ai ragazzi: "sceglietevi lauree e qualificazioni utili al
mercato, non ai costi, al valore, non al costo!". Noi dobbiamo
invertire su questo la tendenza! Assessore Laurent Viérin, lei ha
un compito, è giovane, capisce i problemi ed è una persona
intelligente, lo ha dimostrato in mille modi, lei su questo deve
fare una battaglia di controtendenza. È cambiato il mercato, è
cambiato tutto in 18 mesi, noi dobbiamo mandare ai ragazzi un
messaggio chiaro: "dimmi che lavoro farai". Non dico che me lo devi
dire a 18 anni, ma quando hai 23 anni e una laurea, me lo devi dire
che lavoro vuoi fare! Oggi se si fa un sondaggio su 100 che stanno
studiando all'università e chiedete cosa si aspettano post laurea,
99 vi dicono: "un posto sicuro pubblico dove non mi licenziano..."
- a maggior ragione adesso che c'è la crisi - "... un posto
garantito e uno stipendio garantito e alle cinque e mezza posso
andare a giocare a tennis!". Questo vuol dire uccidere i sogni di
una comunità intera, vuol dire istruire i nostri giovani
all'apparato pubblico ed è un dramma, perché i 9/10 non è di chi
lavora in Regione, i 9/10 è di chi va a lavorare fuori dalla
regione e produce le tasse! Credo che su questi temi ci dobbiamo
confrontare, non sulla speciosità di un capitolo di spesa, se hai
dato 50mila di qua o 20mila di là, i soldi spesi nelle consulenze
non sono drammatici fini a sé stessi, sono drammatici se sono
finalizzati a creare valore! Quando continuo a sentire che noi
abbiamo bisogno di consulenze, perché in questo apparato pubblico
non ci sono le professionalità... ma mi state spiegando che livello
di professionalità abbiamo in tale apparato pubblico? Ditemi che
livello abbiamo in questo apparato pubblico! Abbiamo delle cellule
di eccellenza in questo apparato pubblico - ne abbiamo avuto modo
di parlare con l'Assessore Zublena -, ne abbiamo alcune in alcuni
settori specifici, ma per il resto abbiamo un livello medio-basso,
che non potrà mai essere volano di economia, volano di sviluppo.
Nuove tecnologie, ricerca... non ci siamo! Va bene allora accettare
i capitoli di spesa da 280 milioni di euro per l'istruzione
scolastica, perché dobbiamo giustificare una scuola in ogni
paese... va bene, ma poi cosa esce da li? Se potessimo dire... in
questi ultimi dieci anni, in questi ultimi venti anni abbiamo speso
più di chiunque in Europa, perché abbiamo un costo pro capite che è
sconosciuto in Italia... abbiamo una media di costo per studente
sconosciuta! Se poi possiamo dire che a quel costo... c'è
certamente una percentuale di costo strutturale, nel senso che
distribuire la logistica su un territorio di montagna costa... ma a
quello c'è anche una qualità della formazione che produce
ricercatori, che produce persone che, una volta finita la laurea,
possono già inserirsi nel contesto industriale, economico di questa
regione, allora noi stiamo producendo formazione utile!
Altra riflessione: sugli investimenti turismo e commercio noi lo
stiamo urlando da anni... prendiamo atto che con questo
assestamento di bilancio la percentuale degli investimenti in
turismo e commercio sta aumentando sia per quanto riguarda il
concetto di promozione della nostra regione come prodotto da
vendere - qui mi rivolgo all'Assessore Marguerettaz -, sia come
qualità del prodotto che si cerca di offrire. Anche qui credo,
Assessore Marguerettaz, che lei abbia una sfida improba, perché
eredita purtroppo un percorso di cultura che negli ultimi quindici
anni non era consapevole di questo processo. Noi siamo un prodotto
che... "ci dobbiamo vendere" e lo dobbiamo mettere in testa a tutti
gli operatori. Lo so che lei lo condivide, perché lo ha già detto,
l'ho sentita personalmente in assemblee con gli operatori economici
dire:
"la festa è finita"
, lo so, però noi lo dobbiamo fare
con i capitoli di spesa. Qui noi non possiamo castigare chi ha una
mezza intenzione di mettere una lira, perché ci sono dei processi
di burocrazia che "uccidono" un pazzo che in questa regione deve
aprire un bar, un commercio o un albergo e favorire invece quelli
che, utilizzando le burocrazie, sfruttano le burocrazie
semplicemente per mantenere sé stessi. Qui abbiamo degli operatori
economici che sono diventati meglio dei sindacati, meglio dei
patronati per assistersi. Ciucciano - traduco: mungono la vacca -
senza procreare ricchezza, hanno capito come si prendono i soldi da
questa Regione, sono diventati dei fenomeni dell'utilizzazione,
dello sfruttamento degli incentivi, ma non hanno mai e non creano
mai nuovi investimenti nella loro azienda e non creano mai nuova
qualità formativa del loro personale per poter vendere il nostro
prodotto fuori. Noi abbiamo dei "pararegionali", che fanno
ufficialmente gli operatori economici e in realtà sono degli
assistiti. Noi dobbiamo fare una politica di investimento e qui,
ripeto, riconosco che è aumentata la quantità di danaro nei
capitoli di spesa che vanno verso il commercio e il turismo per la
promozione, certamente, ma noi dobbiamo occuparci di due leve:
quella della promozione esterna... ma promuoviamo che cosa se poi
quando vengono qua alle 14,14 i cuochi vanno via, che sono i
padroni del locale e chiudono la baracca dicendo che non si può
mangiare neanche una pastasciutta? Noi su questo dobbiamo
affrontare una sfida mortale, perché è una sfida culturale, noi
abbiamo venti anni di parassitismo! Dobbiamo quindi cominciare a
comprendere che, se vogliamo riempire i nostri alberghi, uno sforzo
si dovrà pur fare. Lo so che non è facile, ma magari gli incentivi
dovrebbero premiare invece quei pochi che anche sono delle
eccellenze, e le abbiamo, che stanno dicendo: "io sono pronto,
metto del mio, tu Regione dammi una mano e io creerò ad esempio dei
cinque stelle". Non abbiamo i cinque stelle in questa regione e non
può essere che nascono i cinque stelle solo perché c'è danaro
pubblico e facciamo un albergo a cinque stelle con tutto danaro
pubblico! Noi dobbiamo creare delle condizioni di vero favore
premianti dell'eccellenza per chi passa da 3 stelle a 4 stelle, da
4 stelle a 5 stelle, dobbiamo elevare il nostro livello, non
vogliamo fare il turismo di massa, non lo possiamo fare, non ne
abbiamo i mezzi, non vogliamo neanche l'invasione del turismo di
massa. Non ci interessano le qualità basse di mercato: ci
interessano le qualità medio-alte di mercato, ci stiamo dotando di
un aeroporto perché vi sia la medio-alta qualità, non immaginiamo
che vengano i Boing 737 con 300 passeggeri, immagino dei voli da
32, 40, 50 posti, quindi eccellenze che arrivino dal Giappone,
dalla Russia, dall'Ucraina con i nuovi milionari dei Paesi
dell'Est. Anche qui scelte oculate, non possiamo puntare sui
mercati asiatici, aggiungo anche arabi, pensando che in questa
regione vengano a sciare gli sceicchi con i turbanti o gli indiani!
Noi abbiamo un mercato che è identificato in civiltà a noi simili,
non siamo attrezzati per accogliere turisti con esigenze culturali
totalmente diverse dalle nostre, ma dobbiamo andare su mercati che
hanno culture simili alle nostre e che possono apprezzare la nostra
cucina, la nostra enogastronomia, le nostre strutture e qui
aggiungerci il Casinò e il Billia è un gioco da bambini! I processi
di decisione, Presidente Rollandin, sappiamo che nelle prossime ore
saranno determinanti! Certamente sappiamo tutti che con il
disciplinare modificato 90-10 non abbiamo risolto il problema, lo
abbiamo solo spostato di un anno, abbiamo un anno per decidere
investimenti veloci, qualità della gestione veloce, quindi sul
Billia e sul Casinò dobbiamo pur decidere e cosa si può decidere?
Vogliamo continuare a che il Billia sia accessorio del Casinò,
immaginando un mercato che non esiste più? O forse è meglio che si
torni ad immaginare un Billia S.p.a. di altissimo livello, 5 stelle
extralusso Grand Hôtel com'era 30 anni fa, a cui si accessoria un
Casinò di alto livello? La scelta di dividere il Casinò dei Cinesi,
dei Rumeni da quello del Casinò per le persone che hanno un certo
livello di reddito è una scelta che va fatta, l'ha fatta Venezia
prima di noi. Possiamo continuare ad immaginare di vedere le sale
mescolate tra clientela di basso livello a gente che viene a
giocarsi al black jack magari 30 mila euro in una sera? Non è
immaginabile. È immaginabile che vi sia una società di servizi che
faccia pagare 2,50 la differenza per un pasto? Non è immaginabile.
Non è immaginabile che un cameriere si presenti ad un giocatore che
sta perdendo 10mila euro ad un tavolo e gli dica: "il
flûte
fa 7 euro, me lo deve pagare subito". Non è immaginabile perché
siamo fuori... lì ci vuole una rivoluzione, il processo del
bilancio deve tener conto di queste cose, si devono destinare
risorse, ma lo si deve fare nella direzione giusta e nella velocità
giusta e bisogna utilizzare le migliori eccellenze per ogni singolo
settore, altrimenti come Valle d'Aosta siamo destinati
economicamente a morire e i 9/10 di zero è zero! Di questo dobbiamo
parlare, questa è l'occasione che ci dà il bilancio.
Potremmo stare qui ancora per delle ore, non voglio tediare i
colleghi, era solo per ribadire cose che voi già conoscete per chi
perlomeno è qui... che il gruppo de Il Popolo della Libertà su
questo si sta battendo, si è battuto e si batterà, per dare a
questa regione un'economia reale che cresce. Eravamo allo zero del
PIL ancora prima che cadesse... eravamo già a zero, lo dimostrai
con i numeri due anni fa: noi avevamo un finto PIL prodotto
dall'Amministrazione regionale, un PIL reale scarsissimo
determinato quasi esclusivamente dalla Cogne e dall'Heineken, non
avevamo altro come PIL. Come ci può trovare questa crisi? In
ginocchio. Abbiamo una fortuna: ci sono le risorse, c'è un dialogo
proficuo con il Governo e con l'Europa, perché, avendo vinto il
Partito popolare europeo, c'è anche la speranza di avere qualcuno
che ci ascolti in Europa al di là dei risultati, ma io auspico che
chiunque vada in Europa naturalmente farà gli interessi di questa
Regione e chiunque avrà l'opportunità di farlo come
Europarlamentare se uno dei due candidati avrà la possibilità di
farlo... e come forze politiche avremo il dovere di andare a
cercare risorse, ma che devono essere dirette in questa direzione,
altrimenti continuiamo un palliativo dei contributi e delle risorse
assistenziali, ma di PIL qui non se ne vede. Aumenteranno allora le
file delle persone che chiudono le attività commerciali e questo
succedeva già prima, adesso è ancora più grave, che chiederanno un
posto in Regione, abbiamo tutti le scrivanie piene di curricula!
Alzi la mano chi non ha un curriculum di qualcuno che dice:
"guarda, ho perso il lavoro, chiudo l'attività, basta
l'imprenditore, basta il dipendente privato, perché il pubblico è
meglio!". Noi dobbiamo invertire questa cultura ed è uno sforzo che
possiamo fare solo tutti insieme. Apprezzo la volontà di dialogo,
le apertura al dialogo, ma è una sfida che possiamo vincere solo
tutti insieme. Purtroppo le europee hanno dimostrato che non siamo
ancora una comunità che merita di avere un futuro importante e io
spero che nelle prossime ore questa Comunità abbia il coraggio di
affrontare i temi che essa pone e di dare delle soluzioni agli
stessi, tutto è il resto è chiacchiera politica!
Président
- La parole au Conseiller Donzel.
Donzel (PD)
- Egregio Presidente, care colleghe e cari
colleghi, l'argomento che è in esame è di estrema importanza,
riguarda effettivamente una fotografia della realtà economica della
nostra regione. Naturalmente io, non essendo né un "Assessore
ombra", né un "Presidente ombra", non avendo avuto colloqui prima
con i singoli Assessori, mi limiterò al minimo compito di uomo
dell'opposizione, mi limiterò a dire quella che è un po' la lettura
che fa il Partito Democratico di questi documenti, senza spingermi
oltre.
Intanto una cosa importante: la questione della crisi economica
che è stata ripresa anche dall'Assessore al bilancio nei suoi
documenti. È abbastanza paradossale che si sia cercato di dire più
volte che non c'era la crisi e che la Valle d'Aosta era ancora meno
toccata dalla crisi e che poi si siano votate le misure anticrisi,
allora delle due l'una: o la crisi non c'era e allora si diceva che
era assurdo prendere misure anticrisi, oppure la crisi c'era e
allora avevano un senso le misure anticrisi. Da questo punto di
vista, non ci ha mai fatto piacere dire che le cose andavano male,
tutt'altro, però abbiamo avuto l'impressione che da parte di molti,
forse perché soffiava un vento nazionale che diceva: "l'Italia va
bene", bisognava dire che le cose andavano bene anche qui e si è
volutamente minimizzata una realtà che oggi abbiamo sotto gli
occhi: le fabbriche che chiudevano già prima continuano a chiudere
in Valle d'Aosta e anche i fiori all'occhiello come la Cogne Acciai
Speciali sono in estrema difficoltà. Sappiamo che può esserci
questa ripresa, la auspichiamo, la vogliamo sostenere, ma la
fotografia è questa, questa è la realtà che viviamo. A questo si
aggiungono problemi strutturali che non vengono dalla crisi, ma che
la crisi non ha aiutato, ossia la realtà del Casinò, una certa
difficoltà nel settore turistico, non sono legate strettamente alla
crisi, ma sicuramente la crisi non aiuta. Se è vero allora che la
Valle d'Aosta sembrerebbe meno esposta ai rischi della crisi, ma ne
subisce effetti indiretti, questa cosa per me è molto più grave,
anzi dovrebbe preoccuparci molto di più, nel senso che se non siamo
noi padroni del nostro destino, noi dipendiamo da scelte che sono
fatte altrove. Se non siamo noi che possiamo rimettere in moto
l'economia sul nostro territorio, ma subiamo i contraccolpi delle
difficoltà di Torino, Milano, dell'Europa, del mondo, guardate che
questo è ancora più grave, io ne sarei ancora più preoccupato,
perché vuol dire che non è qui che si decide il destino, dai
valdostani. Quando leggo queste cose, non tiro un sospiro di
sollievo: "ah, non è responsabilità nostra!", ma ne sono
ulteriormente preoccupato.
Riduzione delle entrate... quindi come in qualsiasi famiglia
quando la capacità di incassare diminuisce, quello è il segnale più
grave che c'è. Quando aumenta la capacità di entrata, è evidente
che si è più sereni, più ancora che prima di andare a guardare il
livello della spesa, è sempre l'entrata quella che suscita il
maggiore interesse. La difficoltà che sta vivendo l'economia
valdostana non è imputata ad una situazione momentanea o a scelte
che sono determinate dai primi mesi dell'attuale Governo regionale,
è una cosa che viene da lontano; non è che si può pensare di
cambiare questa situazione "in quattro e quattr'otto", ma è
evidente che se ne diamo delle letture semplicistiche, come quelle
che ho appena avuto modo di sentire, che mettono fortemente in
discussione tutto l'assetto che si è data la Regione Valle d'Aosta,
ossia non c'è più un pezzo che starebbe in piedi, tutta la
burocrazia, ci si scaglia contro il dipendente pubblico come
Brunetta per accusarlo del fallimento dell'attuale situazione della
Regione Valle d'Aosta, insomma io ritengo che queste letture
assolutamente riduttive della realtà valdostana non ci porteranno
molto lontano. Non ho mai visto nella burocrazia un limite di per
sé allo sviluppo, almeno dipende cosa intendiamo per burocrazia. Se
per burocrazia intendiamo lo strumento di cui si dotano i Governi
per rendere efficace la loro azione, è uno strumento
indispensabile. Altra cosa è invece se i Governi non hanno idee,
non hanno strategie, non sanno dove andare; allora lì sì che la
burocrazia diventa un limite, il cittadino vede degli uffici che
non danno risposte ai suoi problemi, ma noi abbiamo una strategia?
Abbiamo delle indicazioni da dare a questa macchina burocratica per
dire: "andiamo in quella direzione e quindi devi camminare in
quella direzione?". Stiamo facendo delle azioni che trasformano un
limite in un servizio? Stiamo trasformando la macchina burocratica
in un servizio al cittadino o in un ostacolo? Questo lo decide la
politica, ossia non può la politica... è vero che ci sono realtà
amministrative comunali, eccetera, dove non bisogna nascondere che
esistono dei problemi, ma non può la politica ridursi a dire: "è
tutta colpa della macchina burocratica, noi politici siamo bravi,
faremmo tutto bene, ma è colpa dei funzionari che non stanno
lavorando e per questo la Valle d'Aosta va male". È questa la
politica? Facciamo allora veramente una magra figura tutti quanti
se diciamo che è colpa della burocrazia! È compito nostro anche
dare quegli indirizzi che fanno sì che la burocrazia diventi
volano, diventi possibilità di crescita e di sviluppo.
Io do quindi una lettura che se è assolutamente identica dal
punto di vista della lettura del dato reale, dunque è evidente che
c'è un problema di entrate, è evidente che c'è un problema di
economia reale, eccetera, non condivido l'analisi che vorrebbe
scaricare altrove responsabilità che stanno qui su quali scelte
fare per rilanciare l'economia della Valle d'Aosta. Continuo a
pensare che l'economia abbia degli enormi potenziali, non sono
assolutamente sfiduciato, non penso assolutamente che il popolo
valdostano sia, come qualcuno lo ha descritto, un popolo di persone
che si è ridotto a mendicare un posto pubblico. Non vedo questo
popolo di mendicanti, vedo un popolo di grande dignità, c'è dignità
nel lavoro pubblico come c'è dignità nel lavoro privato, ovviamente
si va dove ci sono le condizioni migliori per lavorare. Non farei
queste generalizzazioni per cui tutti i dipendenti pubblici, in
particolare gli insegnanti sarebbero quelli che mangiano a sbafo,
mentre ci sarebbero altri che creano ricchezza e sviluppo... Anche
sui dati sulla scuola vorrei che qualcuno, quando parla, o parla
perché conosce, altrimenti se si crea della disinformazione, fa un
atto molto grave. Ci sono anche qui situazioni a macchia di
leopardo, posso tranquillamente citare come esempi di altissima
formazione alunni che sono usciti dal liceo classico di Aosta e che
hanno fatto cose straordinarie a livello mondiale, allora vuol dire
che questa scuola produce anche eccellenze. Cito il nome, uno che
mi viene a caso: Marta Burgay, diplomata al Liceo classico di
Aosta, guarda caso ha scoperto una stella, è un'astronoma di fama
internazionale, è uscita da quella scuola lì di Aosta. Vuol dire
allora che le generalizzazioni non aiutano nessuno, vuol dire che
bisogna leggere dei dati, ci sono dei problemi anche nella scuola
valdostana, sarebbe sbagliatissimo negare questa cosa, però ci sono
anche situazioni di assoluta eccellenza, quindi, quando facciamo
queste generalizzazioni, andiamo fuori pista e non riusciamo a
cogliere nel segno. È evidente che in un territorio come il nostro,
per situazioni generali che non vengono da oggi, c'è difficoltà a
fare impresa nel settore industriale, ma vi sfido a fare un giro
nelle valli alpine e vedere quali valli alpine hanno importanti
insediamenti industriali. Vi è quindi una difficoltà oggettiva oggi
a fare economia industriale in territori di montagna, eppure per
noi del Partito Democratico vale la pena tentare questa sfida, ma
sul piano della ricerca, dello sviluppo, delle conoscenze. Non
penso sia buttata una laurea in lettere, non penso sia buttata una
laurea in psicologia, penso sia importante studiare sempre e
acquisire conoscenze e competenze. A nessuno poi è vietato di
spendere queste conoscenze e competenze in attività
imprenditoriali, ci sono tanti laureati in giurisprudenza e in
economia e commercio che fanno gli insegnanti e ho degli amici
laureati in lingue che fanno gli albergatori. Non è quindi il
titolo di studio che di per sé determina la capacità o meno di un
individuo di fare impresa, bisogna pero che qui - mi rivolgo al
Governo regionale - si creino le condizioni per fare impresa in
Valle d'Aosta e sappiamo che questo è più difficile, perché viviamo
in un territorio di montagna e bisogna creare condizioni
particolari che rendano appetibile questo territorio dal punto di
vista dell'impresa. Una volta c'erano condizioni oggettive; nel
'900 non fu un Governo regionale a decidere di fare qui la Cogne
Acciai Speciali, erano condizioni oggettive di economia a livello
europeo e nazionale che facevano sì che era più comodo mettere
un'azienda vicino alle centrali idroelettriche perché quello era
conveniente. Oggi determinate condizioni di convenienza non ci
sono, ma vale la pena di spendere energie perché ci sono condizioni
per fare centri di ricerca di alto sviluppo, per esempio studi di
glaciologia, tutte questioni che sono collegate alle peculiarità
alpine, noi come Partito Democratico abbiamo già cominciato a
presentare un programma relativo a possibili sviluppi
dell'Università della Valle d'Aosta legati a possibili sviluppi di
centri di ricerca di alto livello sul nostro territorio, perché
riteniamo che quella sia la strada prioritaria per la Valle d'Aosta
per uscire da questa condizione. Abbiamo gli strumenti quindi, ma
gli strumenti non possono essere le mura dell'Università, che sono
il primo tassello: sono che cosa ci mettiamo dentro quella
Università! Non in una sterile battaglia fra il titolo di studio di
psicologia, eccetera, ma in un vero progetto che sia il cuore
dell'Università della Valle d'Aosta, da cui ripartire con questa
Valle d'Aosta che diventa di nuovo un centro di interesse anche dal
punto di vista della ricerca internazionale, della cultura delle
Alpi e quindi esempio per altre realtà. La razionalizzazione
dell'apparato pubblico, alcuni interventi anche sulla scuola quindi
sono sensati se c'è un progetto, se si sa dove andare. A noi sembra
in questo momento che questo sia l'elemento più deficitario, ossia
si fatica a vedere qual è il grande progetto pilota della Valle
d'Aosta, quello che ci trascina fuori dalle secche in cui i numeri
dicono ci siamo andati ad incagliare.
Prima di lasciare ad altri componenti del gruppo alcune
questioni più di carattere tecnico, vorrei riprendere un passaggio
che ho apprezzato della relazione del collega Rosset, che riguarda
la rigidità del Patto di stabilità. È evidente che quello sembra
essere un elemento determinante di alcune difficoltà che viviamo
oggi, ma penso che sia possibile rompere quello strumento, quel
limite che abbiamo solo se abbiamo veri e propri progetti di
investimento; allora ha un senso che si dica: "faccio la forzatura,
rompo il Patto di stabilità", ma perché ho un progetto e voglio
investire delle risorse. Se invece l'idea è quella di rompere il
Patto di stabilità per finire nella trappola delle spese correnti,
allora è chiaro che il Patto di stabilità ha quella funzione, ossia
evitare che dilaghino le spese correnti.
Un'ultimissima considerazione sul concetto di spesa corrente per
non tornare sempre sulla critica abnorme all'apparato burocratico,
anzi ancora una battuta sulla questione puntuale del regolare
attacco ai sindacati che avrebbero fatto il male dell'Italia e
della Valle d'Aosta...
(interruzione del Consigliere Lattanzi, fuori
microfono)
... se uno attacca duramente una componente indispensabile della
società democratica, se ne assume tutte le responsabilità e poi non
può pretendere che chi parla dopo di lui non dica una parola di
assoluta contrarietà rispetto a questo pensiero, perché le forze
sindacali in Valle d'Aosta hanno dimostrato di condividere e
addirittura sottoscrivere accordi con l'Amministrazione regionale.
Se vedessi un sindacato che sciopera e blocca l'attività e non
sottoscrive accordi con la Giunta, quindi direi: "bene, qui il
sindacato vuole paralizzare l'amministrazione pubblica, vuole
impedire le trasformazioni", ma io qui dico che il sindacato ha
sempre trattato e concertato con questa Amministrazione e non mi
risulta che vi siano iniziative non sottoscritte dal sindacato
concertate con la stessa. Ognuno quindi fa la sua parte e quindi
servono delle idee tanto per capirci.
Rispetto alle battute sul Casinò, anche lì ho una replica. Sul
Casinò vorrei precisare che c'è un'anomala situazione sindacale, ma
anomala, quindi parlo di quei sindacati che sono i più
rappresentativi della società, quelli che hanno i numeri, non che
hanno una sigla e dietro non c'è nessuno, tanto per parlare
chiaro.
Anche sulla situazione delle spese correnti esiste, come in
tutto il mondo, una burocrazia che viene utilizzata per mettersi al
servizio dell'imprenditoria e aiuta lo sviluppo e poi esiste una
burocrazia che non ha dei fini, che non persegue dei fini, che non
è strumento di utilità. Sta alla politica allora gestire il suo
apparato burocratico e farlo funzionare e non scaricare su chi
opera senza un mandato chiaro e preciso responsabilità che sono in
capo alla politica.
Président
- La parole au Vice-président Chatrian.
Chatrian (VdAV-R)
- Grazie, Presidente. Qualche piccola
considerazione. Il momento - è già stato detto sia ieri sera, sia
questa mattina - è importante, forse persino più importante della
programmazione o più che programmazione... forse del bilancio
approvato nel dicembre 2008; qui "la pallina si ferma", il
rendiconto è lo stato dell'arte di quello che è stato fatto. Il
libro dei sogni sovente nella politica c'è e ben venga che esista,
ma poi bisogna fare il punto della situazione. Tanti dati sono
stati detti, tanti soprattutto sono stati scritti, ma vorrei fare
qualche riflessione di tipo politico. Ho ascoltato attentamente il
collega Lattanzi, il quadro sembra difficile da una parte e,
dall'altra, occorre creare le condizioni per far crescere questa
economia, quindi l'obiettivo della politica è di non far solo
crescere l'economia, ma creare anche quelle condizioni affinché
tale modello abbia un equilibrio. Forse la parola non è così
scontata, ma in un momento così è assolutamente importante. Dove si
posiziona la politica, qual è il modello messo in campo in questo
momento? Ho sentito dire: "è tutto regionale, i giovani aspettano
il regionale". Un anno fa non sembrava così, un anno fa i primi
slogan
erano: la vera, la reale semplificazione - è stato
detto da tutti oggi, da tanti - la vera sburocratizzazione, la
colpa sovente è delle strutture o della complessità di queste tante
strutture, strutture regionali, ma soprattutto quelle
pararegionali, quelle 48 e più società controllate e
partecipate.
Ieri in Consiglio abbiamo dibattuto su due provvedimenti
importanti: l'autoporto e la nostra piccola interpellanza su un
percorso tracciato da un ente strumentale: quello dell'AREA; una
Torre delle telecomunicazioni che è stata riempita dal pubblico,
perché comunque il percorso tracciato non aveva dato i frutti
sperati. Chiediamo di premiare l'eccellenza, eccellenza che in
questo momento è difficile, ma ci diamo degli obiettivi: quelli di
ottimizzare e migliorare, spendere meglio, spendere bene e
soprattutto saper spendere, ma saper spendere su un modello che
tracci un percorso. Qualche dubbio allora noi ce lo abbiamo su
questo percorso. Due mesi fa la Giunta ha deciso di dare mandato a
Finaosta di costituire una nuova società che si occuperà
dell'ampliamento dell'ospedale, ne avevamo già 48, ne abbiamo altre
che si occupano di immobili, di gestione e di riorganizzazione,
perché non fare gestire a queste partecipate già esistenti? Questo
per fare un piccolo esempio. Abbiamo portato a conoscenza di tale
Consiglio con nostre piccole iniziative... per sapere qual è lo
stato dell'arte di altre società importanti che operano nel settore
alberghiero, pubblico... il Billia, ad esempio; ci sono state date
delle risposte, un cambiamento di rotta da una parte, ma dall'altra
quali sono i tempi? Qual è il cronoprogramma? Dove sono questi
grandi cambiamenti auspicati e soprattutto, più che auspicati,
semplificati... un uomo solo al comando in ogni singola società
sembra sia migliore, funzioni meglio... si rimette in
discussione... ormai è un anno che stiamo discutendo e non vediamo
questa semplificazione, questa sburocratizzazione, non la
percepiamo e notiamo anche che all'interno dell'Amministrazione
regionale le strutture dirigenziali aumentano, non si semplifica,
aumentano! Questo è "nero su bianco", sono dati alla mano.
Dall'altra parte due mesi fa il Consiglio ha approvato un nuovo
ente strumentale, un uomo solo al comando per riorganizzare un
modello, questo è il percorso che si sta tracciando! Non è quindi
solo legato ai giovani, non è solo legato al tutto pubblico o al
pararegionale, ma questo è il modello che si sta tracciando. Le
conseguenze le vedremo più avanti, ma il punto fermo è questo:
quello di oggi, del rendiconto, è importante.
Possiamo fare delle considerazioni, ne sono già state fatte sul
rendiconto a livello numerico e a livello di metodo, ma sempre il
metodo è importante, perché è la politica che traccia questi
percorsi, quindi dico che nel nostro piccolo forse è la politica
che può dare il buon esempio. È stato detto anche in Commissione e
nelle altre Commissioni legate alla promozione turistica che noi
possiamo dare il buon esempio, è la politica che può dare il buon
esempio. Chi si occupa di promozione? Penso che noi chiediamo
dall'altra parte alla società di semplificare, noi siamo i primi a
non semplificare. Tanti si occupano di qualcosa, quindi chiediamo
al sistema privato di semplificare da una parte e il sistema
pubblico non solo non semplifica, aumenta e complica questa non
semplificazione. Questo modello quindi ci sembra che non solo
"scricchioli", ma vada in una direzione per noi non condivisibile,
a nostro parere comunque difficile e, conoscendo molto bene quali
sono le considerazioni e le condizioni, pensiamo proprio che è la
politica che deve dare anzitutto l'esempio di una vera
semplificazione, ma dai numeri partirà la vera semplificazione,
dalle scelte politiche!
Président
- La parole au Conseiller Rigo.
Rigo (PD)
- Grazie, Presidente. Già il collega Donzel ha
svolto un'analisi politica complessiva di questi due documenti
contabili. Le mie saranno quindi brevi considerazioni anche se
voglio premettere che mi appare un po' difficile, un rendiconto
anomalo. Il 2008 sapete tutti è a cavallo di due legislature: una
che ha terminato il suo corso, una che stava appena prendendo
forma, quindi è un rendiconto che ha molti padri.
Credo sia compito di ciascuno di noi, di ogni Consigliere
regionale cercare di dare un contributo anche ponendo delle domande
al Governo regionale affinché la nostra attività in Consiglio sia
utile alla collettività.
Rispetto ad alcune osservazioni che abbiamo posto come gruppo
rispetto al corposo assestamento di bilancio, ovviamente
apprezziamo alcuni articoli di questo assestamento, non poteva che
essere così vista la situazione economica difficile che sta vivendo
anche la Valle d'Aosta. Vorrei cominciare dall'articolo 7: il
finanziamento per interventi di ripristino ai danni causati alla
viabilità comunale. Non sono più Consigliere comunale di Aosta,
oggi sono un Consigliere regionale, ma continuo a vivere e a girare
la città in bici o a piedi e quindi sono sempre legato non solo
affettivamente alla città stessa, sono anche però, credo di esserlo
o almeno faccio il possibile per essere un amministratore oggettivo
e non di parte. Mi chiedo allora quali saranno, ma se l'era già
posta questa domanda il Consigliere Louvin, i parametri, i criteri
con i quali si deciderà come assegnare d'intesa con il Consiglio
permanente degli enti locali, questi fondi ai Comuni per la
viabilità. Spero che un criterio sia quello o debba essere quello
di un comune che ha sofferto di nevicate, come tutti, e che ha la
necessità di interventi immediati quotidiani, perché al mattino la
città sia fruibile per tante persone che vi accedono per numerose
automobili che scendono a valle, per recarsi al lavoro, in ufficio,
a scuola e in mille altre attività. Sono tanti, lo sapete
benissimo, gli accessi alla città di Aosta ogni giorno e la
continua fruizione delle reti stradali che oggi necessitano di
interventi urgenti, lo vedete tutti voi sicuramente. Spero che la
Regione voglia suggerire e indicare anche i criteri che tengono
conto di questa esigenza e non si limitino solo alla lunghezza dei
chilometri delle strade, credo che questa sia un'osservazione
oggettiva. Molte volte questa città viene, anche in questo
Consiglio, bistrattata senza nessuna logica, molte volte senza
senso. Credo che invece meriti attenzione, perché è la città dove
ci lavoriano in tanti, non solo i cittadini di Aosta, studiano e
vengono per divertirsi, credo sia un'attenzione da parte di tutti
rispetto al Comune capoluogo.
L'articolo 8 riguarda il piano di zona. Giustamente sono stati
inseriti nell'assestamento i fondi necessari, viene detto, per i
progetti previsti nel piano di zona, un documento difficile, lungo,
che potrà, a mio modo di vedere, se correttamente utilizzato, dare
ancor più sviluppo ad una società, ad una Regione attenta e
sensibile ai fenomeni sociali. Mi chiedo però se questi fondi,
impegnati per il 2009, non potrebbero essere utilizzati e impegnati
non solo sui progetti, ma rispetto alla struttura organizzativa,
che non è ancora nata e che deve nascere e deve essere finanziata.
Con questa mia domanda non voglio certo togliere fondi ai progetti
che i vari sub-ambiti e Aosta potranno autonomamente presentare, ma
il mio dubbio è relativo al fatto che non vi siano i tempi
sufficienti per impegnare tutti i fondi nel 2009. Il piano sarà
operativo credo non prima di settembre-ottobre, quando i 74 Comuni
della Valle avranno deliberato e quindi verrà sottoscritto
l'accordo di programma. Il tempo che rimarrà agli stessi, ai
sub-ambiti, alle comunità montane per presentare i progetti non
sarà quindi lungo, si tratterà poi di valutarlo e quindi la mia
preoccupazione è quella di non riuscire, dati i tempi, ad impegnare
i fondi solamente nei progetti e quindi per quello chiedevo se era
possibile utilizzarli anche per la struttura organizzativa.
L'articolo 11 vede il finanziamento dell'asilo-nido nel comune
di Charvensod. È importante sicuramente aprire nuovi servizi per le
famiglie, per le giovani coppie, perché il futuro di questa Valle,
il nostro futuro dipende dalla nostra capacità di fare sistema, di
motivare, di accompagnare, di aiutare le giovani e i giovani
valdostani che vogliono avere dei figli. Il numero di posti è
importante certamente, ma è altrettanto importante il
coordinamento, la corretta utilizzazione di questi posti. Noi oggi
abbiamo come Valle d'Aosta già superato, e dobbiamo esserne tutti
orgogliosi, l'obiettivo di Lisbona di raggiungere nel 2010 il 33
percento di copertura dei posti per la prima infanzia. Non abbiamo
lunghe liste di attesa, anche se molti genitori per scelte diverse
non utilizzano questi servizi. Il pericolo allora di aprire nuovi
servizi, non coordinati, rischia di provocare posti vuoti, buchi
vacanti in altri asili. Questo significa che spendiamo denaro
pubblico senza un corrispettivo beneficio, senza una ricaduta
positiva sulla popolazione, allora occorre qui fare sistema e vedo
che siamo un po' in ritardo con gli enti locali, con gli enti
gestori, fare con loro un'analisi per verificare quella che potrà
essere nel futuro una gestione ottimale dei nuovi servizi.
Fotografare la situazione per avere dati rispetto all'apertura e
alla fruizione degli stessi e un'attenta politica di informazione e
formazione sulla qualità offerta dai nuovi servizi per far capire
che per i bambini e per i genitori è un'esperienza utile, che
l'esperienza vissuta nei servizi può essere arricchente sia per i
bambini, sia per i genitori. Abbiamo una grossa fascia di
potenziali utenti che sono lì in attesa, che non sono attratti da
questi servizi, noi dobbiamo invece cercare di fare il possibile
per accompagnare una formazione e un'informazione in questo senso;
un'attenta politica del costo dei servizi stessi e di una loro
omogeneizzazione su tutta la Valle d'Aosta, su tutto il territorio
regionale: è preferibile avere posti vuoti, tenendo le quote alte,
o è piuttosto preferibile utilizzare appieno le strutture e quindi
utilizzare al meglio i fondi destinati a questo servizio? La
preoccupazione quindi riguarda non certo l'apertura nel comune di
Charvensod, anche se la scelta sull'utilizzazione dovrà essere, a
mio modo di vedere, ripensata, ma rispetto all'utilizzazione
completa dei servizi che sono attualmente presenti nella nostra
realtà regionale.
L'articolo 22 parla del sistema informativo della banca dati,
già anche qui accennata dal collega Louvin, se non sbaglio. Certo,
è giusta e legittima l'esigenza di una banca dati che raccolga
tutte le informazioni utili, vediamo che questa banca ha certamente
un costo non piccolo, quindi deve essere utilizzata in modo
compiuto. Da questo punto di vista, purtroppo, ho grosse
perplessità, ho forti dubbi. La banca dati potrebbe essere un
ottimo strumento, lo abbiamo già ricordato, per analisi, raffronti,
ricerche, controlli e su questo fare quindi attente programmazioni
per il nostro
welfare
; per funzionare però ha bisogno di
essere inserita in un sistema che deve essere considerato il
sistema di tutti, non il sistema di qualcuno e basta. Se questa
banca dati non conterà tutte le informazioni, dico tutte, dei
diversi servizi dedicati alle persone e alla famiglia, quindi non
solo i servizi socio-educativi, i servizi sociali, ma anche la casa
e i trasporti, non potrà essere quello strumento utile
all'osservazione dei nostri interventi, ma su questo torneremo
sicuramente nella giornata di oggi.
L'articolo 24 riguarda la Cittadella dei giovani, questa
struttura che tutti stiamo aspettando per poter dare una risposta
più completa della nostra regione nei confronti delle politiche
giovanili. Non conosco appieno lo stato dell'arte di oggi, mi
preoccupa invece l'impegno di spesa previsto per il 2009. Se è vero
che 300 milioni sono stanziati per gli anni 2010 e 2011, in
considerazione del fatto che se tutti i tempi vengono rispettati,
se tutto marcia in maniera spedita, la Cittadella non potrà aprire
i battenti prima del mese di novembre, i 150mila euro presenti mi
sembrano difficili da poter impegnare. Dividendo 300mila euro per
12 non fa certamente 150 per due mesi. Mi chiedo quindi se non sia
il caso di ripensare non dico a questo, ma a come cercare di
utilizzare appieno questi fondi proprio per le ragioni che sono
state avanzate prima, della difficoltà della macchina ad impegnare
tutti i soldi messi a bilancio.
Articolo 37, che è quello che non c'è. Mi aspettavo di vedere
oggi in questo assestamento i fondi al Comune di Aosta per la
soluzione relativa alla problematica, chiamata così in uno degli
ultimi Consigli, alla problematica del personale ausiliario delle
scuole di base elementari e medie. Il Comune di Aosta sta vivendo
un momento difficile, non parlo di politica, non parlo di assetti
politici: parlo di una rigidità eccessiva del bilancio, di chiudere
l'anno in corso con fatica e preoccupazione rispetto a possibili
tagli ai servizi offerti. Ecco, alcuni mesi or sono, in quest'aula
con una risposta ad un'interpellanza il Presidente aveva dichiarato
che ci poteva essere una soluzione, una risorsa per il Comune di
Aosta rappresentata appunto dall'assunzione a carico della Regione
delle spese dedicate al personale ausiliario, ai bidelli. Lo aveva
detto con certezza il Presidente della Regione, ho qui il
resoconto... che non trovo più, ma lo ritroverò... lo aveva
annunciato con nettezza, ecco mi aspettavo di vedere questo
articolo che non c'è, perché era una soluzione che mi sembrava
corretta, giusta, legittima anche nei confronti degli altri Comuni
valdostani. Mi dispiace che non ci sia, spero che tale possibilità
possa rientrare ufficialmente, spero che venga data assicurazione
che questa attenzione, che alcuni mesi fa era stata espressa, sia
rimasta non solo nelle intenzioni, ma nella realtà del Governo
regionale. Grazie.
Président
- Est-ce qu'il y a d'interventions? Il n'y a
plus d'inscrits à parler. Je ferme la discussion générale.
La parole à l'Assesseur au budget, aux finances et au
patrimoine, Lavoyer.
Lavoyer (FA)
- Grazie, Presidente. Intanto ringrazio
tutti i colleghi che sono intervenuti, che hanno dato il loro
contributo a questo dibattito.
Permettetemi una piccola premessa più di carattere politico,
prima di entrare nel merito delle risposte puntuali a domande e a
quesiti fatti dai colleghi che sono intervenuti: mi riferisco in
particolare all'intervento fatto ieri sera dal collega Louvin, il
quale per la verità aveva iniziato il suo intervento con una
premessa condivisibile, dicendo che l'esame del conto consuntivo,
per certi versi, dal punto di vista politico ha un'importanza
maggiore, se vogliamo, addirittura del bilancio di previsione, cosa
peraltro ribadita anche dal collega Chatrian, perché da quella che
è una previsione, un programma o di legislatura o di azione
amministrativa portata avanti nell'anno successivo, con il
consuntivo andiamo ad esaminare in profondità le scelte attuate,
l'attuazione di questo programma e l'attuazione degli impegni.
Ebbene da questa premessa mi pare poi che la quasi totalità
dell'intervento, a parte alcune richieste puntuali alle quali
risponderò, è stata di taglio diametralmente opposto. Non vorrei
che il collega Louvin, che peraltro è molto preciso nei suoi
interventi, sia ancora un po' condizionato dalla campagna
elettorale, infatti sui giornali abbiamo visto i titoli che
sottolineavano la vittoria della lista a lui apparentata, dicendo:
"vince il modello populista". La prima parte dell'intervento del
Consigliere Louvin non è certamente corretta dal punto di vista
intellettuale. Nel momento in cui, tralasciando l'aspetto della
polemica sui revisori, per i quali lui, che ha un curriculum
importante sia come politico, Presidente, Assessore, sa benissimo
che il Regolamento prevede la nomina di questo Collegio dei
revisori, ma assolutamente per prassi non ha mai dato delle
definizioni comportamentali dello stesso.
Mi pareva poi che la polemica principale fosse legata al fatto
di una lamentela, se vogliamo in parte anche suffragata da parte
del collega Zucchi, sul ritardo della consegna di alcuni dati. Io
penso che i miei uffici, il Coordinatore
in primis
, siano
stati a totale disposizione dei colleghi; purtroppo oggettivamente
c'è stato qualche ritardo sui quesiti puntuali, su alcuni residui
attivi che abbiamo dovuto recuperare dai vari servizi che si
occupano di tale argomento. Di questo va dato atto: che forse c'è
stato un po' un ritardo nella consegna. Va anche detto che il
Consiglio e i Capigruppo hanno deciso di anticipare la discussione
di questo argomento in questo Consiglio rispetto al Consiglio
successivo proprio per dare la possibilità di attuare uno dei
provvedimenti principali che ci sono in questo assestamento di
bilancio, che sono i 17 milioni della diminuzione dell'IRAP, che
deve essere attuato in tempi utili visto che siamo alle porte della
scadenza.
Al di là dell'aspetto di questi dati, il compito del revisore
dei conti non è quello di dibattere sul conto consuntivo sulla
tipologia di un residuo attivo, certamente è un argomento
importante, ma non è certamente l'argomento che stava alla base
delle premesse, così di alto livello dal punto di vista politico
del collega Louvin. Andiamo sul dettaglio del suo intervento.
Ritardo dei pagamenti: facendo un ragionamento sui dati relativi ai
pagamenti e agli impegni, il Consigliere Louvin qui ha cercato
proprio di barare, perché se c'è una cosa in cui questo Governo si
è attivato in modo totale è proprio nella celerità dei pagamenti.
Pensate che paghiamo in 5 giorni, non c'è un'altra amministrazione
a livello nazionale... ed è stato riconosciuto anche da un'indagine
dove vi è la lamentela delle imprese che devono aspettare 5-6
mesi... 5 giorni! È chiaro che se il Consigliere Louvin sottolinea
che parliamo di anticrisi, che non siamo celeri nei pagamenti e
abbina il fatto dell'impegno di una somma per un lavoro che ha
degli stati di avanzamento che non possono essere pagati finché gli
stati di avanzamento non sono stati realizzati, cerca di confondere
le carte. Voglio quindi tranquillizzare che, dal punto di vista dei
pagamenti, il mondo imprenditoriale, il mondo economico ha delle
risposte estremamente celeri in questo momento
dall'Amministrazione, perché con la nuova procedura della firma
digitale, dal momento in cui la richiesta del creditore viene
certificata dal Dirigente responsabile in 5 giorni
l'Amministrazione paga.
Residui passivi: qui è lo stesso discorso, i residui passivi
derivano da impegni, diceva: "sono prevalentemente sugli interventi
economici, interventi nel settore dell'edilizia, nel settore
ambientale...", è chiaro che i residui passivi derivano dal fatto
che impegniamo delle somme, noi abbiamo il debito nei confronti
delle imprese, ma possiamo assolvere a questo debito nel momento in
cui l'impresa assolve il lavoro, nel momento in cui chi ha vinto un
appalto, può portare la fattura e poi richiedere il pagamento.
Assolutamente quindi non è da imputare a carenze dal punto di vista
del personale, della burocrazia, della disattenzione della
direzione politica su questo tipo di settore.
Per quanto riguarda il commento quasi negativo sul fatto del
provvedimento della moratoria delle rate di mutuo da parte di
Confindustria, noi non abbiamo obbligato nessuno a rinunciare al
pagamento delle rate, è stata una scelta dei singoli imprenditori
che potevano utilizzare o meno questo tipo di possibilità. A noi
pare, dai riscontri e dagli incontri che abbiamo avuto, che sia
stata espressa una totale soddisfazione su questo tipo di
intervento, prova ne è che sui circa 1.000 finanziamenti alle
imprese 650 hanno chiesto tale tipo di provvedimento, quindi mi
sembra stonata l'affermazione che sembrerebbe che questo tipo di
provvedimento, anziché aiutare l'economia, va contro di essa.
Legato a questo c'è il discorso della crisi. Qui, va be', non c'è
una grande crisi, però non va bene lo stesso. Vi fosse la crisi,
che evidenziamo maggiormente, tangibilmente... con i provvedimenti
da noi effettuati abbiamo cercato di supportare con l'accordo di
tutti questo momento difficile: "eh, ma non è questo il problema,
il problema sarà fra 16 mesi". A noi risulta che la crisi sia
iniziata prevalentemente a fine 2007, nell'anno 2008, l'esplosione
è stata a fine 2008.
Al di là di questo aspetto, posso tranquillizzare il collega
Louvin che, dai dati che abbiamo noi... la fase più critica dal
punto di vista proprio del risvolto da parte dell'economia... gli
indicatori più importanti sono le imposte, le tasse, l'IVA, l'IRPEF
che versano le imprese e, dai dati che abbiamo noi, i primi 4 mesi
del 2009 sono in linea totale con i mesi degli anni precedenti e
questi sono i dati sui quali andremo a costruire il bilancio di
previsione del 2010. Perché noi il bilancio di previsione 2010 lo
costruiremo su questi dati e qui, per certi versi, do anche una
parziale risposta all'osservazione che mi pare avesse fatto anche
il collega Lattanzi sulla preoccupazione delle entrate. Mi sembra
che tutta questa parte dell'intervento del collega Louvin ieri sia
stata priva di dati e di supporti precisi.
Andiamo sulle richieste di chiarimento nel dettaglio, tocchiamo
l'argomento che è stato l'argomento principe del dibattito di
ieri... richieste di sospensione strumentali...: i famosi residui
attivi che sono stati così enfatizzati, in modo, secondo la nostra
analisi, totalmente non corretto. I residui attivi infatti sono, è
vero, 1.200 milioni, prima pagina della relazione; detto così, la
cosa certamente è impattante, questa Amministrazione cosa fa, non
recupera i crediti? Andiamo ad esaminare cosa sono questi residui
attivi, mi dispiace dover approfondire tale argomento nel
dettaglio, ma penso sia un argomento importante. Questi includono
la gestione del 2008, che comprende peraltro circa 250 milioni di
partite di giro; 250 milioni di partite di giro sono semplici
operazioni contabili che prevedono partite di giro fra la Regione e
lo Stato, quindi non c'è alcun tipo di credito da esigere.
Arriviamo allora a 950 milioni dal miliardo e 200 milioni; di
questi 950 milioni, nei quali sono compresi anche i 2.800 che in
questo momento si vanno ad esaurire, ci sono residui degli anni
precedenti di 737 milioni, tabella 10, che sono residui degli anni
vecchi. Penso che l'ex Presidente della Giunta Louvin i meccanismi
li conosca bene, di questi circa 640 sono del titolo I in quanto le
compartecipazioni ai tributi erariali vengono erogate dallo Stato
ogni anno per circa i 3/4 della spettanza annuale, la parte
restante viene erogata con la quantificazione a saldo dopo 3 anni.
Questo allora è un residuo fisiologico, perché dobbiamo iscrivere
tali residui anno per anno, incameriamo quelli dei tre anni
precedenti, quindi questi sono residui costanti. Andiamo avanti.
Nel consuntivo 2008 i residui vecchi sono costituiti dalla parte
non erogata nel 2006, il cui saldo è in corso di erogazione in
questi giorni, e dalla parte che non è stata erogata nel 2007 che
andrebbe nel 2010. Vi sono poi detratti dai 737.640... che ho
spiegato che tipo di residui sono e che assolutamente non sono
carenze di dirigenti che non chiedono all'imprenditore o al
creditore... ci sono 85 milioni di fondi statali e fondi
comunitari.
Per quanto riguarda la verifica che giustamente i revisori hanno
sottolineato e sulla quale cercheremo nei limiti del possibile di
aumentare se è necessario l'attività per il recupero, praticamente
la verifica dei crediti nei confronti di soggetti privati, quindi
non di rapporto fra Enti, Europa o Stato, ammonta a 10 milioni di
euro. Dal miliardo e 200 milioni quindi sono 10 milioni di euro
quelli per i quali a campione giustamente il revisore dei conti ha
chiesto contezza e dei quali abbiamo chiesto alle strutture lo
stato di avanzamento delle cose. Sono 10 milioni di euro dove tutte
le strutture riscontrano periodicamente i dati inviati al bilancio,
noi quest'anno in maniera ancora più precisa, perché è stato un
approfondimento che abbiamo fatto in Giunta su questo tipo di
problematica, abbiamo fatto una circolare precisa all'inizio
dell'anno. Dove sono gli aspetti innovativi? Fra le azioni che
stiamo ponendo in essere, un'azione, come indicato nella parte di
relazione dell'applicazione dell'articolo 5, è quella delle nuove
modalità di incasso e pagamento a suo tempo proposta
dall'Assessorato del bilancio, che prevede la possibilità quando un
soggetto debitore della Regione è anche creditore, di trattenere
quanto dovuto dalle somme che gli vengono erogate. Abbiamo messo in
piedi dei meccanismi di automatismo per il recupero di questi
crediti. Voglio sottolineare che la percentuale più importante di
questi residui è legata prevalentemente a difficoltà di
imprenditori in questo momento di pagare gli affitti degli immobili
di proprietà della Regione. Vorrei quindi riportare con questo
esame il tema del residui attivi non come un tema di totale
disinteresse dell'Amministrazione, "Amministrazione allegra che non
segue i dirigenti"; diciamo che 1.200 milioni di euro di residui
attivi 10 milioni sono quelli per i quali ci sono azioni per il
recupero dei crediti. Con questo non diciamo che non siano somme
importanti, ma riportiamo le cifre alla realtà.
Gestione speciale. Gli stanziamenti in gestione speciale sono
somme destinate con apposita legge regionale a specifici
interventi, anch'essi previsti dalla legge regionale e il rientro
dei fondi deve essere disposto con legge. Mi sembrava poi che su
questo argomento il collega Louvin avesse un atteggiamento un po'
diverso. Il finanziamento di interventi tramite la gestione
speciale costituisce un'alternativa all'intervento diretto da parte
della Regione, che rende più flessibile e tempestiva l'azione della
Regione, sempre nell'ambito di un quadro di riferimento definito
oggi. Le società finanziarie regionali, che peraltro tutte le
Regioni a statuto speciale utilizzano, sono state create proprio
per essere un braccio operativo delle Regioni dal punto di vista
degli interventi finanziari a sostegno dello sviluppo economico. Mi
pare quindi che anche su questo dubbio sulla legittimità possiamo
senz'altro dire che non ci sono problemi di legittimità nella
gestione dei fondi speciale. Altra cosa le valutazioni di tipo
politico, che possono essere legittime.
Sull'IRAP più che una contestazione mi pare vi fosse una
condivisione, su questo tipo di intervento c'era la preoccupazione
dell'informazione e noi possiamo rassicurare il Consiglio che
giustamente ha posto il problema, siamo alle porte delle scadenze,
possiamo rassicurare che sia l'Agenzia delle entrate, sia il
rappresentante dei professionisti sono stati coinvolti, a parte già
nell'esame preliminare della manovra... ma in questi giorni sono
stati informati che il provvedimento è all'esame di questo
Consiglio regionale e, appena sarà pubblicata la legge, abbiamo già
predisposto tutta la documentazione sul sito internet, in modo che
tutti i soggetti interessati siano informati che è in itinere
questo provvedimento e che, appena è pubblicato, su internet lo
vedranno. Sanno benissimo quindi di non intervenire nel recupero di
queste somme, se del caso, intensificheremo ancora di più un'azione
informativa.
Spese correnti. Non è stata ridotta adeguatamente la spesa
corrente... vorrei evitare il ragionamento: "l'abbiamo ridotta, il
punto percentuale...", vorrei soltanto fare una riflessione
equilibrata su questo tipo di problematica, senza entrare nel
merito di visioni che possono essere diverse se viste dal
Centro-Destra o dal Centro-Sinistra. Su tale tema vogliamo come
maggioranza stimolare il Consiglio a riflettere sul fatto che la
spesa corrente non sempre deve essere vista come un aspetto
negativo, un costo di strutture in qualche modo improduttivo e che
non corrisponde necessariamente alla realtà dei fatti. Voglio
sottolineare, lo abbiamo già fatto spesso, che bisogna osservare
che voci significative della spesa corrente facciano riferimenti al
settore ad esempio della sanità, al finanziamento delle scuole, che
altre Regioni non hanno come spese nel loro bilancio, personale
docente, poi sulla diatriba e sulla visione diversa su questi tipi
di interventi... però voglio sottolineare che non sono spese
correnti tutte finalizzate al pagamento degli stipendi del
personale regionale. Vi è poi la spesa di sostegno alla promozione
pubblicitaria della nostra Regione nel settore turistico, purtroppo
l'impostazione che personalmente non condivido, perché le spese di
promozione sono prettamente legate al sostegno di un'economia
portante della nostra Regione, non dovrebbero entrare nelle spese
correnti per disposizione più di carattere tecnico, mi pareva che
prima molti Consiglieri avessero sottolineato l'importanza
dell'incremento che abbiamo messo in questo settore, che è un
settore trainante, che è la vocazione della nostra Regione: quella
turistica. Direi quindi che anche il concetto di spese correnti va
esaminato non come un elastico: va esaminato tenuto conto di quello
che sempre difendiamo e sosteniamo quando abbiamo dibattiti rivolti
all'esterno di un'organizzazione specifica diversa della nostra
Regione rispetto ad altre Regioni. Il fondo cassa anche questo è
strumentale, adesso si può buttare l'amo, che uno abbocchi,
l'Assessore precedente... ma insomma, penso che un fine giurista
come il collega Louvin conosca che dal 31 dicembre 2008 questa non
è una conseguenza di scelte regionali, ma viene dall'attuazione
dell'articolo 77 quater del decreto legge n. 112/2008, che ha
stabilito il passaggio dal 1° gennaio 2009 al sistema di tesoreria
unica. Al 1° gennaio quindi è stato aperto il conto di contabilità
speciale presso la Banca d'Italia, la Ragioneria generale dello
Stato e chiusi i conti di Roma, sui quali venivano accreditati i
fondi legati al fondo Stato, all'IVA sostitutiva. È stato quindi
meramente un incameramento tecnico legato ad un dispositivo di
legge, mi pare che anche su questo la contestazione sia stata
piuttosto pretestuosa. Mi pare che c'era la richiesta di un
dettaglio di un capitolo: il 37880, questo capitolo è di nuova
istituzione, quindi giustamente è stato rilevato; non si trova
riscontro né nel rendiconto, né nel bilancio di previsione 2011 e
praticamente l'evidenza la possiamo reperire nella seconda pagina
dell'allegato F della legge di assestamento.
Mi pare di aver risposto puntualmente ai quesiti che sono stati
fatti dagli interventi di ieri. Riferendomi agli interventi che
sono stati fatti oggi dai colleghi, a parte l'intervento
equilibrato del collega Salzone, mi pare che sia il Consigliere
Lattanzi, con posizionamenti diversi, che il Consigliere Donzel
abbiano cercato di fare un ragionamento dal loro punto di vista di
tipo politico delle scelte che sottintendono ai dati puramente
economici... le scelte politiche che sono state fatte.
Tranquillizzo quindi sul fatto delle entrate, che certamente è una
preoccupazione e non è che con questo dobbiamo abbassare la
guardia, ma dire PIL zero, entrate zero, diciamo che la
situazione... è una preoccupazione legittima ed è importante un
rapporto con il Governo per, da una parte, sbloccare il meccanismo
perverso del Patto di stabilità ed eventualmente anche ottenere
trasferimenti di settori che in questo momento alla Regione sono
tendenti allo zero, come peraltro è importantissima l'azione che
bisogna fare nei confronti della Comunità europea affinché vi sia
questo trasferimento di fondi, poi se sono fondi che vanno a
sostegno dell'economia, meglio, ma questi fondi sono molto
importanti, perché hanno una caratteristica molto importante: che i
fondi europei non rientrano nel Patto di stabilità. Mentre la quota
Stato, la quota Regione rientra nel Patto di stabilità, la quota
europea di questi fondi non rientra nel Patto di stabilità, quindi
sono doppiamente importanti per il bilancio regionale. Sul fatto
della burocrazia che sottolineava prima il collega Donzel, ci sono
due tipi di problematiche: una è legata alla maggiore efficienza e
questa è anche legata (si può sottolineare il "Brunetta", non
"Brunetta") all'azione dei dipendenti della Regione. È chiaro che
c'è anche una responsabilità politica nello snellire le procedure e
noi su questo non è che non abbiamo fatto nulla, posso citare -
l'ho già citato prima - lo snellimento dei pagamenti, l'azione che
stiamo facendo, che non è un'azione così semplice, e l'impegno che
ci siamo presi di modificare lo strumento di contabilità del
bilancio con il controllo analitico della spesa, altrimenti ci
fermiamo sulle parole.
La modificazione dello strumento del bilancio, al di là
dell'aspetto formale e della "confezione" dei documenti che daranno
la possibilità non solo ai Consiglieri, ma anche ai cittadini di
avere una visione più immediata delle strategie, delle scelte e del
modello di sviluppo che la maggioranza e il Governo porta avanti,
contiene all'interno il meccanismo del controllo analitico. A quel
punto si potrà andare ad individuare con precisione i centri di
spesa, la funzionalità e la non funzionalità delle previsioni e
l'assegnazione delle somme alle singole strutture dirigenziali.
Questo documento importante, se non è ancora arrivato, starà
arrivando alle Commissioni e certamente sarà un provvedimento molto
importante che dovrà avere il contributo di tutti per la sua
approvazione. Direi che lo sforzo che è stato fatto al di là dei
dati oggettivi del conto consuntivo... voglio sottolineare lo
sforzo effettuato con questa manovra finanziaria di andare, se
possibile, ulteriormente a consolidare l'intervento economico - il
quale è stato per la verità condiviso da tutti, dalle
organizzazioni sindacali, dagli operatori della legge n. 1, che ha
portato dei risultati notevoli -, è uno sforzo che non va solo
nella direzione di sostenere l'economia, ma ha un carattere dal
punto di vista sociale molto importante. Ormai siamo a chiusura dei
dati relativi alle famiglie in base all'impostazione che abbiamo
dato di incremento dei parametri di riferimento per reddito, su
suggerimento anche di colleghi dell'opposizione, ecco, in base a
questo tipo di parametro, abbiamo 4.000 famiglie che utilizzeranno
il
bonus
riscaldamento, avranno il vantaggio di non pagare
la fornitura dell'acqua e dell'energia elettrica. Questo non
significa - abbiamo già avuto occasione come Governo regionale di
sottolinearlo nelle varie conferenze stampa - che sia incrementata
la povertà in Valle d'Aosta: vuol dire che la Regione ha posto in
essere dei parametri che dessero sostanza ad un intervento
economico. È chiaro che se il riferimento è ai 450 euro al mese,
noi i riferimenti di partenza... e sono i 450 euro al mese per due,
poi con tutti i riferimenti... quindi ci sono dei nuclei familiari
con una certa composizione che hanno un reddito di 34 mila euro
all'anno e usufruiscono di questa agevolazione. Anche su tale
aspetto, che è l'aspetto altrettanto importante di quello del
sostegno all'economia, quindi mi pare che la legge n. 1 del
provvedimento anticrisi e questa manovra che contiene... ma adesso
non mi voglio ripetere, perché questo esame delle tabelle, dei
dettagli, delle voci è stato fatto un esame estremamente
approfondito in Commissione, quindi è già stato detto, confidi,
l'IRAP, 45 milioni ai fondi di rotazione che sono tutti finalizzati
al sostegno dell'economia. Direi quindi che è un provvedimento
realistico, anche il discorso dell'avanzo di bilancio va nella
direzione di non... non abbiamo iscritto mutui a pareggio, abbiamo
cercato di costruire un documento molto realistico, ma attento ad
un modello di sviluppo che sta in linea con il programma di
maggioranza, ma attento anche a congiunture economiche difficili di
questo momento. È vero che ci sono delle situazioni di difficoltà
economica che non dipendono solo da noi, noi proviamo a cominciare
a fare la nostra parte con un'attenzione particolare a situazioni
che, pur non dipendendo da noi, vanno ad incidere concretamente
sulla nostra situazione economica. Ricordando poi - e termino - gli
interventi del Consigliere Rigo, per quanto attiene gli interventi
delle strade, c'è un raccordo con il CELVA per la ripartizione dei
fondi, gli altri articoli mi pare che erano più che altro
suggerimenti più che domande... agli articoli 11, 22 e 24; per
quanto attiene il 37, penso che risponderà il Presidente in modo
più preciso. Con questo penso di aver risposto puntualmente a tutti
i quesiti che sono stati fatti e con questo invito il Consiglio ad
approvare i provvedimenti.
Président
- La parole au Président de la Région,
Rollandin.
Rollandin (UV)
- Grazie, Presidente. Ci troviamo oggi a
confrontarci su due provvedimenti: l'approvazione del rendiconto
generale 2008 e l'assestamento di bilancio di previsione per il
2009, che sicuramente sono documenti importanti. Credo che abbiano
dato la possibilità di fare, da parte dei colleghi, in modo
sicuramente brillante ed esaustivo un'analisi non solo della
situazione contingente, ma anche delle prospettive, di come ci
dobbiamo posizionare nei confronti di un futuro per la Valle che
deve essere esaminato anche in funzione dei cambiamenti che
esistono.
Non tornerei quindi sui temi generali, faccio solo una
sottolineatura. Rispetto a quello che era un programma non solo di
maggioranza, ma credo che per tutte le forze politiche la crisi
nelle dimensioni in cui si è verificata non era ipotizzabile, non
aveva fatto oggetto di campagna elettorale e non era sotto questo
profilo da addebitare ad una carenza di lungimiranza da parte delle
forze; questo credo di poterlo dire senza tema di smentita. Come
purtroppo dobbiamo dire che molte delle situazioni che ci troviamo
a gestire non sono legate a possibilità operative autonome, di
questo bisogna essere coscienti. La crisi dell'industria che arriva
adesso anche per noi, giustamente qualcuno ha ricordato, anche per
la Cogne, è stata diretta conseguenza della "crisi Fiat". Noi siamo
molto interessati agli sviluppi di quello che succederà per la
Fiat, perché siamo direttamente legati al futuro di Fiat, Chrysler,
Opel e tutto quello che succederà. Logicamente entriamo appieno in
questo discorso che supera le nostre intenzioni e le nostre
capacità di veduta e così su tanti altri temi. Ora noi in questo
periodo abbiamo cercato di reagire assieme, e questo l'ho
sottolineato in tutti i contesti, tutte le forze politiche, non c'è
stata la preminenza di una rispetto all'altra, qui è stato discusso
il piano anticrisi, qui è stato approvato; i suggerimenti sono
venuti da parte di tutti, raccolti e tradotti in una norma, che
credo abbia dato degli effetti positivi, non ha risolto i problemi,
ha evitato il tracollo. Come a livello internazionale si è dovuto,
purtroppo, arrivare alla nazionalizzazione delle banche, per cui
oggi a livello nazionale dobbiamo arrivare all'Osservatorio per il
credito, prefettizio, per arrivare a dire: "dobbiamo controllare
cosa sta succedendo", perché, rispetto ad un intervento massiccio
fatto per sostenere le imprese e il credito, cosa succede? Si è
salvata la ghirba qualcuno che era responsabile del fallimento di
tante posizioni all'interno delle banche, il risultato però sul
territorio non si vede, perché questo non c'è. Addirittura c'è
bisogno di un intervento così drastico per arrivare a monitorare
cosa sta succedendo per le famiglie e per le imprese, questo la
dice lunga su qual è il limite di guardia. Pochi mesi fa il
Ministro dell'economia ha dovuto dire:
"per fortuna, abbiamo
passato il periodo più grave, che rischiava il tracollo"
. Ora
credo che questi fatti non abbiano bisogno di essere... tutti li
conoscono, quindi non voglio tornare e apprezzo molto anche i
suggerimenti che sono stati portati, di cui faremo tesoro, di
raccordarci il più possibile sulla politica nazionale,
internazionale ed europea, perché vogliamo ricordare anche qui su
molti dei finanziamenti... ed è la ragione per cui... e devo dire
qui in Valle, indipendentemente dalle forze politiche, tutti hanno
sottolineato l'importanza per la Valle d'Aosta della politica
europea, anche a livello di finanziamenti specifici, quindi non
sottovalutando un interesse anche sotto il profilo dei programmi
che abbiamo esaminato come Interreg, come FAS. Non dimentichiamo
che molti dei fondi FAS che erano stati dati alle Regioni in
accordo con le Regioni stesse sono stati utilizzati poi per la
cassa integrazione; questo credo sia già un po' il quadro di cosa
sta succedendo. Detto questo e tornando invece alle situazioni più
proprie di questi due documenti, sicuramente fatte tali
considerazioni generali sull'avanzo... ecco sull'avanzo di
amministrazione sicuramente si crea puntualmente una
sottovalutazione del peso del Patto di stabilità; abbiamo degli
avanzi di amministrazione che sono stati negli anni accumulati che
oggi ci portano a dire che c'è un avanzo di amministrazione di 400
milioni di euro e allora la gente dice: "ma allora i soldi ci
sono!". Il problema che diventa difficile da spiegare è che questi
soldi in parte dovranno essere oggetto di una possibile trattativa
che ci permetta di utilizzare ai fini di investimento... e qui
concordo sulle sollecitazioni e sottolineature sotto questo
profilo, che vanno nella direzione di far risparmiare allo Stato
dei fondi: parlo degli investimenti per quanto riguarda la Valle a
livello di Testafochi, a livello delle scuole, a livello di
ospedale, di protezione civile, quindi strutture che da altre parti
sono finanziate con i fondi che lo Stato mette a disposizione. Ci
sono una serie di investimenti che potranno essere sostenibili e so
che vi è l'appoggio e la compartecipazione a questi stimoli anche
da parte delle altre forze.
Sull'avanzo di amministrazione quindi non credo vi sia molto da
dire, vorrei solo sottolineare che sicuramente quella
impasse
che c'è stata nella valutazione si è chiarita. Solo
per dare conto che non c'è mai stata volontà di non far funzionare
il Collegio dei sindaci; credo sia stata corretta la sottolineatura
che qualcuno ha fatto, se c'è bisogno di aggiornare quello
strumento, facciamolo, in modo che si evitino degli equivoci, ma da
questo a dire che è illegittimo, ne passa. Che vi siano le giuste
sottolineature come sono state fatte da parte del collega Zucchi su
alcuni temi, che poi hanno avuto una parziale spiegazione... alcune
cose si possono migliorare e va benissimo, ma questo non vuol dire
che non vi sia tutta la legittimità per analizzare un atto.
L'analisi chiaramente è politica e tecnica, i Consiglieri devono
essere supportati nella parte tecnica.
Venendo invece al discorso del disegno di legge per quanto
riguarda l'assestamento di bilancio, vorrei fare due brevissime
osservazioni. Nell'ambito degli articoli che sono quelli che
impegnano i fondi che sono oggetto di avanzo di amministrazione e
quindi di ricollocazione, se notate, i fondi vanno, uno, per
sostenere gli impegni presi a suo tempo in fase di politiche
anticrisi, i 17 milioni di euro, è già stato detto e condiviso da
tutti, ma sugli altri fondi, se guardate dall'articolo 5 in giù,
sono tutti a sostegno della politica fatta a livello comunale.
Questi fondi vanno tutti a favore dei Comuni, ma non solo quello di
Etroubles che è stato sottolineato a campione, ma di tutti i
Comuni. Vorrei che si sottolineasse all'articolo 5 che
l'assegnazione va per 2,5 milioni al capitolo, 2,480 milioni al
capitolo, tutti fondi legati ad interessi comunali, tutti vanno per
i Comuni, per sostenere il sistema idrico, per sostenere
l'intervento a livello di strade, a causa dell'inverno
particolarmente gravoso, tutti a favore dei Comuni! Questo va ad
incidere sul funzionamento del supporto, che è una parte importante
e vitale per la Regione, perché se i Comuni non possono giustamente
svolgere le attività, ne risente tutta la Comunità. Vanno anche ad
incidere sulle misure anticrisi che i Comuni hanno anticipato per
l'intervento sul non pagamento del costo dell'acqua e degli altri
tributi, è tutto lì, gli interventi sono su questi due fronti. Non
saprei quindi cosa fare di meglio in questo momento per sostenere
una situazione sicuramente difficile.
Devo una risposta puntuale al collega Rigo, che ha sollecitato
questo aspetto. Non è comparso in tale documento il
quantum
previsto e a cui fa riferimento nell'interrogazione svolta... per
gli ausiliari per il Comune di Aosta, perché questo tema fa parte
di un pacchetto legato al trasferimento per tutti i Comuni... dello
stesso tema del problema degli ausiliari, che comporta un accordo
anche sindacale che stiamo definendo e che farà oggetto di una
trattativa definitiva con tutti i Comuni per le relative
competenze, compresa anche Aosta...
(interruzione del Consigliere Rigo, fuori microfono)
... entro quest'anno per tenere fede a quello che abbiamo detto
che ci possa essere un intervento che è legato in misura al costo
riconosciuto a quello che il Comune sostiene e che invece doveva
essere sostenuto dalla Regione, questo è quello che ho detto e che
ribadisco, questo è quanto. Sul resto non entro nel dettaglio, ma
volevo che fosse chiara qual è l'impostazione di tale assestamento
di bilancio. Detto questo, quando ci sarà la possibilità di
utilizzare al meglio i fondi disponibili, sicuramente ci sarà la
possibilità di fare una discussione sulla crescita, sugli
investimenti, sul finanziamento di tali infrastrutture. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK