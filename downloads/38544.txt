Consiglio Regionale della Valle d'Aosta - Oggetto del Consiglio n. 2060 del 11 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2060 del 11 maggio 2016 - Resoconto
OGGETTO N. 2060/XIV - Interrogazione a risposta immediata:
"Richiesta di trasferimento degli infermieri del Pronto soccorso
presso altri dipartimenti".
Viérin M. (Presidente)
- Punto n. 3.02 dell'ordine del
giorno. La parola al collega Gerandin.
Gerandin (UVP) -
Con molto stupore, in data 6 maggio è
pervenuta una comunicazione dei vertici della Usl sia alla Regione
che, per conoscenza, ai componenti della V Commissione consiliare,
da cui si evince che una parte degli infermieri del Pronto
soccorso, 118 e quant'altro, avevano manifestato la volontà di
essere trasferiti verso altri dipartimenti per incompatibilità
ambientale creatasi con la dirigenza del Dera.
Assessore, con questa iniziativa vogliamo che lei risponda ai
cittadini valdostani e a quelli che usufruiranno di questo
servizio, ma anche agli operatori del Dera, cosa sta succedendo.
Politicamente fino a oggi si è cercato di portare avanti in
commissione un discorso di ragionevolezza. Le ricordo che il 30
marzo 2016 con il dottor Veglio, che è il Direttore generale, e con
il dottor Visetti che è il Dirigente della struttura complessa, è
stata concordata la riorganizzazione del Dera e di riprendere i
lavori di un tavolo tecnico, con i seguenti punti in sospeso:
lavoro, rotazione, percorso formativo. Se noi bypassiamo tutto
questo con provvedimenti autorizzati da chi è responsabile e messi
in campo da chi in questo momento ha la responsabilità operativa di
questo servizio, noi veramente non riusciamo a capirci più
niente.
A noi pare veramente del tutto fuori luogo questo atteggiamento,
così come il fatto che poi si continui a minacciare. Io leggo qua,
non so se sia vero o meno, ma dicono che la Direzione ha parlato di
possibili provvedimenti disciplinari in caso di dichiarazioni alla
stampa! Qualcuno addirittura ha detto che vale la stessa cosa se
qualcuno si permette ancora di parlare con la politica. A noi
risulta che ci sarà un prossimo incontro con lei, Assessore, e con
il Presidente, farete loro un provvedimento disciplinare? Perché
voi siete politici. Io mi chiedo: se parlano con la politica,
comminate loro un provvedimento disciplinare perché hanno parlato
con la politica? Ma questo è terrorismo! Noi vogliamo pertanto
capire qual è la reale situazione nell'interesse dei valdostani e
di chi opera in questo servizio.
Presidente -
La parola all'Assessore Fosson.
Fosson (UV) -
Ben volentieri rispondo a questo suo
discorso delle minacce. Le minacce sono un reato, per cui sono
d'accordo con lei su chi le subisce, non ho mai sentito neanche io
un discorso di questo tipo e non lo accetteremmo mai.
La premessa è conosciuta, e già dibattuta. Il Dipartimento di
emergenza è soggetto ad una grande riorganizzazione in seguito
all'atto aziendale del 2014 e forse una riorganizzazione simile, se
sarà approvato il nuovo atto aziendale, varrà anche per altri
dipartimenti. Questo ha voluto dire passare solo a un unico
dirigente di dipartimento e a un solo coordinatore; la profonda
riorganizzazione ha richiesto anche in una logica di dipartimento,
una flessibilità all'interno, con la possibilità di avere nuovi
ruoli e spostamenti, e tutto ciò non è facile, perché necessita di
una formazione che prevede dei tempi. Inoltre, come sanno tutti, la
norma europea del 25 novembre ha penalizzato molto gli ambienti del
Pronto soccorso perché, soprattutto tra i dipendenti che facevano
più di 12 ore, questo ha voluto dire cambiare l'organizzazione.
Inoltre c'è stata la trattativa con il Piemonte per il servizio
112.
La situazione reale è che nel mese di dicembre 2015, in seguito
a problemi insorti nella Rianimazione, abbiamo voluto istituire un
tavolo di confronto con i sindacati, l'azienda e il Presidente,
proprio per monitorare e seguire la riorganizzazione di questo
percorso, bloccando in quel caso le sostituzioni dei medici di
Donnas con gli infermieri e il trasferimento degli ambulanzieri in
altra sede. Abbiamo avuto notizia il giorno 5 maggio da parte
sindacale dell'interruzione di questo tavolo e abbiamo subito
fissato un nuovo tavolo per affrontare di nuovo questi in data 13
maggio con i sindacati, che sono gli interlocutori di questo
disagio e di questa difficoltà. Dopo che avevamo fissato questo
tavolo urgente, che per noi è molto importante, è arrivata poi la
lettera in oggetto. L'azienda dice che sono state presentate 35
domande di trasferimento, 7 di infermieri del "118", 28 di
infermieri del Mua e nessuno della Rianimazione. Il 10 maggio il
dottor Veglio e la dottoressa Tumiati hanno incontrato 29
infermieri e l'incontro ha avuto l'obiettivo di ascoltare le
istanze; le difficoltà sono quelle di accettare una variazione
organizzativa, ma soprattutto sono relazionali con la dirigenza del
Dera. L'incontro si è concluso con l'impegno da parte della
Direzione di proseguire la riflessione.
Per quello che posso dire io, ci sono due problemi: quello di un
modello organizzativo su cui si può lavorare e poi la difficoltà
relazionale. In ogni cambiamento, in ogni riorganizzazione, il
rapporto con il personale e con chi deve mutare atteggiamento e
flessibilità è fondamentale, soprattutto in un reparto come quello
della Rianimazione e del Pronto soccorso, dove ci sono specialisti
particolarmente formati e preparati. Noi faremo tutto il possibile
(e lo faremo venerdì, in un incontro con i sindacati e con
l'azienda), per verificare questo disagio e per superarlo con tutti
i mezzi a nostra disposizione.
Presidente -
La parola al collega Gerandin.
Gerandin (UVP) -
Vede, Assessore, se voleva
tranquillizzarci e tranquillizzare i cittadini io ritengo che non
ci sia riuscito. Se da parte di 35 infermieri viene chiesta la
mobilità per incompatibilità dal punto di vista ambientale perché
non c'è dialogo con la dirigenza, tenuto conto che è la politica
che nomina il Direttore generale e a cascata viene poi nominato il
Direttore di struttura da parte della Usl, voi dovete intervenire.
Ma non penserete di fare un processo riorganizzativo senza far
dialogare le persone? Come pensate di gestire la Valle d'Aosta in
un momento di difficoltà come questo? Questo l'ho ripetuto in
commissione e l'ho ripetuto quando abbiamo dialogato a livello
personale, ma questo è ciò che si aspetta la Valle d'Aosta! Quando
ci sono degli impegni politici presi in commissione per fermare il
processo di riorganizzazione in attesa di avere un quadro completo
di tutte le strutture complesse, e ciò non avviene, è il politico e
chi è all'apice di questa struttura che deve risponderne,
altrimenti non andremo da nessuna parte, perché adesso è toccato a
questi, ma poi toccherà agli altri!
Lei non ha dato nessuna risposta, non ha tranquillizzato
nessuno. Io penso che questo per la sanità valdostana sia veramente
un momento di confusione totale, di preoccupazione e di prospettive
pari a zero.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK