Consiglio Regionale della Valle d'Aosta - Oggetto del Consiglio n. 1836 del 8 giugno 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1836 del 8 giugno 2011 - Resoconto
OGGETTO N. 1836/XIII - Interrogazione: "Concessione in
gestione delle strutture di proprietà regionale agli operatori
economici dell'agro-alimentare".
Interrogazione
Richiamate le numerose iniziative del nostro gruppo tendenti
a sollecitare la definizione delle modalità di concessione in
gestione delle strutture di proprietà regionale adibite alla
trasformazione e commercializzazione dei prodotti
agro-alimentari;
Visto l'avviso tendente a raccogliere le manifestazioni
d'interesse ai fini della stipulazione di contratti di locazione
degli immobili di cui sopra scaduti l'8 marzo 2011;
Considerato che le convenzioni in essere tra
l'Amministrazione regionale e le cooperative e associazioni
agricole sono scadute il 31 dicembre 2010 e visto che la
deliberazione della Giunta regionale n. 151/2011 accenna solo nelle
premesse ad una proroga temporanea delle stesse, nelle more
dell'espletamento delle procedure di affidamento, ma di fatto nel
deliberato tale proroga non risulta;
i sottoscritti Consiglieri regionali
Interrogano
l'Assessore all'Agricoltura e risorse naturali per
sapere:
1) quanti dei 20 lotti specificati nell'avviso hanno riscosso
l'interesse degli operatori economici dell'agro-alimentare e in
quanti casi è stato o è necessario procedere all'espletamento di
una gara ufficiosa;
2) con quali criteri sono stati fissati i canoni di locazione
dei singoli lotti e a quanto ammontano mediamente;
3) entro quale termine ritiene si possa concludere l'intera
procedura di affidamento in concessione delle strutture descritte
nelle premesse.
F.to: Chatrian - Bertin - Giuseppe Cerise - Louvin - Patrizia
Morelli
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie Presidente.
Dell'argomento abbiamo già avuto modo di parlare in diverse
occasioni. Comunque, per fare il punto della situazione, con
delibera n. 151/2011 è stata disposta l'approvazione e la
pubblicazione dell'avviso per la manifestazione di interesse ai
fini della locazione di 20 strutture di proprietà regionale adibite
a trasformazione e commercializzazione dei prodotti
agro-alimentari. La medesima delibera di Giunta, nelle premesse e
al punto 4 del deliberato, ha inoltre disposto la proroga
temporanea delle convenzioni con gli attuali gestori mediante la
sottoscrizione di convenzioni, in attesa della conclusione delle
procedure di affidamento definite. Tutti i lotti facenti parte
dell'avviso sono stati oggetto di interesse da parte di operatori
del settore agro-alimentare. In dettaglio, per 19 lotti hanno
manifestato l'interesse solo gli attuali gestori, mentre per un
lotto hanno risposto due operatori, una cooperativa ed un privato.
In quest'ultimo caso sarà quindi necessario procedere
all'espletamento di una gara ufficiosa. Si segnala che gli esiti
della manifestazione di interesse sono ancora disponibili per la
consultazione sul sito Internet regionale; questi dati sono stati
pubblicati apposta perché ci sia la possibilità di consultazione da
parte di tutti.
Per quel che riguarda il punto due, la definizione dei canoni di
locazione è tuttora in corso ed è effettuata in stretta
collaborazione con gli uffici dell'Assessorato del bilancio,
Direzione espropriazioni e patrimonio, struttura competente ai
sensi della legge regionale n. 12/1997. La determinazione dei
canoni di locazione avviene sulla base del criterio del valore di
mercato, tenendo in considerazione i costi sostenuti
dall'Amministrazione per la costruzione, l'adeguamento e la
manutenzione dei singoli immobili e relativi impianti tecnologici.
È inoltre stato necessario verificare le autorizzazioni abilitative
di ciascun immobile, quali la concessione edilizia, il certificato
di prevenzione antincendio, gli accatastamenti e provvedere, se
necessario, alla loro integrazione. Trattandosi in molti casi di
immobili risalenti agli anni '70-'80, il reperimento di tali
informazioni negli archivi cartacei è risultato particolarmente
laborioso e dispendioso in termini di tempo. Attualmente i tecnici
dei competenti uffici del patrimonio stanno procedendo
all'elaborazione dei dati raccolti e ai sopralluoghi presso le
strutture.
Ultimo punto: considerato l'elevato numero delle strutture
oggetto di convenzione, nonché la loro variabilità strutturale ed
impiantistica, si è deciso di procedere alla determinazione delle
stime per tipologia omogenea di strutture, al fine di individuare,
ove possibile, eventuali parametri comuni di valutazione. Si
ritiene di poter determinare la maggior parte dei canoni di
locazione entro la fine dell'anno, valutando eventualmente la
possibilità di procedere alle singole trattative in tempi
diversi.
Président
- La parole au Vice-président Chatrian.
Chatrian (ALPE)
- Grazie Presidente.
L'argomento è già stato discusso diverse volte in quest'aula, lo
ribadiva anche l'Assessore; una tematica delicata, oltre che
difficile, per la quale cercare delle strade alternative o
percorribili. Quattro anni fa, il Consiglio regionale approvò una
nuova legge che avrebbe dovuto modificare i rapporti, che imponeva
la modifica degli stessi, quindi il conservare la proprietà delle
strutture e degli impianti e trovare modalità e parametri per
affidarla in gestione. Quindi nel 2009-2010, in aula, abbiamo
discusso più volte sulle possibilità e, ad ottobre 2010, il Governo
regionale e l'Assessore ci risposero che l'unica strada
percorribile era quella dell'affidamento alle strutture regionali,
secondo l'articolo 10 della legge regionale n. 12/1997 che
disciplinava l'allocazione di questi immobili. Oggi volevamo
conoscere lo stato dell'arte, quindi la prima domanda andava in
quella direzione: se c'era stato l'interesse; l'interesse c'è
stato, 19 su 20, e su un lotto ci sono 2 aziende interessate, una
cooperativa ed un privato.
Mi fermo al punto due. Qui abbiamo provato a fare una domanda
puntuale e non a parlare di aria fresca o aria tiepida o di
fronzoli, purtroppo non sono capace di fare tante premesse! Mi
rivolgo a lei, Presidente, proprio perché in questa ennesima "non
risposta" c'è un grande assente: l'Assessore dov'è in tutto questo?
Le ripeto la seconda domanda:
"con quali criteri sono stati
fissati i canoni di locazione dei singoli lotti e a quanto
ammontano mediamente"
. L'Assessore viene a dirci oggi, dopo due
anni di dibattito in aula, che si sapeva che indubbiamente qualcosa
si doveva trovare, e la nostra domanda mirava - perché la domanda
arriva dal territorio, non arriva da Chatrian o da ALPE - a sapere
quanto dovranno pagare queste nostre strutture, quanto sarà il
range
. La nostra domanda, dopo sei mesi di delibera, dopo
due anni e mezzo di discussione...oggi, nuovamente, il deserto
totale dei Tartari su questo delicato argomento e delicato settore,
a nostro avviso. Probabilmente è solo un avviso di ALPE il fatto
che sia delicato, il fatto che abbiano bisogno di risposte penso
sia solo un problema di ALPE! Non mi sembra, Presidente, che sia
solo un problema di ALPE, per quello che le chiedo: qui, il grande
assente, è di nuovo l'Assessore? Il grande assente è di nuovo la
politica! Mi scusi, torniamo sempre sullo stesso punto, ma le
grandi "non risposte" arrivano di nuovo dalla politica!
Penso che la politica sia al servizio e sia anche responsabile
di un settore che è in difficoltà; penso non basti più chiedere
scusa come è stato fatto un mese fa, proprio da lei,
all'Association éleveurs valdôtains, chiedere scusa perché ci sono
delle difficoltà, difficoltà che tutti pensavamo più semplici,
mentre le difficoltà ci sono! Penso che non sia più il momento di
chiedere solo scusa, ma sia il momento di operare, di prendersi un
po' di responsabilità, perché non possiamo solo dire che è
delicato...forse dobbiamo passare ad una seconda fase che è quella
del fare!
Assessore, sto rispondendo alla sua "non risposta", perché la
nostra domanda era puntuale: quali sono
"i canoni di locazione
dei singoli lotti e a quanto ammontano mediamente"
...una
proposta, una specie di posizionamento, quanto meno...ci
aspettavamo quanto meno un piccolo dato, un dato di organizzazione
e di efficienza, anche di cosa si sta facendo. L'Assessore ci dice
che entro fine anno qualche contratto si farà. Le assicuro - e lei
conosce bene la situazione, Presidente - che non solo i presidenti
delle cooperative, ma i soci e gli associati, che sono tanti,
chiedono veramente di sapere quanto costeranno questi affitti, a
quanto ammonteranno...fatti i conti, non tornano, e lo sa meglio di
me che i conti non tornano! Grazie.
Président
- Collègues, pour ce qui concerne le point n° 8
de l'ordre du jour, puisque le Conseiller Bertin a eu un
empêchement dû à des raisons de santé et il fera le possible pour
être présent d'ici au point n° 20, donc s'il sera présent on ira
discuter les interpellations dont il est porteur, pour le moment je
vous invite à passer au point suivant. Si par hasard le Conseiller
Bertin ne sera pas là, les points seront renvoyés au prochain
Conseil.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK