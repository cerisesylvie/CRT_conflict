Consiglio Regionale della Valle d'Aosta - Oggetto del Consiglio n. 3119 del 10 gennaio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3119 del 10 gennaio 2018 - Resoconto
OGGETTO N. 3119/XIV - Interrogazione: "Definizione delle
modalità di assegnazione delle risorse per la copertura della
morosità incolpevole in materia di politiche abitative".
Farcoz (Président) -
Point n° 8 à l'ordre du jour. Per la
risposta la parola all'assessore Baccega.
Baccega (EPAV) -
. Rispondere a questa interrogazione ci
consente anche di dare tutta una serie d'informazioni su una
tematica che forse in questo Consiglio non si è mai dibattuta.
Quindi ritengo opportuno ricordare che la cosiddetta "morosità
incolpevole" è stata introdotta a livello regionale ancora prima
che la stessa fosse disciplinata a livello nazionale.
Infatti con la legge n. 3/2013, poi modificata nel 2016 (quella
per le politiche abitative), il Consiglio regionale ha introdotto
almeno tre grandi opportunità:
1. la definizione di nuovi criteri di equità nell'ambito
dell'edilizia residenziale pubblica, andando a prevedere l'utilizzo
dell'indicatore della situazione economica (ISEE) in tutte le
misure di sostegno all'edilizia residenziale pubblica (la
casa);
2. l'approvazione di nuovi criteri per il calcolo degli affitti
dell'edilizia residenziale pubblica;
3. le regole per l'individuazione della morosità
incolpevole.
Si tratta di tre novità strettamente collegate tra loro, l'una
conseguenza dell'altra, e solo con il riferimento dell'ISEE è stato
possibile individuare equi criteri di calcolo per gli affitti e
solo con l'applicazione dei nuovi canoni di locazione sarà
possibile applicare adeguati criteri per l'individuazione della
morosità incolpevole.
Per rispondere al primo quesito, la deliberazione sarà approvata
dalla Giunta regionale contestualmente all'approvazione del Piano
triennale per l'edilizia residenziale pubblica 2018/20, che ritengo
di poter portare all'approvazione del Consiglio regionale entro il
prossimo mese di febbraio. Questo consentirà che la stessa possa
essere applicata, come da sempre previsto, insieme ai nuovi criteri
di calcolo per gli affitti dell'edilizia residenziale pubblica che
entreranno in vigore il 1 luglio 2018. È vero che si era detto che
potevano entrare in vigore nel 2017 ma, attraverso un confronto che
si era fatto anche con l'allora assessore Borello, ma soprattutto
con l'ARER e l'APS (i due enti gestori delle case popolari), si è
definito di procrastinare, in accordo, per un altro anno. Non si è
sicuramente perso tempo, infatti nelle more dell'adozione della
disciplina regionale in materia di morosità incolpevole, la Giunta
regionale ha provveduto ad assegnare uno specifico indirizzo
all'ARER affinché ci fossero le condizioni idonee ad armonizzare su
tutto il territorio regionale la gestione della morosità.
Con la recente delibera n. 20 del 13 gennaio 2017, la Giunta
regionale ha assegnato all'ARER un indirizzo che vado a leggere:
"Avviare un'attività particolarmente dedicata all'aggressione della
morosità, procedendo con un'azione massiva finalizzata
all'individuazione oggettiva della morosità incolpevole secondo i
parametri che saranno individuati con deliberazione della Giunta
regionale".
Come è noto, infatti, in questi giorni è avvenuto il passaggio
di gestione del patrimonio comunale degli alloggi di ERP all'ARER.
Avremo un unico interlocutore (l'ARER) e tutta la gestione degli
immobili di ERP distribuiti su tutto il territorio regionale (Aosta
più gli altri Comuni) sarà appannaggio dell'ARER. Una gestione che
consentirà di uniformare il trattamento della morosità, di
applicare la futura disciplina sulla morosità incolpevole senza
generare disparità di trattamento. Nello specifico, nel corso
dell'esercizio 2017, l'ARER, a seguito dello specifico indirizzo di
cui ho parlato poco fa, ha gestito la morosità mediante le attività
concordate con la Regione.
Sotto l'aspetto prettamente organizzativo, è stato istituito
all'interno dell'ARER un ufficio dedicato proprio alla morosità. Il
consiglio di amministrazione nel mese di aprile ha assegnato
all'apparato amministrativo uno specifico obiettivo, che prevedeva
alcune fasi: l'emissione informatizzata della corrispondenza per la
messa in mora entro il 30 giugno 2017; la regolamentazione dei
piani di rientro; infine la definizione effettiva della morosità
incolpevole con la produzione di un elenco da inviare alla Regione
entro il 31 dicembre 2017.
Il consiglio d'amministrazione dell'ARER ha adottato il proprio
regolamento per la gestione della morosità e ha introdotto delle
condizioni favorevoli affinché gli assegnatari interessati
sottoscrivessero un piano di rientro molto ben organizzato, che
permetteva loro di adattare le rate per la restituzione del debito
sulla base delle capacità reddituali: il 15 percento del parametro
ISEE, più o meno. Con questa opportunità offerta all'utenza,
l'azienda conta di ottenere diversi risultati: interrompere la
morosità dei sottoscrittori con dei piani di rientro, per i quali
si devono impegnare al pagamento dei canoni ordinari; garanzie
estese con l'obbligazione in solido dei familiari; monitoraggio e
controllo costante e una sorta di azione di effetto deterrente. Un
monitoraggio un po' come avviene all'interno dell'emergenza
abitativa.
L'azione messa in atto è stata la trasmissione delle
raccomandate per la messa in mora, che ha avuto un esito positivo.
Nei mesi scorsi sono molti gli assegnatari che si sono messi in
contatto con l'ufficio morosità dell'ARER e che hanno provveduto
all'estinzione del debito. La gestione di queste istruttorie per
questa sottoscrizione dei piani di rientro è iniziata nell'ottobre
2017 e alla data del 31/12, dove si è fatta una verifica, sono
stati sottoscritti quaranta piani di rientro.
Grazie all'attività svolta e all'applicazione dell'ISEE, sarà
possibile avere un aggiornamento delle condizioni socioeconomiche
degli assegnatari morosi, direi in modo costante e approfondito.
Quindi un aggiornamento che consentirà alla Regione di applicare i
parametri per la morosità incolpevole coerenti con la situazione
economica attuale dei nuclei familiari. Inoltre, poiché la morosità
incolpevole implica un intervento di sostegno al reddito nei
confronti dei nuclei bisognosi, l'Amministrazione regionale, avendo
quale unico interlocutore l'ARER, potrà definire meglio l'entità
dei sussidi ed eventualmente come finanziarli.
Per quanto riguarda il punto n. 2, "a quanto ammontano i fondi
regionali", in realtà non c'è un fondo regionale per la gestione
della morosità incolpevole, in quanto il fondo per le politiche
abitative è un fondo onnicomprensivo per tutte le misure di
sostegno alla casa e, per le famiglie valdostane, viene ripartito
secondo le necessità e secondo le opportunità. Tra l'altro, i fondi
per la morosità incolpevole disciplinati dallo Stato, per effetto
dei ripartì regionali, sono destinati ai Comuni e a sostenere
principalmente la locazione privata e a ridurre il numero degli
sfratti; due obiettivi che in Valle d'Aosta sono sicuramente
perseguiti con successo, soprattutto quello del sostegno alla
locazione e all'emergenza abitativa.
Il terzo quesito: "a quanto ammontano i fondi nazionali per la
Valle d'Aosta destinati alla morosità incolpevole": i fondi
assegnati alla Valle d'Aosta per la morosità incolpevole ammontano
nel periodo 2013/17 a 275.092,55 euro. Non c'è ancora il dato per
il 2018. Le dico anche come sono stati suddivisi: 70.577 euro nel
2014, 63.854 nel 2015, 120.559 nel 2016, ridotti poi nel 2017 a
20.101 euro. Gli stessi sono stati rendicontati al Ministero
nell'ambito delle risorse trasferite dalla Regione ai Comuni per
l'emergenza abitativa.
Presidente -
Per la replica, la parola al collega
Cognetta.
Cognetta (M5S) -
Vede, Assessore, in effetti, come diceva
giustamente lei, è dal 2013 che abbiamo una legge, però di fatto
non è ancora attuata nel pieno senso con cui è stata scritta. Un
po' per questioni riferite al reddito e all'ISEE, ma un po' anche
per le lungaggini burocratiche che si sono succedute. Se da una
parte l'ARER sta facendo un'opera di sensibilizzazione a quelle
famiglie che non riescono a pagare la loro quota, è però anche un
problema per chi non è stato ancora contattato e ha un grosso
debito sulle spalle. Lei sa meglio di me che, se non si paga una
certa quota, ad un certo punto, per chi sta in questa situazione,
parte la procedura di sfratto. La morosità incolpevole - che è di
per sé uno strumento molto efficace per in alcuni casi anche
azzerare il debito, quando effettivamente ci sono delle situazioni
per le quali non si può pagare l'affitto - da noi è ancora un'arma
spuntata, da noi è ancora una cosa che non funziona appieno.
Capisco che ci sono stati dei problemi per il passaggio di qui e di
lì, capisco tutto quanto, una serie di cose, però lei deve anche
comprendere che è dal 2013 che stiamo andando avanti. Sono passati
praticamente cinque anni.
Lei ha detto che, insieme al Piano dei lavori pubblici, ci
saranno anche i dettami - finalmente, dico io - perché oggi come
oggi non esistono.
È proprio su questo che volevo porre l'accento io, di fare un
po' più in fretta, soprattutto di non passare il termine di questa
legislatura, perché se no non la finiamo più.
Io lo ricordo - anche se non c'entra con questo punto - c'è la
questione per esempio delle centraline idroelettriche che doveva
essere fatta e stiamo ancora aspettando una legge. Quindi lei sotto
questo punto di vista, come Assessorato, non lo rispetta.
Ho detto come Assessorato, non la prenda sul personale,
altrimenti cominciate a rimpallarvi le questioni. Però ci sono
questioni che restano lì per anni, questa è una molto importante,
che coinvolge moltissimi Valdostani. Al più presto, secondo me,
dovrebbe tirare fuori questa delibera e farla finalmente diventare
operativa a tutti gli effetti.
I fondi sono molto pochi, lo ha valutato anche lei, quindi anche
su questo ci sarebbe da riflettere.
C'è il problema dei 100 milioni, d'accordo. Ma se cominciamo a
discutere anche del fatto che non si può pagare l'affitto, perché a
tanti Valdostani succede, credo che dovremmo metterci delle
priorità importanti, sia da un punto di vista legislativo che da un
punto di vista economico.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK