Consiglio Regionale della Valle d'Aosta - Oggetto del Consiglio n. 126 del 2 dicembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 126 del 2 dicembre 2020 - Resoconto
OGGETTO N. 126/XVI - Interrogazione: "Interventi per
accelerare la definizione delle pratiche per il riconoscimento
dell'invalidità".
Bertin (Presidente) -
Punto n. 13 all'ordine del giorno.
Per il Governo, risponde l'assessore Barmasse.
Barmasse (UV) -
Scusate, stavo riguardando la tabella di
prima: quella del test attitudinale, in effetti è abbastanza
complesso.
In relazione all'interrogazione per accelerare la definizione di
pratiche per il riconoscimento dell'invalidità, i procedimenti
amministrativi relativi all'applicazione della legge regionale n.
11 del 1999 concernente: "Testo unico in materia di provvidenze
economiche a favore di invalidi civili, ciechi civili e sordomuti"
sono disciplinati dalla deliberazione di Giunta n. 1754 del 2015.
Le istanze sono esaminate dalla Commissione medica secondo l'ordine
cronologico di presentazione, cui è possibile derogare in presenza
di gravi e comprovati motivi di urgenza documentati da un medico
del servizio sanitario pubblico e valutati da uno dei Presidenti
delle Commissioni medico-collegiali nel rispetto del disposto
dell'articolo 6 della legge n. 80/2006 per malati oncologici con
patologia in atto. Il verbale di accertamento sanitario è trasmesso
all'interessato entro 30 giorni dalla decisione della Commissione.
Trascorsi i 30 giorni dal ricevimento dell'esito da parte
dell'utente, comprovato da ricevuta di ritorno della raccomandata e
se non è pervenuto eventuale ricorso, il dirigente provvede, entro
i 30 giorni successivi, a predisporre in ordine alla concessione o
non concessione delle provvidenze a seconda della decisione della
Commissione. In caso di mancato ritiro della raccomandata nel
periodo di giacenza, trascorsi 90 giorni dalla data di accertamento
sanitario e se non si riesce in alcun modo a comunicare con
l'utente, cioè telefonate, invio di comunicazione scritta, il
dirigente dispone la decadenza dell'istanza.
Le istanze per l'accertamento dell'invalidità civile per
patologie oncologiche in atto sono esaminate dalla Commissione
collegiale entro i 15 giorni dalla loro presentazione e possono
essere esaminate sugli atti e accompagnate da certificazione medica
rilasciata da Reparti ospedalieri di Oncologia o di
Hospice
.
Le istanze di accertamento dell'handicap ai sensi dell'articolo
4 della legge n. 104 presentate da invalidi civili
ultrasessantacinquenni già titolari di indennità di accompagnamento
sono valutate sugli atti se corredate da scheda per la valutazione
multidimensionale delle persone adulte e anziane compilata in data
non anteriore a 3 mesi, salvo diversa decisione della Commissione
stessa su proposta del Presidente di sottoporre a visita il
soggetto interessato.
Parimenti le istanze di invalidità civile dell'handicap, ai
sensi della legge n. 104 del 1992 presentata da invalidi civili
affetti da sindrome di Down, sono valutate sugli atti se corredate
da presentazione del cariotipo.
I provvedimenti di concessione delle prestazioni economiche
hanno effetto dal primo giorno del mese successivo a quello di
presentazione della domanda oppure dalla data della visita di
revisione. La tempistica del procedimento amministrativo appena
descritta ha subito dei forti ritardi di applicazione dovuti al
fermo delle Commissioni per l'espletamento delle procedure di
ricostituzione delle stesse dal 1° maggio 2019 al 31 luglio 2019,
tempistica necessaria per il periodo di pubblicazione dell'avviso,
periodo necessario per la presentazione delle candidature dei
medici componenti delle Commissioni, valutazione delle candidature
e formulazione della graduatoria, valutazione dei ricorsi alla
graduatoria e al fermo delle Commissioni dal 10 marzo 2020 al 1°
agosto 2020 in quanto durante il primo
lockdown
era previsto
il fermo delle stesse dai DPCM che lo regolavano e inoltre la
maggior parte dei componenti delle Commissioni mediche erano
impegnati in Ospedale.
Dal 1° gennaio 2020 sono stati effettuati 3.816 accertamenti
sino al 10 marzo 2020 in presenza e dal 1° agosto 2020 al 15
novembre 2020 sugli atti. Nei 3.816 accertamenti sono ricomprese le
istanze pregresse e attualmente le Commissioni stanno procedendo
alla valutazione delle domande pervenute a far data dal 1° luglio
2020. I ritardi e le criticità permangono per la valutazione delle
istanze per la cecità, per la sordità e le valutazioni relative
alla legge n. 68/1999. Tali istanze richiedono accertamenti
sanitari in presenza, per la cecità e la sordità gli accertamenti
devono essere svolti presso gli ambulatori in Ospedale di
Oculistica e di Otorinolaringoiatria in possesso della
strumentazione per l'effettuazione delle visite, ambulatori che in
fase emergenziale hanno ridotto l'attività non urgente.
Per gli accertamenti (legge n. 68/1999) che necessitano una
valutazione delle abilità lavorative residue attuali, e quindi
dell'accertamento in presenza, non è possibile procedere presso i
locali della sede dell'invalidità civile di Saint-Christophe,
perché nel corso della prima fase della pandemia si è riscontrata
l'inadeguatezza in periodo emergenziale della sala di aspetto e
delle sale visite. Tale decisione è stata presa al fine di tutelare
la salute di operatori, medici delle Commissioni ma soprattutto dei
visitandi, in grande prevalenza soggetti anziani e fragili.
Visto il perdurare del periodo emergenziale, si è provveduto a
intraprendere contatti informali con l'Azienda USL per verificare
se nel capoluogo o in zona a esso limitrofa vi siano strutture
ambulatoriali che abbiano i requisiti per ospitare stabilmente e in
totale sicurezza le attività delle Commissioni invalidi.
Contestualmente è emersa la necessità di riformare la legge
regionale ormai obsoleta e la ridefinizione del procedimento e
relative tempistiche.
Faccio presente comunque che alcuni pazienti rifiutano la visita
solo con gli atti, che sarebbe fattibile ma preferiscono aspettare
la visita in presenza, quindi alcuni ritardi sono dovuti anche a
questo tipo di scelta.
Presidente -
Per la replica, ha chiesto la parola il
consigliere Brunod, ne ha facoltà.
Brunod (LEGA VDA) -
La ringrazio, Assessore, per la
risposta molto completa e molto dettagliata, comunque anche lei ha
ribadito il discorso che ci sono dei forti ritardi. Ovviamente sono
consapevole che ci sono state e ci sono delle priorità e delle
urgenze in tutto questo periodo, però con questa interrogazione si
voleva mettere in risalto che questo grande ritardo, purtroppo,
oltre al mancato beneficio economico a cui queste persone
potrebbero aver diritto per far fronte alle rette delle strutture
nelle quali sono ricoverati gli anziani, piuttosto che al pagamento
degli stipendi delle badanti... avrebbero potuto avere diritto a
delle agevolazioni, come ha detto anche lei: i permessi per la
legge n. 104, l'esenzione del ticket, piuttosto che forniture per
protesi e ausili.
La cosa più grave che volevo mettere in risalto è che inoltre in
questo periodo con il Covid-19, che in numerosi casi aggrava lo
stato di salute degli anziani, e non solo, non è detto che al
momento della valutazione della pratica siano ancora in vita.
Questa, purtroppo, forse è la cosa più grave e quindi sarebbe da
fare in modo di cercare di risolvere questo problema per far sì di
andare incontro a queste persone che già di loro hanno dei grossi
problemi, con il Covid 19 le cose si sono ancora più accentuate e
quindi sarebbe da invitare a cercare le migliori soluzioni
ovviamente compatibilmente con le urgenze e le priorità che lei ha
ben evidenziato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK