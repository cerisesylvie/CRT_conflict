Consiglio Regionale della Valle d'Aosta - Oggetto del Consiglio n. 2428 del 10 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2428 del 10 maggio 2023 - Resoconto
OGGETTO N. 2428/XVI - Reiezione di mozione: "Verifica della
realizzabilità del cronoprogramma del progetto di ampliamento
dell'Ospedale Parini".
Bertin (Presidente) -
Punto n. 13. Illustra la
consigliera Erika Guichardaz.
Guichardaz E. (PCP) -
Torniamo su un tema che ci è caro,
che comunque, sicuramente, è stato oggetto anche di un'ultima
interpellanza del consigliere Aggravi che ha nuovamente dato degli
spunti interessanti rispetto a questa tematica; questa mozione,
come le altre, è stata depositata verso la fine di marzo e quindi
alcune evoluzioni, rispetto alla mozione che presento oggi, vi sono
state.
La mozione, alla luce di quanto era avvenuto in sede di
discussione della petizione di Vallée Santé, in cui comunque la
maggioranza si prendeva l'impegno di far conoscere le evoluzioni
del progetto, tenuto conto che una prima variante rispetto alle
centrali comunque è già stata portata avanti, e di questo in
qualche modo siamo a conoscenza ma nessuno di noi, a meno che non
si sia fatto un accesso agli atti, ha contezza di quei lavori;
evidenziato comunque che parte di quei fondi arrivano dal PNRR,
quindi proprio questo lavoro arriva da quei fondi e preso atto
anche della discussione che abbiamo avuto con l'assessore Marzi in
data 23 marzo 2023, che proprio alla luce di quelle osservazioni e
di quel nuovo progetto rispetto alle centrali aveva evidenziato
alcune problematiche legate alla progettazione e aveva evidenziato,
fra l'altro, la necessità anche di uno studio sulla viabilità, cosa
che mi aveva lasciato piuttosto esterrefatta, perché uno pensa alla
viabilità dopo che nuovamente mette dei soldi rispetto al progetto,
quindi speriamo che poi la viabilità possa essere in qualche modo
messa a disposizione e possa far sì che anche all'interno di tutto
quel
bailamme
che un po' capiamo già, perché dalla parte
delle centrali, come vi ricorderete, abbiamo la necessità di
spostare le camere mortuarie, rispetto alla parte di ampliamento
c'è ancora una necessità rispetto ai ritrovamenti archeologici...
abbiamo comunque la necessità di intervenire in maniera pesante,
sia su via Chaligne che su via Roma.
Alla luce di tutto questo e anche alla luce di quanto è stato
detto al consigliere Aggravi rispetto ai costi finora sostenuti,
quindi quello che noi chiediamo con quest'impegnativa è di venire
in V Commissione consiliare, di qui a dieci giorni, per presentarci
la verifica sulla compatibilità tecnico, progettuale ed economica,
nonché sulla realizzabilità in termini cronologici adeguati del
progetto di ampliamento dell'Ospedale Parini, prevista in quella
risoluzione che ho citato nelle premesse. Dopodiché, oltre a tutta
questa fase, è importante conoscere anche le varianti e lo stato
dell'arte dei lavori, nonché tutta la parte finanziaria di cui
aveva già chiesto precisazioni anche il consigliere Aggravi
nell'interpellanza che ho citato poc'anzi.
L'impegnativa quindi è piuttosto concreta: entro dieci giorni
venire in Commissione a presentare quanto ho chiesto.
Presidente -
La mozione è stata presentata. Apriamo la
discussione generale. Ha chiesto la parola il consigliere Lucianaz,
ne ha facoltà.
Lucianaz (LEGA VDA) -
Io ringrazio di quest'iniziativa la
collega, in quanto mi è successo varie volte ultimamente in V
Commissione di fare domande agli ingegneri, ai tecnici o
all'Assessore di competenza mettendo in difficoltà il Presidente di
Commissione, senza ottenere risposta, se non un generico: "se ne
parlerà in Commissione a tempo debito".
Bene, io credo che sia arrivato il momento di vedere qualcosa di
concreto, di riuscire a capire un po' di più di questo progetto, io
a differenza vostra non sono mai andato sul luogo, non ho mai visto
un progetto che sia uno illustrato, se non le carte che gentilmente
gli uffici mi hanno procurato.
Volevo, così, a livello esemplificativo, parlare della
confusione che c'è su questi piani, su questi progetti. Per esempio
noi sappiamo che con la lettera K è indicato il monoblocco definito
H24, quindi la struttura che accoglierà il pronto soccorso,
chirurgia, terapie, posti letto, eccetera, sappiamo che di fianco
ci sarà un parcheggio, P, di quattro livelli interrati per cui pare
non sia più previsto l'accesso da Via Roma ma esclusivamente da
sotto, da Via Guédoz, però proprio in quella zona dove si trova il
tumulo di 18 metri, quindi si vorrebbe capire cosa s'intenda fare
in quei 5 metri di spazio.
Alla lettera L viene definita una struttura cosiddetta "Hospital
street" che sarebbe poi a quanto pare, l'entrata principale del
complesso ma c'è anche una lettera A su certi progetti che non si
sa bene che cosa definisca.
Sotto la Hospital Street ci sarebbe la zona dove si dovrebbero
trovare i cippi del cosiddetto "Cromlech", anche se non è della
stessa era neolitica, comunque alla lettera F corrisponderebbe al
centro trasfusionale attuale ma nella stessa zona troviamo ogni
tanto anche la lettera H che dovrebbe corrispondere all'edificio
prelievi e non si capisce bene se sia lo stesso edificio, se verrà
ricostruito o se rimarrà
tel quel
.
Non parliamo poi della lettera B, cioè l'attuale monoblocco
storico del Mauriziano, suddiviso in B1 e B2 per la parte più a
Nord, pare destinata al materno infantile, mentre il B3, B4 e B5
sarebbe piuttosto destinata al Day Hospital o comunque Ospedale
12H, ma troviamo anche indicazioni del reparto Psichiatria al piano
terra, l'ho trovato su un progetto.
L'attuale piastra dovrebbe sparire da quanto si capisce, e
l'edificio C, cioè quello lunga costruzione dove adesso abbiamo la
chirurgia, per intenderci, prevede due ipotesi, una che venga
distrutta, l'altra con l'edificazione di una torre riservata di
nuovo al materno-infantile, denominata M, quindi la M che
sostituisce la C con una S, cioè un'area ristoro affiancata. Però
c'è la seconda ipotesi, non so se è ancora attuale, che l'edificio
C rimanga com'è attualmente e lì venga destinata anche la
Morgue
, mentre la Morgue la si trova con la lettera U nella
zona Ovest, cioè su via Chaligne, ma la si trova anche con le
lettere G1 e G2 all'angolo Sud-Ovest, cioè all'incrocio con via
Saint-Martin-de-Corléans.
Troviamo la lettera T che denomina in un progetto la nuova
farmacia con il magazzino, mentre in altri due progetti l'area
tecnologica... e si vorrebbe capire qualcosa di più.
Con la lettera G abbiamo G1, G, G2 e G3, le centrali
tecnologiche, però anche alcune da abbattere, altre da
ristrutturare.
Abbiamo la lettera D, reparto psichiatria al primo piano, mentre
al piano terra c'è un D sempre nella zona dell'attuale Morgue che
non si capisce a cosa sia destinato.
Abbiamo la lettera E vicino agli immobili G che è da
collegamento tra la Psichiatria o la Morgue, non si sa bene a quale
piano sia.
Insomma, non la faccio più lunga, questo per dirvi che la
confusione credo che sia esagerata, forse sarebbe il momento di
avere un'illustrazione dettagliata e precisa di uno dei più grossi
progetti che riguarda la nostra comunità; non dimentichiamoci che
la zona più trafficata di Aosta è via Roma, assieme a via Paravera,
si supera abbondantemente la media del traffico sulle altre strade,
stiamo immaginando di edificare un Pronto Soccorso e un Ospedale
proprio sulla via più trafficata di Aosta, dove c'è la coda
ininterrotta per diverse ore al giorno.
Quindi il traffico, mancanza di zona verde, non parliamo
dell'elicottero perché è un sogno e abbiamo poi il grosso problema
della cantierabilità. Io non so quante volte sia stato affrontato
questo discorso, però la cantierabilità in quella zona così
ristretta crea enormi problemi, abbiamo le norme sulla prevenzione
e rispetto della sicurezza, il decreto 81/2008, abbiamo la tutela
dell'igiene in cantiere, le opere pubbliche di qualità.
Sulle opere pubbliche di qualità la normativa regola, oltre agli
infortuni e all'igiene degli addetti ai lavori, quindi per essere
in regola bisognerà fornire cantiere di container o prefabbricati
adibiti a bagni, docce, spogliatoi, magazzini, uffici, sala
riunione per direzione lavori, refettorio, a meno che si trovi una
soluzione diversa, il che comporta una grande occupazione della
poca parte dell'area non ancora occupata dall'area archeologica e
dalla prossima edificazione.
È necessario un controllo di qualità in fase dei lavori dove
vige l'obbligo - per non essere estromessi da successivi appalti -
di ottemperare a ogni controllo e stoccaggio differenziato di tutto
il materiale che verrà utilizzato nel cantiere e sono necessari i
controlli dettagliati. Questo obbliga pertanto l'impresa a
predisporre adeguate aree separate tra loro, dove depositare tutto
ciò che è in perfetta regola, diviso da eventuali materiali con
difetti o rotture che saranno contestate ai fornitori e registrati
in appositi registri.
Inoltre rimane necessario anche dello spazio per materiali da
smaltire, anche quelli separati, prima di essere inviati in aree
specifiche.
Tutte queste operazioni fanno parte di una serie di faldoni che
regolano la legge sulla qualità, che è la 300/1970, la cui
inosservanza può tranquillamente causare addirittura la chiusura
del cantiere da parte degli organi predisposti ai controlli.
Immaginate quindi un'altra opera che rimarrebbe lì per altri
decenni ad aspettare soluzioni affinché il cantiere possa essere
aperto e assegnato all'impresa, cioè gli itinerari di carico e di
scarico da destinare a tutti i mezzi d'idonea dimensione e
capienza, che forniranno tutto il materiale sul cantiere, quindi
immaginatevi gli autoarticolati che dovranno muoversi in quella
zona; non parliamo delle gru e dei sistemi di sollevamento, da
ipotizzare sempre in quel cantiere in mezzo a quei cippi lapidei e
ai tumuli.
Rimane l'azione di verifica dopo che gran parte del cantiere
sarà occupato da materiale scaricato e soggetto a puntuale e
attenta verifica, la documentazione da parte dei progettisti della
predisposizione di tutto deve essere obbligatoriamente presente in
cantiere. Nulla quindi deve mancare, tutto deve essere visionabile
e tutto deve essere esposto in quel striminzito cantiere.
Non la faccio più lunga, sicuramente aspettiamo con ansia che in
V Commissione si possa avere da parte dei tecnici una
documentazione chiara.
Ho letto le dichiarazioni dell'assessore Guichardaz e di altri
esponenti della maggioranza che richiedono ampia informazione alla
popolazione valdostana e adeguata documentazione alla Commissione;
sarebbe il caso di averla.
Dell'aspetto archeologico non ne parlo perché ci sarà la
prossima interpellanza e quindi non mi dilungo oltre.
Presidente -
Ha chiesto la parola il consigliere Restano,
ne ha facoltà.
Restano (GM) -
Cercherò di essere molto rapido. La mia
posizione circa la ristrutturazione dell'Ospedale è nota ormai da
tempo e non la cambio certo oggi. Rispetto a quanto detto dai
colleghi, apprezzo gli approfondimenti che hanno fatto, ritengo
però che vi siano gli organi competenti per affrontare determinate
tematiche.
Dall'altra parte, politicamente, sarebbe anche gradito e sarebbe
un'apertura dell'Assessore, che partecipasse a un'audizione in
Commissione per chiarire determinati aspetti e per dimostrare tutta
la trasparenza che c'è sul tema e la disponibilità al confronto,
anche perché sarebbe opportuno conoscere prima della popolazione le
novità annunciate da chi mi ha preceduto.
Presidente -
Altri che intendono intervenire in
discussione generale? Non vedo altre richieste, la discussione
generale è chiusa. Per il Governo replica l'assessore Marzi, a cui
passo la parola.
Marzi (SA) -
La società SIV nell'autunno del 2022 ha
trasmesso la relazione generale del
masterplan
di
realizzazione dell'ampliamento e ristrutturazione del presidio
ospedaliero Umberto Parini di Aosta, ai fini della verifica di
compatibilità tecnico-progettuale.
Il masterplan rappresenta una visione complessiva di tutte le
fasi progettuali non ancora realizzate, cioè la 3, la 4 e la 5, e
comprende le principali informazioni sugli aspetti distributivi e
funzionali - dove sono collocate le funzioni e come vengono
connesse tra loro - dell'intervento nel suo complesso.
Per quanto riguarda i costi dei lavori, per la frase 3 di
ampliamento a Est, l'impegno è di 186,8 milioni di euro. Il
progetto definitivo della fase 3 è in fase di consegna e sarà
approvato nella prossima Conferenza dei servizi, convocata a
breve.
A esito positivo della Conferenza stessa, verrà consegnato entro
l'estate il progetto esecutivo a cui seguiranno la validazione, il
rinnovo del titolo abilitativo e l'avvio delle fasi di appalto
entro il 2023 - la cui copertura finanziaria ha dei costi
aggiuntivi senza i quali non si può andare in gara, gestiti con la
prima legge di variazione in utilizzo dell'avanzo libero 2022 per
arrivare quindi alla cantierizzazione a partire dal 2024.
Il masterplan è stato illustrato ed esaminato nelle riunioni dei
tavoli di lavoro con il Comune di Aosta, ne abbiamo dato anche
contezza nelle iniziative che, nel frattempo, sono state poste in
essere proprio dai proponenti quest'iniziativa in Consiglio, in cui
non sono emerse problematiche.
Il masterplan stesso ha inoltre confermato il rispetto degli
originari parametri, e questo è fondamentale, perché poi già so
quali saranno le eventuali repliche che verranno fatte, per cui lo
ripeto.
Il masterplan ha inoltre confermato il rispetto degli originari
parametri - e quindi altezze, volumi e superfici utili -
dell'intesa Regione-Comune di Aosta relativa al progetto
preliminare iniziale approvato dalla Giunta regionale.
Il progetto, nonostante gli adeguamenti dovuti per questioni
naturalmente soprattutto di matrice tecnologica, è rimasto
sostanzialmente lo stesso.
Il rinvenimento dei noti reperti archeologici e la loro
conservazione in situ - anche questo oggetto di confronto nelle
iniziative che sono state poste in essere negli ultimi due mesi e
che ci saranno anche in questo Consiglio - non hanno quindi
comportato problemi di compatibilità tecnico-progettuale
dell'intervento con la salvaguardia dei reperti.
Per quanto invece riguarda le fasi 4 e 5: al momento è in fase
di progettazione preliminare e riguarda la ristrutturazione
dell'attuale Parini, cioè la fase 4, e la realizzazione del nuovo
corpo materno infantile, la fase 5, il cui progetto preliminare
determinerà anche una prima stima dei costi.
Per inciso, è stata recentemente consegnata la progettazione
esecutiva di variante dell'ampliamento delle centrali tecnologiche
ed è stata avviata la procedura di gara per la loro
realizzazione.
L'intervento, come già detto sempre in Consiglio, è cofinanziato
dai fondi del PNRR e PNC.
Nonostante il progetto della fase 3 di ampliamento a Est non
comporti sostanziale modifica alle forme e ai volumi, come
richiamato, sono previsti comunque maggiori costi dovuti
principalmente agli eccezionali incrementi dei prezzi dei materiali
da costruzione delle lavorazioni delle fonti energetiche che stanno
riguardando tutto il mondo dell'edilizia pubblica e privata.
In tal senso dobbiamo ricordare due cose: che l'anno scorso, con
la 18/2022, che abbiamo richiamato nel rispondere all'iniziativa
11, è stato stanziato un fondo straordinario per intervenire sulle
opere pubbliche regionali da circa 15 milioni di euro e, tra
l'altro, sono stati previsti, solo sul biennio 2023-2024, altri 27
milioni di euro, solo perché tutto il mondo dell'edilizia pubblica
e privata sta in una qualche maniera vivendo questo tipo di
aumenti.
Cito alcuni aumenti, ad esempio, del 2022 sul 2021, per il
ferro, l'acciaio tondo, per cemento armato + 37,2 percento, per
quanto riguarda il polistirene + 26,4 percento, il petrolio + 55,7
percento, il gasolio + 95,1 percento, il bitume + 34,3 percento, il
gas naturale + 179,7 percento, energia elettrica + 142,5 percento.
Tutto questo si ribalta sui costi delle materie prime e
naturalmente anche su chi produce questi materiali perché li
produce consumando energia.
Il fatto che, in una qualche maniera, si sia intervenuti su un
progetto che per fortuna è rimasto lo stesso è in linea con le
scelte politiche fatte negli ultimi due anni. Noi, rispetto al
tempo occorso da quando questa mozione è stata passata, abbiamo
fatto assoluti passi concreti di matrice amministrativa avanti, lo
ripeto, il fatto di stanziare altri 60 milioni di euro con la prima
variazione di bilancio e l'utilizzo dell'avanzo libero 2022 è una
scelta politica che permette, da un punto di vista amministrativo,
di dire fondamentalmente forte e chiaro due cose.
Indipendentemente da quello che è la politica amministrativa che
giustamente gira attorno a un'opera che va avanti da tempo, in
realtà si dà concretezza alle scelte politiche fatte dal 2021 in
poi. E come? Il fatto di riuscire a finanziare semplicemente gli
aumenti dei costi che tutte le opere pubbliche e tra l'altro non
solo quelle pubbliche ma anche, ahimè, l'aumento dei costi per
quanto riguarda gli importi... tenete soltanto conto, cito sempre
fonte Ance, che l'aumento degli importi di riferimento anno su
anno, 2022 su 2021, quindi sulla stessa opera per quanto riguarda
le opere pubbliche, è stato del 123 percento.
Per cui di fatto il fatto di avere determinati tipi di aumento è
una cosa che ci auguriamo possa contenersi nelle cifre che noi
abbiamo stanziato, anzi, magari anche di riuscire a limitare in tal
senso, ma naturalmente mai mettere le mani avanti per quanto
riguarda le opere pubbliche nella pubblica amministrazione.
Detto ciò, se l'opera rimane la stessa, bisogna intervenire per
l'aumento di costi, lo si sta facendo, sarà assolutamente opportuno
presentare la definizione della progettazione nelle Commissioni
competenti. Non appena ci saremo - come ho avuto modo di presentare
nell'esplicare la risposta alla mozione oggetto - lo faremo molto
volentieri. Ci asteniamo rispetto a questa mozione prima di tutto
perché questa mozione ha una sua storia, una storia anche molto
lunga che parte da tutta una serie di valutazioni politiche,
giustissime, ma assolutamente tali, e quindi, di conseguenza, come
Governo in una qualche maniera le accettiamo ma non le
accogliamo.
In secondo luogo, nel corso di questi mesi, abbiamo avuto la
possibilità di dare assoluta concretezza, arrivando a stanziare
appunto con l'avanzo disponibile, o almeno di prevedere in Giunta
di stanziare con l'avanzo disponibile, con una legge di
riferimento, l'aumento dei costi che si applica a un progetto che
esiste; l'aumento dei costi va a dare copertura a tutte le fasi
della progettazione di riferimento e dare copertura alle fasi di
progettazione vuol dire in amministrazione che un progetto c'è e
vuol dire anche potersi permettere di mettere a gara l'opera
stessa, per cui più concreti di così per certi versi, scusate, ma
si vien meno.
Inoltre, nel momento in cui avremo la possibilità di avere tutta
la documentazione del caso, saremo assolutamente - e raccolgo
positivamente la proposta del collega Restano - nelle condizioni
sia di rappresentarlo probabilmente già quando ci troveremo a dover
analizzare la prima variazione di bilancio collegata alla legge di
assestamento, magari non sarà in V
a
, sarà in un'altra
Commissione ma sicuramente già lì daremo dei dati, e poi
susseguentemente, quando tutto sarà compiuto - ho dato delle cifre
precise anche rispetto alle fasi di progettazione di riferimento
rispetto all'opera di cui stiamo parlando - sicuramente sarà nostra
cura anche condividerlo a tempo debito nella Commissione di
riferimento per quanto riguarda l'opera.
Per cui, cogliendo positivamente lo spirito, ma volendo essere
assolutamente concreti, e più concreti che arrivando a stanziare
l'aumento dei costi per l'opera stessa non sappiamo come essere,
cogliamo lo spirito di riferimento ma ci asterremo se la mozione
rimane in piedi.
Presidente -
Ha chiesto la parola la
consigliera
Erika Guichardaz, ne ha facoltà.
Guichardaz E. (PCP) -
La mozione rimane in piedi, e come!
Anzi, io vorrei che lei... è vero che non era lei l'Assessore ma
era Barmasse, ai tempi, ma noi l'ultimo progetto che abbiamo visto,
l'abbiamo visto nel 2021.
Nel 2021 l'ospedale megalitico, come lo chiamo io, cioè quel
pezzo di ampliamento che prevede sotto l'area museale, non c'era
stato presentato, mentre oggi noi parliamo di un ospedale
megalitico.
Allora non parliamo del Parini che viene fatto tornare a
Ospedale Mauriziano, perché gli togliamo tutto quello che abbiamo
fatto negli anni, quindi evitiamo le fasi successive, ma, rispetto
all'ampliamento, di modifiche, rispetto a quello che ha visto la
Commissione, ce ne sono state, e come.
Sono stati tolti dei parcheggi, si pensa a una futura area
megalitica lì sotto, si sta pensando di nuovo all'elisuperficie,
così ci era stato detto allora dall'Assessore... ma noi tutto
questo progetto non l'abbiamo assolutamente visto. Quello che si
chiede è: venite in Commissione e fate il punto sullo stato
dell'arte.
Credo che il collega Lucianaz abbia ben rappresentato la
difficoltà che qualsiasi Consigliere di quest'aula può avere nel
dire che cosa sta succedendo rispetto a quell'ampliamento.
Io sfido chiunque: interrogate i 35, vediamo se diciamo tutti la
stessa cosa, perché di quell'opera, che è l'opera più importante di
questa legislatura, a oggi ognuno di noi non ha la visione
d'insieme.
Io quindi voglio capire come abbiate voi la visione anche sulla
verifica della compatibilità tecnico, progettuale ed economica,
quando, giusto nell'interpellanza fatta nello scorso Consiglio dal
consigliere Aggravi, abbiamo evidenziato anche allora dei problemi
e anche, rispetto alla questione cronologica, ogni volta sentiamo
delle date diverse.
Nell'ultima risposta alla mia interpellanza, si è sentito anche
parlare di uno studio di viabilità che oggi non è stato accennato,
quindi vorrei capire anche rispetto a quello che cosa si sta
facendo; quindi non solo la mozione rimane, ma io le chiedo di
farsi fare una cronologia di quello che c'è stato in Commissione
fino a oggi.
Non abbiamo assolutamente visto il progetto di cui lei sta
parlando, perché noi abbiamo visto un progetto che non aveva
l'elisuperficie, abbiamo visto un progetto che non aveva l'area
megalitica sotto, abbiamo visto un progetto che aveva ancora dei
parcheggi, quindi abbiamo visto tutta un'altra cosa.
Sappiamo benissimo di avere posizioni completamente diverse, ci
mancherebbe, io continuo a pensare che avete fatto l'errore più
grande della storia, perché sia la pandemia che i ritrovamenti
archeologici ci davano la possibilità di rivedere quello scempio
che volete continuare a fare, i costi stanno dimostrando che non
solo l'Ospedale adesso ci sarebbe, ma molto probabilmente sarebbe
anche più efficiente di quello che potrà essere, e vi invito a
farvi un giro in ospedale per vedere le condizioni in cui lavorano
gli operatori sanitari.
Lei oggi si dice che sicuramente passiamo al 2024, poi io sono
più che certa che noi neanche nel 2025 vedremo la fine di
quell'opera.
Allora io le chiedo, Assessore, di farsi fare la cronologia di
quanto avvenuto in Commissione e, per favore, non voti questa
mozione ma si faccia interprete di quello che le sto chiedendo e
venga a dirci a che stato è l'ospedale attualmente.
Dopodiché ci saranno delle nuove evoluzioni, non importa, ma ci
dica oggi a che punto è, perché l'altro giorno lei ci ha parlato
anche di pannelli su cui la popolazione potrà conoscere l'Ospedale,
bene, allora magari ci faccia vedere a noi prima di altri di cosa
stiamo parlando, perché sinceramente io non ne ho contezza, non so
se i colleghi invece hanno delle certezze, perché io che l'ho
seguito fin dall'inizio, di certezze non ne ho.
Presidente -
Altre dichiarazioni di voto sulla mozione?
Non vedo richieste... la parola al consigliere Lucianaz per
dichiarazione di voto.
Lucianaz (LEGA VDA) -
Brevemente, solo per esprimere il
mio disappunto alle risposte dell'Assessore. Giustamente lei è
molto competente sulle cifre, anche se poi non sempre le cifre
corrispondono a quanto lei ci dice qui in aula.
Comunque la mancanza di rispetto non è che ce l'avete verso i
Consiglieri regionali di opposizione, ce l'avete verso i Valdostani
che meritano informazione, meritano di capire che cosa state
studiando, che cosa state organizzando.
Sono anni che si parla e si leggono notizie sui giornali senza
nulla di preciso; qui, in quest'assemblea, si dovrebbe dare le
risposte a tutti i Valdostani che chiedono informazioni, e sono
tanti, più di quanto immaginiate; giustamente voi siete prigionieri
delle vostre decisioni, supponenti quanto merita, fate bene, avete
i numeri della maggioranza per comportarvi così, però sappiate che
è una mancanza terribile di rispetto verso chi chiede più
informazione, perché pretende, pretende almeno di vedere un
progetto non dico definitivo ma un progetto che abbia un'uniformità
di procedimento.
Sosterremo sicuramente quest'iniziativa nella speranza che
questo Governo impari a essere un po' più chiaro e un po' più
disponibile a mostrare anche all'opposizione e a chi ne fa
richiesta quali siano i propri intendimenti.
Ricordate che state amministrando beni che sono dei
Valdostani.
Presidente -
Ci sono altri interventi? Non vedo altre
richieste. Metto in votazione pertanto la mozione. La votazione è
aperta. La votazione è chiusa.
Presenti: 34
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin)
La mozione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK