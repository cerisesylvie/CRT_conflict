Consiglio Regionale della Valle d'Aosta - Oggetto del Consiglio n. 2278 del 7 marzo 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Bonifica, miglioramenti e riordino fondiario
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2278 del 7 marzo 2012 - Resoconto
OGGETTO N. 2278/XIII - Interpellanza: "Presentazione di un
disegno di legge in materia di riordino fondiario".
Interpellanza
Richiamate le nostre precedenti iniziative inerenti la
situazione dei piani di riordino fondiario in corso di
realizzazione in Valle d'Aosta;
Ricordato che nel mese di novembre l'assessore competente
comunicava in quest'aula l'imminente rilascio del parere della
Direzione affari legislativi sul disegno di legge, in itinere da
tempo, che andrà a normare nuovamente la materia dopo un vuoto
legislativo di oltre quattro anni;
Considerata l'aspettativa riposta in questo ddl dai Consorzi
di miglioramento fondiario impegnati nel completamento dei piani di
riordino fondiario avviati da anni, in alcuni casi da
decenni;
i sottoscritti Consiglieri regionali
Interpellano
l'Assessore competente per conoscere:
1) per quale motivo l'annunciato disegno di legge in materia
di riordino fondiario non è ancora stato presentato all'esame delle
Commissioni consiliari;
2) per quanto tempo si protrarrà ancora il vuoto legislativo
venutosi a creare in seguito all'abrogazione della legge regionale
n. 70/1987.
F.to: Chatrian - Patrizia Morelli
Presidente
- La parola al Vicepresidente Chatrian.
Chatrian (ALPE)
- Grazie Presidente.
Qualche considerazione ed una piccola premessa. Il riordino
fondiario consiste nel riassettare catastalmente ed accorpare la
proprietà, che in Valle d'Aosta è molto frammentata, e
nell'arrotondamento delle superfici dei fondi. Questa è la sintesi
di questa ennesima iniziativa. A fine 2007 la legge regionale n.
70/1987 veniva abrogata; nel 2010 la Giunta approva un documento
che attesta il fatto di disciplinare in maniera più approfondita la
materia e sospende la possibilità di avviare nuovi interventi di
ricomposizione fondiaria: questo è il nocciolo di questa
iniziativa.
A nostro avviso abbiamo perso quattro anni abbondanti. Nel mese
di novembre 2011 l'Assessore ci esplicitò che siamo in dirittura di
arrivo, quindi il disegno di legge era pronto, e ci disse anche
che, vista la complessità della materia, come più volte abbiamo
detto in quest'aula, erano intervenute strutture interne, ma anche
soggetti esterni dalla Regione quali gli enti locali, l'Agenzia del
territorio, la Conservatoria dei registri immobiliari e l'Agenzia
delle entrate. Terminando la discussione in aula, l'Assessore ci
disse: in questi giorni si stanno ultimando gli ultimi affinamenti
tecnici sul corpo del testo di questo disegno di legge.
L'obiettivo di questa ennesima iniziativa è quello di conoscere
se effettivamente c'è questa volontà e per quale motivo, ad oggi,
questo disegno di legge - comunque non semplice - non è stato
ancora redatto e non ancora approvato come proposta di disegno di
legge in Giunta, perché poi dovrà avere tutto il suo iter in
commissione e poi in Consiglio. E per quanto tempo si protrarrà
ancora il vuoto legislativo, perché questo è il punto, c'è un vuoto
legislativo; proprio nell'ultima discussione di cinque mesi fa è
stato precisato che per completare la ricomposizione fondiaria ed
operare i trasferimenti dalle proprietà in funzione dei lotti
definitivi occorreva attendere l'entrata in vigore della norma di
cui prima. Un conto sono i lavori, un conto sono le bonifiche, un
conto sono i miglioramenti che vengono fatti sul territorio. Più
volte in quest'aula abbiamo affrontato sia l'iter amministrativo,
sia la procedura, sia le sue criticità e peculiarità, però altro
tema è quello del riordino fondiario, cioè il riordino catastale
delle proprietà, e questa proprietà tanto frammentata è, ad oggi,
non ancora accorpata. Grazie.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
Non posso che condividere tutte le premesse e le considerazioni
fatte dal collega Chatrian, che conosce molto bene la problematica,
quindi credo che tutto quello che è stato riferito in sede di
illustrazione, relativo alla prosecuzione delle attività legate ai
miglioramenti fondiari che in alcune situazioni si sono concluse,
non posso che condividerlo, visto che queste iniziative di riordino
fondiario in particolare nei comuni di Torgnon, Verrayes e
Saint-Denis sono iniziate da molto tempo, quindi rimane lo scoperto
della conclusione dell'iter per quel che riguarda la
riorganizzazione della proprietà. Questo è l'aspetto più complesso,
in quanto è quello che poi va a modificare gli assetti della
proprietà ed è quello più delicato, perché non sempre è condiviso
da tutti. Evidentemente proprio su questi temi gli approfondimenti
di cui riferivo in occasione della precedente interpellanza, datata
11 novembre 2011, dove dicevo che tutti i soggetti coinvolti nella
predisposizione di questo testo del disegno di legge, che riguarda
in particolare la risoluzione di queste problematiche ormai datate,
richiede la massima attenzione e tutte le verifiche del caso,
attestano che non è una legge molto semplice. Come anticipato in
quell'occasione, il gruppo tecnico di lavoro composto dagli uffici
competenti regionali del Dipartimento agricoltura, volutamente
allargato agli ordini e collegi professionali interessati - in
quanto l'apporto di competenze di chi opera da anni dal punto di
vista tecnico è ritenuto molto importante -, sta lavorando alla
predisposizione di un disegno di legge che richiede approfondite
valutazioni ed analisi, data la complessità della materia. Sono
analisi che coinvolgono, come ha ricordato il collega Chatrian,
oltre alla Direzione affari legislativi
in primis
, anche
enti esterni alla Regione, fra cui gli enti locali, per le ricadute
che si hanno dal punto di vista urbanistico, per la concomitanza
con le varianti ai piani regolatori, al PTP ed alla legge n. 11,
inoltre l'Agenzia del territorio, la Conservatoria dei registri
immobiliari e l'Agenzia delle entrate.
In queste settimane si stanno completando gli ulteriori
affinamenti tecnici ed approfondimenti necessari sul corpo del
testo. Il disegno di legge è già stato attentamente analizzato
dalla Direzione affari legislativi, per cui si prevede, come già
evidenziato nella precedente risposta, di porre il disegno di legge
all'attenzione del Consiglio al più presto. Non è per essere
ripetitivi, ma per le attenzioni che tutti coloro che sono
coinvolti devono dare e che ritengo della massima importanza, noi
aspettiamo di avere tutti i riscontri necessari al fine di dare uno
strumento da esaminare alle commissioni ed al Consiglio che sia il
migliore possibile, tenuto conto di tutte le verifiche che devono
essere necessariamente fatte.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Assessore, fra 13 mesi scade questa legislatura; abbiamo
iniziato a parlare di questo "vuoto normativo" nell'ottobre 2008 -
per quanto mi concerne - e la sua risposta oggi è stata la
rilettura dell'iniziativa che abbiamo fatto cinque mesi or sono. Ci
dice che è di massima importanza, condivide le nostre
preoccupazioni, però, carta che canta, non c'è sul tavolo questo
disegno di legge indiscutibilmente non semplice! Non vorremmo che
questo disegno di legge arrivasse a marzo o ad aprile 2013, per poi
dire: è stato complesso, ma abbiamo messo in campo comunque un
disegno di legge e, chi vivrà, vedrà!
Sinceramente non ha la nostra approvazione e lo sa, tutto il
nostro gruppo è molto preoccupato anche di questa sua
superficialità, probabilmente scientemente messa in campo, perché
lei, in maniera elegante, oggi ci dice che si sta lavorando, si sta
affinando e che si cercherà di dare delle risposte. È un grande
rammarico, perché mi sembra che poi la questione sia di ordine
politico e non amministrativo, che è quella che non c'è la volontà.
Lei dice che la materia è molto complessa, ma a mio avviso la mia
riflessione è che non c'è assolutamente la volontà.
In mattinata mi sono segnato alcuni argomenti, e dico che spero
che questa sia la volta buona almeno su questo ultimo pezzo
riguardante i riordini, che si metta finalmente "carne al fuoco",
che venga avviato questo disegno di legge, per dare corso a questa
ricomposizione di accorpamenti di proprietà che conosciamo tutti,
la quale è molto frammentata e delicata. Mi sono segnato quattro o
cinque dossier che continuamente cerchiamo di sollecitare,
pungolare per far muovere la classifica nel suo Assessorato; cito
l'agenzia per l'erogazione in agricoltura, che nel 2007 aveva un
obiettivo, scritto in legge, di organismo pagatore, un obiettivo
che però non è stato raggiunto; le grandi difficoltà
nell'erogazione dei premi delle indennità previste nel piano di
sviluppo rurale 2007-2009, indennità compensativa e l'altra
indennità sulle annualità 2010-2011; il programma lavori approvato
dalla Giunta nel novembre 2008 per quanto riguarda i consorzi, 160
interventi proposti dai consorzi, e più volte in quest'aula abbiamo
sollecitato non solo le procedure, ma l'utilizzo di queste risorse
messe in campo, approvate ed impegnate dalla Giunta; il fatto di
non avere ancora dato delle risposte sulla cessione in gestione
delle strutture di proprietà regionale adibite alla trasformazione
dei prodotti agricoli scaduti nel 2009, nelle more dell'adozione
degli atti che fissano le modalità, più volte messo in discussione
sempre in quest'aula; il fatto di non aver fatto la
ristrutturazione di parte del caseificio di Saint-Marcel e
realizzato comunque un reparto adibito a burrificio (lo scorso
Consiglio ci ha detto che non si farà nulla e si alieneranno
comunque gli impianti e le attrezzature messe in campo). E potrei
ancora andare avanti, ne ho ancora altri quattro o cinque, non li
cito tutti, perché termino con un grande rammarico ed una
rassegnazione, non solo da parte nostra. Lei è sereno, vedo che
probabilmente queste cose non le interessano più di tanto. Noi, nel
territorio, non solo a Torgnon, lei continuamente cita il riordino
di Torgnon, le assicuro che colmare questo "vuoto legislativo" è
richiesto da La Thuile fino a Gressoney per quanto riguarda questa
nostra piccola ennesima iniziativa!
Penso che sia un discorso di volontà politica, - mi dispiace che
non sia presente in questo momento il Presidente della Regione - e
rinnoviamo il fatto che siamo a disposizione per dare il nostro
contributo, rinnoviamo il fatto che a nostro avviso è urgente che
non arrivi due mesi prima dalla scadenza di questa ennesima
legislatura, ma veramente chiediamo non solo il cambio di marcia,
ma qui la rotta proprio non è stata invertita e, se è stata
invertita, è stata invertita in maniera negativa! Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK