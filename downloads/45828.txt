Consiglio Regionale della Valle d'Aosta - Oggetto del Consiglio n. 2440 del 11 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2440 del 11 maggio 2023 - Resoconto
OGGETTO N. 2440/XVI - Interrogazione: "Stato attuale di
utilizzo dei fondi di cui al React-Eu assegnati alla Valle
d'Aosta".
Bertin (Presidente) -
Riprendiamo l'ordine del giorno.
Dovremmo riprendere con il punto n. 18, ma non vedo il consigliere
Manfrin. Pertanto continuiamo con il punto n. 22. Risponde
l'assessore Caveri.
Caveri (AV-VdA Unie) -
Come ho già preannunciato al
collega Aggravi, ho una risposta
monstre
, quindi non starei
mai nei tempi. Le darò tutta una lunga premessa che spiega
esattamente di che cosa si tratta, cioè cos'è questa REACT-EU, che
sarebbe assistenza alla ripresa per la coesione ai territori
d'Europa, che è una sorta di ponte fra la politica di coesione del
passato periodo di programmazione 2014-2020 e la nuova
programmazione dei fondi europei, già iniziata, 2021-2027.
Io risponderei in maniera puntuale alle domande. La prima
domanda era se la problematica in qualche maniera riguardasse la
Valle d'Aosta. No, la problematica descritta nell'articolo da
Il
Sole 24 Ore
, intitolato "Energia: aiuti con 750 milioni di
fondi europei non spesi", non riguarda, per fortuna, la Regione
autonoma Valle d'Aosta.
Perché la problematica non riguarda la Valle d'Aosta? Il
dipartimento per le politiche di coesione della Presidenza del
Consiglio dei Ministri, con una nota del 15 marzo 2023, ha
richiesto alle autorità di gestione interessate all'attivazione
delle misure eccezionali previste dal SAFE, che sarebbe azione di
sicurezza per l'Europa, di comunicare l'ammontare delle risorse
eventualmente riprogrammabili. Al riguardo si evidenzia che, per
quanto concerne il programma investimenti per la crescita e
l'occupazione 2014-2020 FESR della Valle d'Aosta, l'autorità di
gestione del programma si è già avvalsa, per tutti gli assi
prioritari del programma, della facoltà prevista dal paragrafo 1bis
dell'articolo 25bis del regolamento EU 13 marzo 2013, che ha
consentito l'applicazione del tasso di cofinanziamento al 100
percento sulla quota dell'Unione Europea per le spese dichiarate
nelle domande di pagamento presentate nei periodi contabili primo
luglio 2020, 30 giugno 2021, primo luglio 2021 e 30 giugno 2022,
permettendo, questo poi è la sostanza, l'ottenimento del diritto al
rimborso della quasi totalità della quota UE del programma.
Conseguentemente, non risultando disponibili ulteriori risorse del
programma da locare, non è stata data la nostra adesione.
Per quanto riguarda invece il programma investimenti per la
crescita e l'occupazione 2014-2020 FSE, gli impegni ammessi al 28
febbraio 2003 ammontano a 55,71 milioni di euro, corrispondenti al
106,29 percento delle risorse allocate sul programma. Anche in
questo caso non vi sono risorse disponibili non impegnate che
potrebbero essere oggetto di riprogrammazione. A oggi, fermo
restando che sono ancora in corso le operazioni di controllo di
primo livello sulla spesa che è stata portata a rendicontazione,
nell'ambito della quale si segnala la spesa afferente alla cassa
integrazione in deroga per un importo che ammonta a oltre 4 milioni
di euro, era la famosa cassa integrazione legata al Covid, non si
ravvisano problematiche rispetto al raggiungimento dei
target
; conseguentemente. anche per questo programma non
risultano risorse da allocare.
A livello nazionale è invece allo studio la possibilità di
rendicontare su questa iniziativa SAFE una misura nazionale a
sostegno delle famiglie vulnerabili, cosiddetto bonus sociale per
la fornitura di energia elettrica e gas, che ha già realizzato una
spesa quantificata in circa 3 miliardi di euro. Per tale misura si
sta esaminando l'ipotesi di affidare a un unico programma nazionale
il ruolo di organismo intermedio per la gestione della misura, a
cui potranno essere destinati in prima battuta gli assi SAFE dei
programmi nazionali. Una volta definito il circuito finanziario,
sembrerebbe, ma siamo ancora nel campo delle ipotesi, che le
Regioni potranno avviare delle interlocuzioni con il livello
nazionale per allocare una parte del bonus sociale sui propri
programmi regionali. Tuttavia, residuano ancora numerosi aspetti
delle disposizioni regolamentari che sono da chiarire, in
particolare per quanto riguarda la gestione del circuito
finanziario.
Evidenzierei ancora che con la recente legge di conversione 21
aprile 2023 del decreto legge n. 13 del 24 febbraio, che è il
famoso "Disposizioni urgenti per l'attuazione del PNRR e del PNC,
nonché per l'attuazione delle politiche di coesione della politica
agricola comune", questo decreto ha introdotto l'articolo 51bis che
stabilisce al comma 1bis che, a partire dal periodo contabile
2023-2024, i rimborsi riconosciuti dalla Commissione europea, a
fronte di spese sostenute con risorse nazionali e rendicontate
nell'ambito dei programmi nazionali e regionali cofinanziati dal
FESR, FSE e FSE PLUS, sono trasferiti in una o più linee di
intervento del fondo di rotazione dello Stato per l'attuazione
delle politiche europee, di cui all'articolo 5 della legge n. 16
del 1987 n. 183, unitamente alle quote di cofinanziamento nazionale
e alle risorse del citato fondo di rotazione che si rendono
disponibili per effetto di variazione del tasso di cofinanziamento.
Devo dire che il lessico di questo decreto legge non è
brillantissimo! Tale disposizione ha sollevato parecchie
perplessità fra le Regioni, poiché l'avvalersi di tale opportunità,
a partire dal primo luglio 2023 a tutto il 30 giugno 2024, a fronte
di spese sostenute con risorse nazionali rendicontate nell'ambito
dei programmi regionali cofinanziati da FESR, da FSE e da FS PLUS,
non permetterebbe un ritorno delle risorse sul bilancio regionale,
bensì su un capitolo IGRUE del MEF, rendendo il tutto
complessivamente poco vantaggioso per le Regioni. Per capirci,
normalmente i soldi non spesi tornavano nel circuito per le
Regioni, in questo caso finirebbero in un fondo di rotazione dello
Stato.
In conclusione, stante la complessità dell'operazione e i
numerosi aspetti delle disposizioni regolamentari che necessitano
ancora di chiarimenti, che attualmente non sono ancora pervenuti da
parte dello stesso dipartimento per la politica di coesione, come
peraltro è emerso in una riunione annuale che si è svolta a Napoli
lo scorso 30 marzo, non risulta possibile in questa fase una
compiuta valutazione sull'opportunità di avvalersi dell'iniziativa
SAFE, in particolare in relazione al nuovo periodo di
programmazione 2021-2027.
L'ultima domanda è quale sia l'attuale stato di assegnazione dei
fondi. L'Agenzia per la coesione territoriale, con nota n. 2881 in
data 7 febbraio 2022, indirizzata all'autorità di gestione FESR FSE
della Valle d'Aosta, ha comunicato che nell'ambito del PON
Governance e capacità istituzionale 1420, asse 7 azione 7.2.1, vale
a dire capacità amministrative, sono stati messi già a disposizione
a favore della nostra Regione autonoma 477.176 euro, a valere su
quelle risorse di cui ho parlato all'inizio, finalizzate alla
realizzazione di percorsi di rafforzamento della
governance
e delle strutture coinvolte nella gestione dei fondi europei, anche
in vista della nuova programmazione.
Per cogliere a pieno l'opportunità di avvalersi di queste
risorse, il dipartimento ha predisposto un progetto finalizzato a
sostenere il rafforzamento e l'efficientamento della struttura
organizzativa regionale. Il progetto prevede una linea
organizzativa, una linea formativa e una linea strumentale. In
seguito all'approvazione della proposta progettuale valdostana e
all'ammissione al finanziamento da parte dell'Agenzia per la
coesione territoriale, la Giunta ha preso atto di questi soldi con
propria deliberazione.
Gli impegni giuridicamente vincolanti sono pari a 307 mila euro,
mentre oggi i pagamenti sono attorno agli 11 mila euro e non è
stata ancora certificata alcuna spesa, ma naturalmente lo sarà,
perché è un fondo estremamente utile, a fronte anche di una serie
di fragilità che noi non nascondiamo dal punto di vista soprattutto
delle risorse umane a disposizione degli uffici del dipartimento.
Sono problematiche e su cui stiamo lavorando e ricordo anche che il
concorso attualmente in fase di espletamento dei dirigenti, prevede
la copertura di tre posti, dei posti dirigenziali che oggi sono
occupati da ottavi livelli, che sono i controlli, il FESR e l'FSE;
questo dovrebbe consentirci di avere una stabilità che, in qualche
maniera, sarà una garanzia di buona spesa.
Io le lascio poi l'insieme, compreso questo pistolotto iniziale
molto lungo, che situa ancora meglio tutto quanto è stato oggetto
sia delle sue domande che delle mie risposte.
Presidente -
Per la replica, consigliere Aggravi.
Aggravi (LEGA VDA) -
È vero che quando si parla dei
programmi di finanziamento europeo, ma in generale dell'Europa,
sembra quasi di sentire o di seguire una puntata di "Fascisti su
Marte" di Guzzanti, perché ci sono quasi più acronimi e
denominazioni che fondi, regolamenti e direttive; è davvero
qualcosa di estremamente burocratizzato e ben lontano da come ogni
tanto si tende a dire che L'Europa è turboliberista; in realtà
l'Europa ha un dirigismo che fa paura. Questo articolo ha attirato
la curiosità mia e del collega Sammaritani, perché a fronte della
situazione complicata che mette in luce rispetto all'utilizzo di
risorse, che comunque ci sono, pone una serie di eventualità che,
come anche nella sua risposta sono state dettagliate e sicuramente
nell'allegato dell'enciclopedia britannica che mi darà ci saranno,
è il fatto che alcune Regioni - lei ricordava giustamente
l'eventualità di potenziamento del bonus sociale - stanno anche
valutando misure di finanziamento del capitale circolante delle
società; insomma, ci si sta un po' ingegnando per capire come poter
utilizzare questi fondi.
Volevamo capire effettivamente perché non ci fosse la Valle
d'Aosta e quale fosse lo stato, anche perché spesso e volentieri,
come è già forse capitato nella risposta di un'altra iniziativa o
in Commissione, adesso non mi ricordo, un conto è quello che spesso
ci troviamo rappresentato sui giornali, anche di principale grido
come
il Sole 24 Ore
, e un'altra magari è la situazione: lo
abbiamo visto, ad esempio, sull'utilizzo o sullo stato dei fondi
del PNRR. Sappiamo che c'è spesso un
mismatch
tra quello che
è la nostra realtà o le realtà più piccole e quelle che appunto
sono certe notizie che vengono rappresentate sui
media
nazionali.
Detto questo, analizzeremo il
report
che ci renderà
disponibile. Mi consenta un'ultima battuta: guardando l'ordine del
giorno sono contento che alla fine, con questa semplice
interrogazione ma dalla risposta complessa, almeno abbiamo sentito
la sua voce oggi in Consiglio, visto che dopo il dimagrimento che
le hanno fatto passare, qualcuno si è preso la maggior parte
dell'eco. Diciamo che con lei ero abituato a fare molto durante i
Consigli; vista una parte di delega adesso le fa qualcun altro,
però almeno così ci siamo risentiti pubblicamente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK