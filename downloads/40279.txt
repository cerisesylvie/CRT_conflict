Consiglio Regionale della Valle d'Aosta - Oggetto del Consiglio n. 3126 del 10 gennaio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3126 del 10 gennaio 2018 - Resoconto
OGGETTO N. 3126/XIV - Interpellanza: "Rimodulazione delle
modalità di applicazione delle "adaptations" nella scuola
valdostana".
Presidente -
Punto n. 22 all'ordine del giorno. Per
l'illustrazione, la parola al collega Padovani.
Padovani (GM) -
Con questa nostra iniziativa tocchiamo un
tema che dire che ha sollevato delle critiche pare un eufemismo.
Organizzazioni sindacali e scuole di ogni ordine e grado hanno
fatto rilevare tutta una serie di critiche, di osservazioni su
questa riforma sulle "adaptations". In particolare, tra le tante
osservazioni una di quelle più condivise, e che condividiamo anche
noi, è che la sperimentazione doveva essere anticipata dalla
formazione degli insegnanti nella lingua straniera, perché
cominciare in contemporanea formazione e sperimentazione - e una
sperimentazione neanche graduale ma totale - è stato sbagliato,
perché doveva essere fatta molto prima la formazione degli
insegnanti che devono insegnare le materie, e quindi avere un
linguaggio tecnico per ogni materia. Tra le altre osservazioni, si
dice che sarebbe stato necessario formare prima gli insegnanti e
poi iniziare una sperimentazione seria ed efficace, soprattutto
graduale. Questo non è avvenuto. E ora gli insegnanti cosa
lamentano? La mancanza di tempo per una seria e approfondita
programmazione disciplinare, la concentrazione di risorse umane
sulla sperimentazione a svantaggio del potenziamento e del recupero
degli allievi bisognosi di maggiori attenzioni, il rallentamento
negli apprendimenti, che va a inficiare la preparazione complessiva
e difficoltà a reperire materiale e supporti didattici, compito che
ricade ovviamente totalmente sul lavoro delle singole scuole.
Queste, Assessore, sono alcune delle critiche, che vengono fatte
anche nelle lettere che lei ha ricevuto dalle varie istituzioni
scolastiche.
Ultimamente abbiamo letto sugli organi di stampa che si
paventava uno stop di queste sperimentazioni, stop che poi non è
avvenuto. Si è parlato poi di rimodulazione. Anche su questa
rimodulazione le scuole hanno avuto da dire, perché tornare a
scuola e dover rimodulare, dover riorganizzare il lavoro in corso
d'anno - lei capisce - non è proprio il massimo per chi deve
organizzare il lavoro. Con questa iniziativa, noi chiediamo "se non
pensa che l'ultima rimodulazione potrebbe creare confusione
all'interno delle scuole, gravare ulteriormente sul carico di
lavoro dei docenti; se sarà effettuata una valutazione dei
risultati della sperimentazione, raccogliendo le osservazioni delle
varie scuole sulle criticità emerse e costituendo un tavolo di
confronto tra tecnici e referenti delle singole scuole". Chiediamo
inoltre "il costo complessivo che ha comportato l'intera
sperimentazione (formazione, designazione degli esperti, eccetera);
quale valutazione esprima, sul piano didattico-pedagogico,
relativamente all'apprendimento delle lingue nell'ambito della
sperimentazione e se considera di ripensare tale modello
metodologico".
Président -
Pour la réponse, la parole à l'assesseur
Rini.
Rini (UV) -
Collega Padovani, mi consenta di dissentire
profondamente dalle sue osservazioni. Io la ringrazio però, perché
mi fornisce l'opportunità di fare chiarezza su un tema molto
complesso e di difficile comprensione, quindi capisco che magari
certe informazioni siano anche difficili da veicolare.
Ha parlato di "critiche osservazioni", apprezzo molto di più
quando si parla di osservazioni, perché giustamente quando si
propongono delle modifiche importanti in un sistema consolidato da
anni e soprattutto quando lo si fa - volutamente - già a partire
dall'esordio in via sperimentale, è ovvio che nel percorso di
questa sperimentazione ci si debba costantemente fermare,
monitorare per capire come stia procedendo la sperimentazione. Le
osservazioni delle scuole vanno proprio in quest'ottica di
osservazione costruttiva, quindi di miglioramento di questo
sistema. Tutte le lettere che mi sono pervenute, che ho letto con
estrema attenzione, partono da un dato di fatto: era assolutamente
fondamentale partire. E se questa sperimentazione ha avuto un
grande merito, è sicuramente quello di avere di nuovo posto al
centro dell'attenzione la questione linguistica. Lei saprà molto
meglio di me come una recente riforma ha introdotto proprio
nell'esame dell'ultimo anno della scuola secondaria di secondo
grado una materia in CLIL e noi ovviamente ci dobbiamo
adattare.
Cosa facciamo, torniamo indietro invece che andare avanti?
Ritengo che sia impensabile. Ma sul principio generale credo che
siamo tutti d'accordo.
Poi entro nel merito della risposta, colgo l'occasione per
rispondere subito in merito all'intervento che ha fatto in aula.
Dice "doveva esserci prima la formazione e poi partivamo". Non
saremmo mai partiti. Io le ricordo che il corpo docente valdostano
è già formato e dove le istituzioni scolastiche non avevano risorse
in grado di portare avanti il percorso, e voglio pensare solo alla
lingua inglese non alla lingua francese, in una regione bilingue
dove c'è anche il superamento di un esame. Per quanto riguarda la
lingua inglese, le istituzioni scolastiche, che non avevano le
risorse, hanno richiesto - e lo hanno fatto quasi tutte, tranne due
o tre non le dico il numero giusto perché non vorrei sbagliare, mi
pare due, poi le fornirò anche questi dati - hanno richiesto
l'esperto esterno, pagato ovviamente dall'Amministrazione, quindi
il docente era affiancato nel lavoro. Non abbiamo abbandonato o
lasciato soli gli insegnanti in questo. Poi ci sono, invece, tante
osservazioni da parte degli insegnanti, che io stessa condivido e
che capisco. E è proprio questa la ragione che sta a monte della
scelta d'intervenire e d'intervenire subito. Non c'è stata una
rimodulazione forzata, mi consenta il termine. Che poi non è una
rimodulazione che ha fatto l'Assessore, ma il consiglio scolastico,
perché "les adaptations" non sono dell'Assessore ma dell'organo
preposto a decidere.
Il consiglio scolastico è il parlamentino della scuola e credo
che chi lamenta che non sia stato integrato aveva tutte le
occasioni d'integrarlo durante tutti i mesi di Assessorato, ma non
è stato integrato neanche in quei mesi.
Comunque entro nel merito delle risposte e concludo sulle
osservazioni che lei ha fatto prima: la sperimentazione è graduale.
Si parte con un monte ore che va a crescere, non è stato imposto
subito il monte ore desiderato alla fine come obiettivo. Quindi è
una sperimentazione graduale.
Prima di entrare nel merito dell'interpellanza, vorrei ricordare
molto brevemente l'iter che ha portato alla sperimentazione degli
adattamenti e delle indicazioni nazionali per il
curriculum
in tutti i gradi di scuola. Innanzitutto giova ricordare che gli
adattamenti, elaborati ai sensi dell'articolo 40 dello Statuto
speciale della Valle d'Aosta e dell'articolo 28 della legge n.
196/78, costituiscono un adeguamento alle necessità locali delle
indicazioni nazionali, da cui discendono e delle quali accolgono le
premesse, le finalità generali e gli orientamenti per
l'organizzazione del
curriculum
stesso. Le indicazioni
nazionali sono in vigore su tutto il territorio nazionale e
risalgono al 2010 per la scuola secondaria di secondo grado e al
2014 per la scuola dell'infanzia, il primo ciclo di istruzione.
Si tratta dunque di una operazione di messa in coerenza
dell'intero
curriculum
dalla scuola dell'infanzia alla
scuola secondaria di secondo grado, poiché i precedenti adattamenti
dei programmi erano stati resi esecutivi con deliberazione della
Giunta regionale. Nel 1983, per quanto riguarda l'allora denominata
"scuola materna", nel 1988 per la scuola primaria e nel 1994 per la
scuola media. Mancava quindi il tassello delle scuole secondarie di
secondo grado.
Quindi una prima bozza degli adattamenti è stata redatta dai
comitati tecnici composti da docenti, dirigenti scolastici e
coordinati da dirigenti tecnici e modificata a seguito delle
osservazioni delle sigle sindacali e dei collegi docenti. Il
consiglio scolastico regionale nella seduta del 24 giugno 2016 e la
commissione mista, di cui all'articolo 40 dello Statuto, nella
seduta del 22 luglio 2016 hanno approvato queste proposte. La
Giunta regionale, con sua deliberazione del 19 agosto 2016, ha
approvato e resi esecutivi gli adattamenti precisando la chiara
volontà di proporli e applicarli in via sperimentale e rinviando
quindi la definizione dei testi definitivi a seguito del biennio di
sperimentazione, perché eravamo consci che avrebbe avuto comunque
un impatto importante e che delle modifiche sarebbero state rese
per forza necessarie e, solo operando praticamente nelle scuole,
potevamo capire come migliorare il sistema. Si tratta quindi
sicuramente di un percorso molto complesso e sicuramente anche
molto ambizioso e mi preme sottolineare che è una applicazione
graduale - come le dicevo prima - e sperimentale della durata
prevista di due anni scolastici, che quindi si concludono con
questo anno scolastico.
È proprio questo carattere sperimentale che ha spinto il
consiglio scolastico regionale, nella seduta del 28 dicembre 2017,
ad adottare alcune misure di ammorbidimento, di aggiustamento,
proprio con l'unico intento di venire incontro alle poche
situazioni che ne necessitavano, perché grazie al sacrificio,
all'impegno dei tanti docenti si è comunque portata avanti la
sperimentazione. Proprio dove non si riesce, o dove c'erano delle
criticità importanti, abbiamo deciso di dare delle opportunità in
più per non mettere in difficoltà quei docenti per i quali, qualora
invece non avessero portato avanti la sperimentazione, può
immaginare quali sarebbero state le conseguenze. Quindi, visto che
era una sperimentazione, dove ci sono delle criticità, il consiglio
scolastico ha deciso di dare un ventaglio di scelte in più, pur
mantenendo fermi i principi, anche perché a queste scuole sono
state date delle risorse che vanno giustificate - delle risorse
importanti che dopo le elencherò - quindi si è mantenuta la
filosofia del procedimento. Ovviamente in corso d'anno non si
poteva modificare l'impianto del progetto, poteva essere fatto
all'inizio dell'anno scolastico, non in corso.
Sì, cara collega Certan, si poteva fare, eccome! Esattamente
come il consiglio scolastico è intervenuto il 28 dicembre - e ho i
pareri tecnici, infatti questa non è politica ma è tecnica! - si
poteva fare assolutamente dal mese di marzo al mese di settembre.
Convocando un Consiglio scolastico, si potevano apportare al
progetto degli adattamenti, tutte le modifiche che si ritenevano
opportune.
Per quanto riguarda la prima domanda: "se pensa che l'ultima
rimodulazione potrebbe creare confusione". Io non lo ritengo -
sinceramente, collega - ma è una valutazione che ha fatto il
consiglio scolastico, tra l'altro anche votando all'unanimità, dove
sa che ci sono anche delle componenti che sicuramente hanno una
sensibilità.
(
interruzioni dall'aula
)
La sperimentazione a due anni è modificabile in qualunque
momento.  Però, Presidente, diventa difficile intervenire!
Dicevo, non credo che creerà confusione, perché sarà messo in
atto solo in quelle istituzioni scolastiche che non hanno
provveduto con risorse interne o con risorse regionali (quegli
esperti esterni di cui le parlavo prima) a realizzare nel primo
quadrimestre o a pianificare per il secondo quadrimestre l'insieme
dei moduli di discipline non linguistiche da erogare in lingua.
Quindi non su tutte le scuole c'è questa modulazione, solo dove ci
sono effettive criticità. Tale misura accoglie le osservazioni
formulate dai collegi dei docenti, che vi sono state trasmesse
nelle scorse settimane e che evidenziano un'eccessiva rigidità.
Soprattutto la più grande criticità che hanno evidenziato sta nella
scelta delle materie. Questa l'hanno evidenziata tutti i collegi
docenti e sinceramente condivido anch'io. Noi l'avevamo pensata
all'inizio proprio per agevolare il famoso materiale di cui anche
che lei parlava. Se ci sono delle materie predefinite a monte, è
più facile fornire anche il materiale.
Sulla valutazione è stato istituito, con una delibera di Giunta,
un comitato tecnico di esperti che analizzerà i risultati delle
"adaptations" e anche con questa modifica (approvata il 5 dicembre
2017) che proporrà poi eventualmente delle modifiche, ma non è
propedeutica alla modifica del progetto delle "adaptations", è una
cosa in più. Sulla parte dei costi, le dico che la parte che ha
inciso è soprattutto quella degli esperti esterni per un totale di
53 mila euro per l'anno scolastico 2016/17 e 44 mila per l'anno
scolastico 2017/18. Sono quindi gli esterni che aiutano i
docenti.
"Quale valutazione esprima". Dopo solo un anno diventa difficile
esprimersi. Ovviamente io non sono titolata e non ho nemmeno le
competenze per dare delle valutazioni sul modello pedagogico,
educativo, metodologico, ma le dico che questa sperimentazione ha
avuto il grande pregio di riportare la questione linguistica al
centro del dibattito. Sicuramente si continuerà con serietà per
promuovere e rilanciare l'apprendimento delle lingue nelle nostre
istituzioni scolastiche.
Presidente -
Per la replica, la parola al collega
Padovani.
Padovani (GM) -
Assessore, devo dire che non sono
soddisfatto della risposta, però credo che questo lo sospettasse.
Ha usato metà della risposta per fare una ricostruzione storica
(impeccabile), peccato che non fosse fondamentale ai fini della
risposta. Risposta sulla quale mi permetta di fare una battuta: le
osservazioni su qualcosa che non va bene, sono critiche. Mi sembra
che cominciate ad essere un po' allergici alle critiche, ma così si
chiamano.
Non sono soddisfatto della risposta, perché, per esempio sulla
domanda n. 3, "il costo complessivo che ha comportato l'intera
sperimentazione" io non ho capito. Io ho capito che il costo degli
esperti esterni è 53 mila euro, però sul resto manca. Sul fatto che
questa rimodulazione non inficerà il lavoro degli insegnanti, io mi
fido di quello che dicono gli insegnanti e ne ho sentiti tanti,
perché questo è un tema che sta diventando un problema molto
sentito non solo dal mondo della scuola, ma anche dalle famiglie,
questa rimodulazione è vista come un aggravamento del lavoro che ha
previsto questa riforma. Poi magari i dati precisi dei costi
sarebbero utili.
Sul fatto che questi adattamenti fossero in via sperimentale è
un conto, ma tra "sperimentale" e "graduale" è differente,
Assessora. Nelle lettere che ha ricevuto c'è questo fatto, che
questa sperimentazione non è stata graduale, ma è stata netta, è
stata pesante e poi lei può non essere d'accordo, questo è
normale.
Poi sul fatto che alcune volte le valutazioni sono del consiglio
scolastico, alcune volte sono sue, questa è una cosa da chiarire,
perché quando le cose vanno bene sono della Giunta, quando le cose
vanno male sono di qualcun altro. Adesso questo mi pare un
comportamento comune a questa nuova/vecchia Giunta.
Quindi devo dire che non sono per niente soddisfatto della
risposta. Ma questo io lo sospettavo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK