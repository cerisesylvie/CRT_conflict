Consiglio Regionale della Valle d'Aosta - Oggetto del Consiglio n. 575 del 11 novembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 575 del 11 novembre 1982 - Resoconto
OGGETTO N. 575/VII - CRISI DELLO STABILIMENTO IN.TE.VA. DI
POLLElN. (Interrogazione ed interpellanza).
PRESIDENTE
: Do lettura dell'interpellanza presentata dal
Consigliere Carlassare:
INTERPELLANZA
Venuto a conoscenza dai mezzi
di stampa, della
gravissima situazione venutasi a creare all'IN.TE.VA. di Pollein,
dove da parte dei titolari viene ventilata la chiusura dello
stabilimento con il conseguente licenziamento di tutti i
lavoratori;
Tenuto conto che la "crisi" IN.TE.VA. viene ad aggravare
ulteriormente la situazione della Valle;
Considerando inoltre che la Regione è intervenuta già in
favore di questa società con varie agevolazioni che hanno
comportato l'esborso di grosse cifre;
INTERPELLA
l'Assessore regionale all'Industria, Commercio, Artigianato e
Trasporti per sapere:
1)
qual è la situazione che si è venuta a creare
nell'IN.TE.VA.;
2)
quali sono le proposte sindacali e padronali per
uscire dalla crisi che sta attraversando l'azienda;
3)
quale intervento è stato fatto dall'Assessorato
competente e come intende operare per salvaguardare tanto i livelli
occupazionali che i capitali pubblici investiti.
PRESIDENTE
: Do lettura dell'interrogazione presentata dai
Consiglieri Mafrica e Bajocco:
INTERROGAZIONE
La sempre instabile situazione dell 'IN.TE.VA. sta in questo
periodo attraversando una fase particolarmente acuta di crisi, con
minacce di licenziamento delle lavoratrici occupate e prospettive
di ridimensionamento dell'azienda.
Preoccupati per il futuro di circa 80 lavoratrici, che vedono
nuovamente in pericolo il proprio posto di lavoro,
i sottoscritti Consiglieri regionali
INTERROGANO
l'Assessore all'Industria, Commercio, Artigianato e Trasporti
per sapere:
1)
quali sono le attuali condizioni occupazionali,
produttive e di mercato dell'IN.TE.VA.;
2)
se la Giunta regionale, in rapporto alle rilevanti
agevolazioni concesse in passato dalla Regione ai titolari
dell'azienda, ha preso iniziative per intervenire in difesa dei
posti di lavoro presso l'IN.TE.VA.
PRESIDENTE
: La proposta è di trattare l'interrogazione e
l'interpellanza congiuntamente, dato che concernono il medesimo
argomento.
La parola al Consigliere Carlassare se intende illustrare
l'interpellanza.
CARLASSARE - (Dem. Prol. - Nuova Sin.):
Più che
illustrare l'interpellanza, vorrei cercare di fare rientrare questa
situazione in una più generale che tocca praticamente tutto il
tessuto industriale valdostano. Situazione che vede, in molti casi,
una partecipazione diretta della Giunta alle scelte che hanno
determinato questo tipo di strutture industriali.
Si tratta infatti di industrie che hanno avuto a suo tempo,
anche molto recentemente in taluni casi, dei notevoli
contributi.
Io ritengo che alla base di questa situazione ci sia, è vero,
una crisi generale che attanaglia il paese coinvolgendo interi
settori industriali. Ritengo però che nel particolare caso della
Valle d'Aosta ci siano anche scelte poco oculate, fatte senza avere
alle spalle un'analisi che facesse preferire investimenti in certi
settori piuttosto che in altri.
Noi abbiamo innumerevoli esempi, dalla FERA alla SIRCA DAVID di
Arnad, ecc. di situazioni in cui l'Amministrazione regionale è
stata costretta ad intervenire per salvare posti di lavoro, quasi
alla disperata, quando ci trovavamo di fronte a fabbriche che
chiudevano per crisi di settore o per comportamenti poco ortodossi
e positivi dei loro padroni, degli imprenditori che gestivano
queste aziende.
E' però mancata la volontà di fare scelte programmate, scelte
che creassero condizioni per cui in Valle d'Aosta si venissero ad
installare strutture industriali sane ed in grado di sopportare i
momenti congiunturali sfavorevoli, in grado di svilupparsi, in
grado di creare dell'indotto e delle lavorazioni specializzate, in
grado di creare del personale specializzato.
Ritengo che questo sia il quadro generale entro il quale si
colloca la crisi dell'IN.TE.VA. Sul giornale abbiamo letto che oggi
la situazione è precipitata e che da parte dell'azienda non pare
esserci più alcuna volontà di riapertura.
Secondo certe voci sembrerebbe che si voglia ulteriormente
approfittare delle agevolazioni concesse dalla Regione, ma che,
nonostante ciò, il titolare non è più disponibile a tenere aperto
lo stabilimento.
Con questa interpellanza pertanto intendo essere messo al
corrente con precisione sulla reale situazione venutasi a creare
all'interno dell'IN.TE.VA., sulle proposte sindacali e padronali
per uscire da questa situazione, sull'intervento fatto
dall'Assessorato competente
Desidero soprattutto avere delle precise risposte, se possibile,
su come si intende agire per salvaguardare questi livelli
occupazionali. Infatti se non verranno salvati questi posti di
lavoro noi avremo un'ulteriore caduta dei livelli occupazionali con
ripercussioni che saranno gravissime nel tessuto sociale della
Valle d'Aosta.
PRESIDENTE
: Risponde il Presidente della Giunta; ne ha
facoltà.
ANDRIONE - (UV):
Rispondendo all'interrogazione ritengo
che fornirò una risposta anche su gran parte
dell'interpellanza.
Le persone occupate sono 78 - questo è l'ultimo dato successivo
al mese di agosto, dopo l'avvenuta riduzione degli organici di 17
dipendenti.
La situazione produttiva deve essere divisa tra la produzione di
cappotti - circa 20.000 - e la produzione di pantaloni.
Alla lavorazione dei cappotti sono addette circa 50 persone, 18
alla lavorazione dei pantaloni, i rimanenti sono impiegati.
La situazione di mercato è molto pesante per quanto riguarda i
pantaloni, tale da non essere, secondo l'azienda, sostenibile e
appena sufficiente per quanto riguarda i cappotti.
La proposta fatta dall'azienda, comunicata alla Presidenza e
discussa con i sindacati, è stata quella di scorporare l'azienda, e
cioè proseguire soltanto la linea di produzione dei cappotti con 50
impiegati ed affidare a un dirigente la confezione dei
pantaloni.
Vi sono state discussioni con i sindacati, incontri con
l'Assessorato competente e con la Presidenza, una presa di
posizione da parte del sindacato che non si è dichiarato favorevole
ad un'operazione di questo genere che, tra l'altro, presentava
anche diverse difficoltà ed ha voluto, in questo caso, penso
abbastanza giustamente, che si sapesse esattamente quali erano le
prospettive e le possibilità future.
La risposta, maturata qualche giorno fa, è stata molto rigida da
parte dell'azienda: ha inviato lettere di licenziamento a tutti i
dipendenti, ha dichiarato la chiusura, fatto questo che significa
praticamente l'abbandono dell'azienda.
Per quanto riguarda gli interventi regionali, a parte che
dall'83 si sarebbe dovuto pagare il canone, a parte il comodato
dato di immobili di proprietà regionale, di difficile collocazione,
in quanto nessuno vuole fare l'imprenditore, ma che valgono
certamente molto di più di quanto non siano stati pagati, vi è
anche una quota del fondo di rotazione che evidentemente verrà
rimborsata per intero, al 14,50% di interesse che, pur essendo
molto inferiore a quello delle banche, è comunque un interesse che
è un po' al limite di quello che si può richiedere per avere ancora
una certa possibilità di funzionamento dell'azienda.
Nel 1981 l'IN.TE.VA. ha pagato oltre 360 milioni di lire di
imposte dirette e di IVA che sono imposte, teoricamente, in gran
parte recuperabili dalla Regione.
In questa situazione dovrò incontrare nuovamente i sindacati
sabato mattina, in quanto l'alternativa si presenta in questi
termini:
1) possibilità di richiedere una cassa integrazione che, almeno
per esplicita dichiarazione dell'azienda, sarebbe un po' un piacere
fatto perché non ci sono spazi per delle trattative;
2) accettare il fondo disoccupazione con l'immediata ricerca di
soluzioni alternative.
Già ieri abbiamo iniziato; con l'Assessore competente Chabod ed
un noto professionista di origine valdostana, a vagliare la
possibilità, pur rimanendo nel settore dell'abbigliamento, di
indirizzare la produzione verso i settori sempre ritenuti alla
moda, che hanno un valore aggiunto notevolmente superiore.
Nei prossimi giorni questi contatti dovrebbero portare positivi
e concreti risultati, per adesso si esplorano queste
possibilità.
Vorrei solo sottolineare, anche se mi rendo conto di essere
monotono e non ritengo che con quanto dico adesso posso sviscerare
il problema, pregherei i colleghi di leggere sulla Repubblica la
relazione su quanto il CIPE ed il Ministro La Malfa hanno affermato
circa la GEPI e, senza volere andare troppo lontano, circa la crisi
che attanaglia molte aziende tessili, dovuta per almeno il 90% al
fatto che c'è chi può mettere le perdite a carico del contribuente,
mentre c'è chi ad un certo momento non può più sopportarle e chiude
gli stabilimenti.
Questi i due differenti regimi che spiegano sia la vicenda SIV
sia, anche se in misura forse minore, la vicenda IN.TE.VA., dove
sono presenti fattori difficilmente controllabili di gestione
industriale, di psicologia di questa gestione, di rapporti tra
dipendenti e direzione - rapporti che nell'IN.TE.VA., da almeno un
paio di anni a questa parte, hanno notevolmente appesantito il
clima sociale della fabbrica e che non hanno di certo giovato, di
fronte all'aggravarsi di una crisi del settore ed alla caduta delle
ordinazioni.
Quindi, si tratta di un grosso problema: siamo oggi purtroppo in
mezzo ad un guado che non si annuncia facile, ma che potrebbe
essere risolto - forse perché la speranza è dura a morire -
unicamente con un cambiamento di titolarità dell'azienda e con la
scelta di un settore in cui il valore aggiunto, cioè la possibilità
di spuntare dei prezzi remunerativi, sia prettamente superiore a
queste fabbricazioni " di battaglia" e che al primo stornire di
foglie, alla prima importazione dell'Indonesia non riescono a
tenere il passo con la situazione italiana che purtroppo si sta
aggravando sempre di più ed in maniera preoccupante.
PRESIDENTE
: La parola al Consigliere Mafrica; ne ha
facoltà.
MAFRICA - (PCI):
Il nostro gruppo rinnova al Presidente
della Giunta ed all'Assessore la sollecitazione a seguire, con
particolare attenzione, il problema dell'IN.TE.VA. così come
abbiamo già chiesto per altre aziende in crisi.
Abbiamo l'impressione che presa tra la necessità di intervenire
e la situazione anche economica difficile, la Giunta tenda a
procedere un po' a tentoni.
Ci sembra che non vengano utilizzati tutti gli strumenti
possibili. Ad esempio, si era molto discusso al momento della
formazione della Finanziaria sulla possibilità di utilizzare tale
strumento in quanto più efficace nella selezione degli
imprenditori, nell'esame dei piani presentati.
Abbiamo l'impressione che la Giunta regionale non utilizzi come
potrebbe questo strumento e d'altronde ci sembra che la stessa
Finanziaria, per ciò che riguarda la gestione ordinaria, tenda a
seguire le strade che già si sono rivelate fallimentari in passato
per gli investimenti riconosciuti ed accettati dalla Giunta.
Per fare un esempio, il primo caso di intervento della
Finanziaria, riguarda un imprenditore che riceverà dalla stessa un
finanziamento contemporaneamente ad un finanziamento ricevuto
attraverso i fondi di rotazione. La novità non mi sembra molto
grande, infatti i soggetti beneficiari sono sempre gli stessi.
Noi crediamo invece che bisognerebbe fare uno sforzo più
sistematico nei confronti di imprenditori più seri.
L'impressione che noi abbiamo è che finiscano per insediarsi in
Valle d'Aosta prevalentemente imprenditori che utilizzano le
aziende valdostane come stazioni di pompaggio di risorse verso loro
aziende esterne.
Si prelevano cioè finanziamenti nella nostra regione Valle
d'Aosta, si acquistano macchinari, si fanno investimenti e poi si
scaricano sulle aziende valdostane i deficit e, a nostro avviso,
nel bilancio complessivo si salvaguardano più le aziende
esterne.
Chiediamo quindi che la Giunta regionale utilizzi lo strumento
della Finanziaria per avere elementi tecnici più precisi a
disposizione nella valutazione delle proposte che vengono
fatte.
Crediamo che debba essere soprattutto verificato meglio quanto
viene offerto come garanzia, sia dal punto di vista degli
investimenti, sia dal punto di vista delle possibilità di
mercato.
Dobbiamo evitare che, in una situazione difficile, siano ancora
una volta avvantaggiati personaggi che poi si comportano come
quell'imprenditore dell'IN.TE.VA.
PRESIDENTE:
La parola al Consigliere Carlassare; ne ha
facoltà.
CARLASSARE - (Dem. Prol. - Nuova Sin.):
Io non vorrei
sembrare monotono, però voglio precisare, anche se può sembrare
casuale, che dal prossimo anno questo imprenditore avrebbe dovuto
cominciare a pagare regolare affitto.
In pratica fino ad oggi non lo ha mai pagato, usufruendo
comunque dello stabilimento.
Per quanto riguarda la battuta sul fatto che questo signore
abbia pagato, cioè che questa società abbia pagato 360 milioni di
imposte che perlomeno teoricamente dovrebbero rientrare nel
bilancio regionale, vorrei ricordare a questo proposito che, in
data 20 agosto 1982, è stata fatta una deliberazione che prevede 70
milioni di spese di lavori in economia per la manutenzione di
questo stabilimento.
Questi sono quattrini non teoricamente, ma realmente spesi e
rientrano nel mantenimento. Ho voluto rilevare ciò per evidenziare
una certa situazione, un certo tipo di comportamento di
imprenditori che hanno sempre operato nella logica della Cassa del
Mezzogiorno - per fare una battuta - e quando iniziano a dover
pagare qualche cosa tendono a sbolognare il tutto per ritornare nei
patrii lidi.
Questo, secondo me, è l'atteggiamento di certi imprenditori che
io considero in molti casi poco seri ma che ritengo debba essere
preso in considerazione dall'amministrazione regionale, al momento
in cui si cercano delle soluzioni.
A questo proposito faccio pertanto una raccomandazione: se si
cercano delle soluzioni, al limite si trovino con meno occupati, ma
che diano decisamente più garanzie rispetto ai risultati ottenuti
fino ad ora con le varie esperienze avute.
C'è un'altra cosa che vorrei fare rilevare, anche se
probabilmente non c'entra niente col problema in senso stretto,
però è inerente al piano politico, e riguarda l'efficacia di
intervento dell'amministrazione regionale nell'affrontare questi
problemi ed ha un suo peso.
Vorrei dunque far rilevare che tanto l'interrogazione, quanto
l'interpellanza, erano rivolte a chi dovrebbe, per sua specifica
funzione, affrontare questi problemi - all'Assessore all'Industria
e Commercio Chabod. Questo signore continua a dare risposte
estremamente evasive quando le dà, quando non ci troviamo di fronte
ad una realtà come quella odierna dove non si è premurato di
prendere la parola su questo problema che lo riguarda direttamente.
Si è fatto rappresentare degnamente dal Presidente della Giunta.
Visto e considerato però che trattasi di argomenti che lo
interessano specificatamente sarebbe stato corretto, non nei nostri
confronti, non nei confronti dell'opposizione, ma nei confronti del
Consiglio, soprattutto dei lavoratori che stanno perdendo il
lavoro, che egli fosse presente durante la discussione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK