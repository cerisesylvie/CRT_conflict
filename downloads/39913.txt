Consiglio Regionale della Valle d'Aosta - Oggetto del Consiglio n. 2921 del 20 settembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2921 del 20 settembre 2017 - Resoconto
OGGETTO N. 2921/XIV - Interrogazione: "Azioni intraprese a
seguito della chiusura dell'attività produttiva da parte
dell'azienda Lavazza di Verrès".
Rosset (Presidente) -
Punto n. 10 all'ordine del giorno.
Per la risposta ha chiesto la parola l'Assessore Roscio; ne ha
facoltà.
Roscio (ALPE) -
Ringrazio i colleghi che hanno riportato
il tema della chiusura dello stabilimento Lavazza di Verrès
all'attenzione del Consiglio, perché consente in questo momento di
fare un aggiornamento sulla situazione attuale.
Nella domanda n. 1 si chiede "di esplicitare lo stato dell'arte
della trattativa". Prima di rispondere a questa domanda, riteniamo
opportuno premettere alcuni dati rispetto allo stabilimento e
ripercorrere alcune tappe della vicenda. Ad oggi lo stabilimento è
chiuso. La cessazione della produzione è avvenuta già nell'estate
del 2016 con la chiusura definitiva che è avvenuta all'inizio del
2017, dopo il licenziamento collettivo dei cinquantadue addetti, e
tale procedura si è avviata in accordo tra l'azienda e le parti
sociali. Va detto che lo stabilimento è molto rilevante, perché il
volume del caffè prodotto annualmente era intorno alle 20 mila
tonnellate l'anno. Questo è importante, perché è un volume davvero
molto grosso e rende il sito poco appetibile, anche per diversi
competitor
del settore. Tanto per fare un esempio
dell'ordine di grandezza di cui stiamo parlando, è di una volta
superiore rispetto alla totalità di tutti i produttori valdostani,
per cui non è attrattivo per i locali e non è attrattivo neanche
per molti produttori, anche se grandi, sul mercato, di fuori.
Oggi il sito industriale si trova nella condizione di essere
svuotato di pressoché tutti i macchinari necessari per la
lavorazione del caffè, fatta eccezione per alcune macchine di
proprietà della Lavazza che integrano quelle di proprietà della
Regione. In particolare Lavazza ha delocalizzato tutto quello che
era in capo e in coda alla produzione. I macchinari ancora presenti
hanno un valore commercialmente interessante, solo a condizione di
essere trattati unitariamente, nel senso che la parte Lavazza senza
la parte Regione - e viceversa - sono poco interessanti, perché
subirebbero importantissime svalutazioni. Solo recentemente
l'Amministrazione ha ottenuto da parte di Lavazza l'inventario dei
macchinari di loro proprietà, con l'autorizzazione - previo assenso
- a divulgarlo ad eventuali soggetti interessati (cosa che prima si
erano riservati come parte non cedibile all'esterno). L'immobile è
di proprietà di Structure VdA, è locato alla società Lavazza fino
al 2022 con un canone annuo di 125 mila euro. I pagamenti ad oggi
sono regolari e puntuali. Dei cinquantadue lavoratori iniziali, da
una ricognizione puntuale che abbiamo effettuato presso i centri
per l'impiego, è emerso che le situazioni più critiche riguardano
diciannove lavoratori. Ancora oggi costoro risultano essere ancora
in cerca di un'occupazione, altri hanno trovato altri impieghi a
tempo indeterminato o determinato, o hanno aperto una partita IVA,
o sono andati a lavorare presso un altro stabilimento, sempre della
Lavazza. Comunque ho i dati e, se volete, ve li posso poi dare.
Alla luce di quanto sopra richiamato, ad oggi non si può parlare
di una vera e propria trattativa in corso. È evidente che, se ci
fosse davvero una trattativa, questa comporterebbe l'obbligo di una
certa riservatezza, vista la delicatezza e il tema estremamente
complesso. È vero che l'impegno di cercare di far ripartire lo
stabilimento contraddistingue anche questa Amministrazione, per cui
sono state tentate alcune azioni per fare fronte al problema,
soprattutto per quanto riguarda la situazione dei dipendenti.
Qui vado a rispondere alla seconda domanda, che è quella "di
fornire informazioni precise circa le azioni intraprese
dall'attuale Assessore per fronteggiare il post dimissioni". Sono
stati fatti alcuni incontri con i delegati della proprietà Lavazza,
è stato visitato il sito ed è emerso che la scelta di chiudere lo
stabilimento è derivata dalla necessità aziendale di razionalizzare
il numero di siti produttivi, a discapito - purtroppo - di quello
dove, nel corso anni, non era stato possibile investire per
ammodernare gli impianti e i processi produttivi. Da qui è derivata
la scelta - purtroppo per la Valle d'Aosta - di chiudere lo
stabilimento di Verrès. Da contatti intercorsi è emersa comunque la
disponibilità a sospendere temporaneamente l'ulteriore dismissione
e di accettare - questa è cosa inedita - il subentro di un
eventuale concorrente operante nel mercato del caffè - cosa che,
fino a poco tempo fa, Lavazza aveva rifiutato dicendo: "piuttosto
continuiamo nell'affitto" - e, inoltre, ad alienare la parte
restante di macchinari ancora di sua proprietà. A tal fine sono
stati intrapresi alcuni contatti con aziende produttrici di caffè,
e anche con mediatori, che hanno portato ad alcune visite
dell'immobile stesso, ma ad oggi senza risultati tangibili,
prevalentemente proprio in virtù delle difficoltà di cui si è detto
in premessa: lo stabilimento è veramente molto grande, per cui
pochi operatori possono avere quei volumi di lavorazione.
Per quanto riguarda le prospettive future, è intenzione di
questa Amministrazione proseguire nella ricerca di possibili
produttori da insediare nell'immobile, ma anche di utilizzare lo
strumento fornito dalla legge n. 8/2016 per l'insediamento di
imprese, nonché di proseguire con iniziative di formazione e di
politiche attive del lavoro per i lavoratori che attualmente si
trovano in stato di difficoltà.
Presidente -
Per la replica chiede la parola il
Consigliere Guichardaz; ne ha facoltà.
Guichardaz (PD-SIN.VDA) -
Assessore, lei ci ha
rappresentato una situazione che già conoscevamo. Ci ha fatto un
refresh
sui dati, che sono sempre utili; però, alla fine
della fiera, rassicurazioni o indicazioni su possibili soluzioni al
problema Lavazza non mi pare di averne colti, se non questa inedita
"disponibilità" da parte di Lavazza di permettere il subentro di
concorrenti. È una novità che può essere utile.
Ci sono in ballo diciannove lavoratori, più probabilmente altri
lavoratori che oggi lavoricchiano, fanno dei lavori a tempo
determinato, o comunque non hanno quella sufficiente e necessaria
tranquillità per potersi dire stabili o stabilizzati. Questo è
pertanto un problema che la politica deve affrontare con piglio.
Credo che anche la politica, così com'è avvenuto per esempio con la
Feletti, pur non essendo quest'ultima una struttura di proprietà
regionale - però il suo predecessore se lo ricorda bene -, fece una
serie di interlocuzioni, di mediazioni che poi portarono comunque
ad un interessamento e ad un successivo sviluppo. La politica, in
questo caso ancora di più, proprio perché la struttura e parte di
questi macchinari che convivono con quelli di Lavazza sono
pubblici, deve impegnarsi di più. Non può pensare che si faccia un
Portes Ouvertes
di Lavazza per capire chi è interessato e...
vediamo chi arriva! Me l'ha detto lei per primo: che l'azienda,
così come è confezionata, è poco attrattiva, perché allo stato
attuale la destinazione d'uso e la speranza d'uso probabilmente è
ancora di un certo tipo.
L'invito è quindi di attivarsi in maniera un po' più operativa.
Con la precedente Giunta c'erano state delle interlocuzioni, se ben
ricordo, erano state rappresentate delle interlocuzioni anche con
dei grossi gruppi stranieri, un gruppo turco e altre questioni.
Chiedo veramente di riprendere in mano questo
dossier
,
perché è vero che sono diciannove e sembrano pochi, ma è comunque
un'economia che gravita intorno ad una grossa azienda come questa.
Al di là del problema lavoratori, che è un problema sociale di cui
noi ci dobbiamo occupare, tanto più perché quell'azienda è
sostanzialmente pubblica - perché è vero che ci sono dei privati
che gestiscono, ma chi l'ha costruita e messa in piedi è la
Regione, attraverso una propria progettualità -, non possiamo
rinunciare a trovare le soluzioni più adeguate e migliori.
Ribadisco quindi l'invito: datevi da fare e non dimenticatevi della
Lavazza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK