Consiglio Regionale della Valle d'Aosta - Oggetto del Consiglio n. 1849 del 5 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1849 del 5 ottobre 2022 - Resoconto
OGGETTO N. 1849/XVI - Approvazione di mozione: "Impegno a
dare attuazione all'articolo 1 della legge regionale 11/2021 in
materia di prelievo, cattura ed eventuale abbattimento di esemplari
monitorati di Canis lupus".
Bertin (Presidente) -
Punto n. 8 all'ordine del giorno.
Si è prenotato il consigliere Manfrin, ne ha facoltà.
Manfrin (LEGA VDA) -
Solo per chiedere una breve
sospensione.
Presidente -
Sospensione accordata.
La seduta è sospesa dalle ore 09:26 alle ore 09:47.
Bertin (Presidente) -
Riprendiamo con il punto n. 8
all'ordine del giorno. Per l'illustrazione il consigliere Planaz si
è prenotato, le passo la parola.
Planaz (LEGA VDA) -
Questa mozione era già stata
presentata il 14 e 15 luglio e doveva essere discussa il 27 e 28
luglio, poi come da Regolamento la discutiamo oggi. Ma questo non
cambia l'analisi e il motivo di questa mozione, che impegna tutto
il Governo: è uno strumento per dare più forza alla legge che
avevamo presentato nel 2021 sul controllo della specie lupo.
Io qui voglio ribadire una cosa importantissima. Io penso che
nessuno in quest'aula, e soprattutto nel nostro gruppo, abbia
voglia di affrontare quest'argomento per andare a portare un
documento così crudele nel far fronte a eventuali emergenze. A
volte abbiamo visto che purtroppo, a causa di un mancato controllo
su determinate specie, in questo caso e nella nostra regione
riguarda il lupo, ma se andiamo a vedere anche fuori dal nostro
territorio, parliamo di carnivori in generale. Vediamo che nel
vicino Vallese sono stati costituiti dei movimenti contro il
controllo dei carnivori nelle zone montane, soprattutto per
sensibilizzare la popolazione, perché - non dimentichiamolo -
nessuno vuole abbattere degli animali o diminuire certe specie, e
penso che, come si dice più volte, neanche noi umani dovremmo avere
questo diritto. Purtroppo, da secoli è stato fatto questo controllo
di tutte le svariate specie, in questo caso carnivori, a volte
anche nocivi, piuttosto che altre, per arrivare a creare una
condizione di vita, soprattutto nelle zone rurali. Perché, se non
vengono controllate anche le specie che fanno meno danni, tipo gli
ungulati, gli erbivori e quant'altro, per certe specie per le quali
non c'è un controllo, a volte intervenire per mano dell'uomo evita
di creare determinati danni anche in termini di pubblica sicurezza.
Non dimentichiamo i fatti successi nei nostri comuni, dove lupi in
dispersione si avvicinavano a scuole, asili e quant'altro, e la
preoccupazione di tutti i cittadini si è fatta sentire, ma senza
purtroppo poter agire per dare una sicurezza in più a tutta la
popolazione.
Partiamo da quando si è voluta una reintroduzione forzata del
lupo nella nostra regione e in tutta Europa. In certe zone del
mondo il lupo non si è estinto completamente, mentre nelle nostre
zone più antropizzate in passato, dal dopoguerra in avanti,
purtroppo si era estinto completamente e la popolazione si era
abituata a vivere in un determinato modo. La morfologia della
nostra regione non ha centinaia e centinaia di ettari di foreste
dove far restare i carnivori, ma ci sono piccole frazioni, delle
piccole foreste, dei piccoli villaggi, degli alpeggi. Il lupo
dovrebbe essere una specie che controlla gli animali selvatici, ma
non è così facile perché, se prendiamo delle estensioni come il
nord America o la Russia, logicamente con delle piccole misure è
facile mantenere questi predatori nelle loro aree naturali, senza
che invadano le aree urbanizzate.
Se partiamo da come è stato introdotto il lupo nella nostra
regione, forse non dovevamo arrivare a un documento di questo
genere e si poteva prevenire un pochettino. Ci sono state ideologie
sbagliate e anche rappresentanti istituzionali che si vantavano
come esperti di questo carnivoro, che hanno portato un'ideologia di
questo animale per farlo inserire nei nostri territori. Forse non
erano così esperti e una scelta più accurata avrebbe fatto sì che
oggi non si arrivasse a presentare prima una legge e poi oggi un
documento che rafforzi questa legge, per intervenire nei casi in
cui il lupo potrebbe attaccare o avvicinarsi alle case. Se si fosse
avuta una visione più efficace, studiando meglio l'animale, oggi si
sarebbe potuto dire: abbiamo inserito un animale che serve per la
biodiversità, per il controllo delle specie nell'habitat naturale e
quant'altro, però non era eccessivamente importante intervenire,
perché magari non faceva così danno. Invece, proteggerlo
eccessivamente, anche in situazioni in cui era quasi indifendibile,
ha fatto sì che, nel corso di breve tempo, se pensiamo che i primi
avvistamenti sono stati fatti quasi vent'anni fa, lo sviluppo di
quest'animale è aumentato esponenzialmente. E questo ha fatto sì
che per il controllo di questa specie siano state impegnate delle
risorse e siano stati assegnati degli importi non indifferenti.
Però tutto questo, se uno avesse avuto un pelino di conoscenza
della specie, si poteva magari prevenire e non arrivare oggi e
dire: "Ah, guarda che cattivi, vogliono abbattere il lupo". Perché,
come sappiamo, le specie animali si adattano al territorio, si
proteggono, fanno in modo che quando vengono attaccati modificano i
loro comportamenti e, anche volendo, oggi l'estinzione di
quest'animale sarebbe difficile. Solo dopo la Seconda guerra
mondiale si è riusciti a estinguere completamente l'animale, cosa
che non è giusta, perché con un numero controllato di animali sul
nostro territorio si eviterebbero molti danni e molti disagi alla
popolazione. In questo momento chi ha pagato più cara
l'introduzione di questi predatori nelle campagne è stato purtroppo
l'allevamento e gli allevatori in particolare, perché si sono
trovati a modificare un modo di gestire le loro aziende, in un
momento in cui si ha già molta difficoltà a reperire personale; è
un lavoro che nessun giovane vede con entusiasmo, in cui inserirsi
per avere una vita.
Così, da un lato c'era già tutta una serie di problematiche del
settore per le quali non si riuscivano a dare delle risposte
concrete, dall'altro si è aggiunta un'ulteriore problematica che a
tutt'oggi non è risolta. Mi dispiace sottolineare questo fatto, ma
purtroppo vediamo sempre più sovente, non solo in Valle d'Aosta ma
anche fuori dalla nostra regione, allevamenti che chiudono dalla
disperazione per i molti attacchi nei confronti dei loro
allevamenti. Si parla a volte di piccoli allevamenti che non hanno
la forza di sopportare la perdita di quattro o cinque animali,
perché sono allevamenti magari di persone giovani che partono con
entusiasmo, con la passione di crearsi un gregge, una mandria a
loro piacere, con la razza che pensano più si adatti al territorio
e quant'altro, ma poi da un momento all'altro la loro mandria o il
loro gregge viene attaccato da questo predatore, che distrugge e
abbatte capi che avevano, al di là di un affetto economico, anche
un valore d'affezione. Perché sappiamo tutti, nelle nostre realtà,
l'importanza dell'affezione e del rapporto che c'è tra il
conduttore, tra il proprietario e i suoi animali, che è un po'
diverso forse dai grandi allevamenti della pianura, magari con
migliaia di capi; da noi, con i nostri piccoli allevamenti, ci sono
persone che si trovano demoralizzate, non protette e neanche
risarcite. Senza contare il fatto che, per poter accedere a
eventuali risarcimenti, bisogna attivare tutto un procedimento di
prevenzione, che non è sempre praticabile nei territori montani e
che va a sconvolgere tutta l'attività - come dicevo prima - di
queste piccole aziende, dove si trovano già con delle difficoltà di
personale e degli orari inaccettabili. Fanno dei sacrifici per
mantenere un territorio e degli animali, ma a volte si trovano
nella situazione di non avere la manodopera necessaria per fare
determinati recinti, come abbiamo già spiegato più volte. In più,
questi recinti alla fine risultano anche molto inefficaci, perché
quando uno si mette in gioco e prova a dire: "Voglio aderire a
tutte queste misure di prevenzione", poi vede che il lupo agilmente
scavalca questi recinti e si consuma il suo pasto tranquillamente;
trova gli animali recintati, sono più di facile preda perché sono
recintati, di conseguenza vede un piatto preparato lì a
disposizione; i recinti non sempre sono efficaci.
La nostra mozione era per portare tutte queste problematiche
all'attenzione e andare a rinforzare quella proposta di legge, che
avevamo già presentato insieme al gruppo di Pour l'Autonomie quando
ci siamo insediati in questo Consiglio regionale. Non è per dare
atto che adesso usciamo fuori e diamo ordine di sparare a tutti i
lupi che si vedono, però è per contenere una specie. Oggi forse non
è il lupo il problema, perché il lupo in sé resta nascosto, resta
isolato più che può. La preoccupazione è un'altra e infatti anche a
livello europeo ci si è mossi per gli animali in dispersione, che
oggi si trovano a girare vicino ai centri abitati, vicino alle
aziende e quant'altro. Il nemico numero uno del lupo oggi è
l'ibridazione, di cui nessuno ha tenuto conto e bisogna prenderne
atto che questa è una conseguenza dell'eccessiva protezione di
quest'animale.
Il lupo in branco, quando esce e attacca prede domestiche o
quant'altro, attacca quasi sempre la sua preda e la porta a buon
fine, perché ha la forza, come gruppo, e la tecnica di poter
arrivare alla sua preda. Nel caso degli animali in dispersione,
abbiamo visto più volte che si avvicinano ai centri abitati, alle
case, alle aziende, alle stalle. E qui - l'ibridazione, è normale -
quando un animale si trova da solo, è nel gene di ogni specie
animale, cerca di ricreare di nuovo un branco e una specie che lo
porti di nuovo a poter sopravvivere, per portare avanti il suo
istinto. Qui oggi ci troviamo neanche ad affrontare il danno del
lupo in se stesso, ma il danno dell'ibridazione, che fa male sia al
lupo - perché non possiamo proteggere il lupo in caso di
ibridazione e ci vogliono analisi costosissime e prelievi per
capire se veramente un animale è di puro sangue o un ibrido - sia,
dall'altro canto, abbiamo questi animali che non hanno proprio
l'istinto del lupo; hanno più un istinto di avvicinarsi alle case,
all'uomo, essendo incroci, e vanno a mettere a rischio tutta
l'intera popolazione di lupi. Questo è un altro errore che è stato
fatto e che non è stato valutato.
Oggi ci troviamo a intervenire ancora più efficacemente, noi
come Regione Valle d'Aosta, ma io spero che questo sia un documento
che vada anche al Governo nazionale ed europeo, per modificare le
regole di protezione di quest'animale, perché se non lo si fa più
in fretta possibile, anche chi tifa a favore di quest'animale si
troverà un giorno ad avere una specie che non è più il lupo, ma
sarà una specie ibrida che non avrà l'efficacia di quello che si
voleva avere dal lupo e che creerà danni, al di là dell'allevamento
e della zootecnica, che sono i settori principali che risentono di
quest'introduzione, anche poi per l'avvicinamento a case e
quant'altro, anche con un problema di ordine pubblico.
Se pensiamo e andiamo tutti a ricercare oggi su giornali sparsi
per il mondo, troviamo, come si era sempre detto, che il lupo non
attacca mai l'uomo. A me fa sorridere questa cosa, perché io non
ritengo esperto uno che faccia un'affermazione di questo tipo,
perché è impossibile dichiarare che un lupo o un animale qualsiasi
non attaccherà mai l'uomo. Se degli esperti di animali vogliono far
passare che il lupo non attaccherà mai l'uomo, non è vero. Infatti
vediamo, anche se contenuti, alcuni attacchi a ciclisti,
fortunatamente fuori dalla nostra regione, non da noi qua, ma anche
a gente che passeggia tranquillamente. Abbiamo visto molti attacchi
a dei cani, che sono il miglior amico dell'uomo. Oggi quasi tutti
hanno un cane e hanno la necessità di passeggiare tranquillamente
nei sentieri, con almeno un po' di sicurezza. La certezza che non
ci sia un attacco verso il nostro amico a quattro zampe è bassa,
però si può avere un controllo di questa specie con delle leggi,
che regolino il controllo di questa specie, come tutte le altre
specie che oggi sono regolamentate dai sistemi di controllo, in
base al numero di animali che ci sono. Questo fa sì che non è che -
torno a ribadire - si vogliono eliminare tutti i lupi, però se
abbiamo degli esemplari che si avvicinano nelle città, nei paesi,
nelle scuole, alle aziende e quant'altro, bisognerebbe intervenire
e purtroppo le soluzioni non sono molte per far sì che questo
fenomeno non aumenti.
Aspetto la risposta dell'Assessore, che oggi saluto in
videochiamata. Io mi auguro che oggi si faccia una riflessione su
questo documento, per dare anche un po' di voce a chi è fuori e che
oggi si trova ad affrontare il problema del lupo di persona, per
attacchi alle mandrie, ai greggi e quant'altro, che oggi non è
tutelato. Per un'eccessiva tutela di questo predatore, a volte
rischiamo di non tutelare delle attività, delle aziende, delle
persone che forse hanno gli stessi diritti. È per questo motivo che
io adesso aspetto con ansia la replica dell'Assessore e poi faremo
il nostro punto.
Presidente -
Apriamo la discussione generale. Si è
prenotato l'assessore Sapinet da remoto, a cui passo la parola.
Sapinet (UV) -
Innanzitutto direi che è corretto evitare
delle divisioni tra chi è pro o chi è contro una certa linea, ma
sicuramente sostenere un discorso di coesistenza che, lo sappiamo
bene, in territori come il nostro, non è così facile.
Per quello che riguarda i dati, negli scorsi Consigli siamo
entrati nello specifico su quella che è la presenza del predatore
sul nostro territorio. Più volte lo abbiamo detto, bisogna passare
da una logica di protezione a una di gestione. Poi altri dati,
quelli più incoraggianti, hanno dato atto che anche il settore
zootecnico si è attivato per cercare un percorso di coesistenza,
con l'acquisto di attrezzature finalizzate alla prevenzione, così
come abbiamo analizzato anche i dati dei rimborsi, sui quali poi mi
esprimerò successivamente. Quindi, uno sforzo c'è, ma va detto e va
ricordato che il tempo impiegato dal lupo per inserirsi all'interno
del nostro territorio è stato decisamente più rapido, rispetto a
quello che il settore impiegherà per cercare una coesistenza che,
come ho detto, è sicuramente molto difficile.
L'articolo 1 della legge regionale 11 del 2021 prevede che, al
fine di assicurare la coesistenza del lupo con l'allevamento
tradizionale di montagna, preservandone la produttività e
prevenendo danni gravi nell'interesse della sanità e della
sicurezza pubblica, o per altri motivi imperativi di rilevante
interesse pubblico, inclusi motivi di natura sociale, economica,
nonché per garantire la sicurezza di tutti gli abitanti e dei
frequentatori a vario titolo del territorio regionale, il
Presidente della Regione, di concerto con l'Assessore regionale
competente in materia di agricoltura e risorse naturali, con
proprio decreto, previo parere favorevole dell'Istituto superiore
per la protezione e la ricerca ambientale, più noto come ISPRA, può
autorizzare il prelievo, la cattura e l'eventuale abbattimento di
esemplari monitorati della specie
Canis lupus
, a condizione
che non esistano altre soluzioni valide e che tali azioni non
pregiudichino il mantenimento di uno stato di conservazione
soddisfacente della popolazione specie interessata nella sua area
di ripartizione naturale. Questo è l'articolo al quale sicuramente
viene chiesto di dare seguito, laddove non esistano altre soluzioni
valide. Purtroppo, veniamo da alcuni giorni nei quali ci sono
statio degli attacchi proprio in territori particolari della nostra
regione, dove è veramente estremamente difficile andare a porre in
atto delle misure preventive.
Questo è stato oggetto più volte anche di confronto, l'abbiamo
detto e lo ricordo, con il tavolo del lupo delle Regioni alpine e
poi anche all'interno di confronti con i vicini francesi e
svizzeri. L'ultima bozza del piano nazionale di gestione lupo,
aggiornata a luglio del 2022, considera la specie distribuita in
due porzioni di un'unica popolazione, peninsulare e alpina, e
attribuisce alla popolazione italiana lo stato di conservazione
soddisfacente.
Per quanto attiene agli interventi di prelievo, cattura ed
eventuale abbattimento di esemplari di lupo previsti dalla legge
regionale 11 del 2021, si comunica che, laddove si verifichino
predazioni in cui le misure di prevenzione non risultino efficaci,
si provvederà a inviare a ISPRA la relazione sulla situazione in
esame (predazioni effettuate, danno accertato e lupi presenti) e
sugli interventi di cattura o abbattimento ipotizzato per
l'ottenimento del relativo parere necessario alla realizzazione
dell'intervento.
Questo percorso è stato fatto su un caso. Sono state riscontrate
alcune rigidità, che poi sono state evocate e inserite all'interno
delle osservazioni che la nostra Regione ha inviato in occasione
del processo di revisione del piano nazionale di gestione lupo. Già
delle prime osservazioni risalgono al 2020, le ultime sono appunto
del settembre del 2022. Quindi, già quando è stata presentata
l'iniziativa vi era questa scadenza proprio a settembre e la nostra
Regione, di concerto con le altre Regioni, in particolar modo con
il Friuli e le Province autonome di Trento e Bolzano, oltre a
inviare le nostre osservazioni, ha condiviso quelle dei colleghi,
che andavano appunto in un'unica direzione, quella un po' che ci
viene chiesta anche con quest'iniziativa, la quale tra l'altro è
anche in linea con la normativa regionale, nata a inizio della
legislatura, ma che, ricordiamo bene, è frutto di un lavoro della
legislatura precedente e che era pronta già verso la fine del
2019.
Si ritiene, con alcune modifiche che abbiamo concordato, di
poter accogliere i contenuti dell'iniziativa e continuare
quest'azione che stiamo portando avanti, sempre con maggior forza,
sperando di incidere sempre più, insieme ai colleghi, come dicevo,
delle altre Regioni e insieme ovviamente ai nostri parlamentari
neoeletti, a cui porgo anch'io i miei sinceri auguri.
Nello specifico, per quel che riguarda le modifiche, nella prima
parte si vorrebbe togliere solo la parte dove si parla del turismo,
ma la parte più importante è quella dell'impegnativa, quindi "Il
Consiglio impegna il Presidente della Regione e l'Assessore
competente a continuare l'azione finalizzata a far riconoscere che
lo stato di conservazione del lupo in Valle d'Aosta ora è
soddisfacente, così come previsto dalla legge regionale 18 maggio
2021 n. 11, dando seguito alle osservazioni presentate nel corso
del 2020 e del 2022 nell'ambito del processo di revisione del Piano
nazionale di gestione della specie lupo" e poi "a dar corso, nel
caso di attacchi plurimi agli allevamenti, all'articolo 1 della
legge summenzionata, procedendo quindi al prelievo, alla cattura e
all'eventuale abbattimento di esemplari monitorati della specie
Canis lupus".
Concludo con un passaggio per quel che riguarda i rimborsi. Come
si è parlato anche nello scorso Consiglio, si sta lavorando per far
sì che, per queste risorse che vengono erogate, l'azione possa
essere fatta al di fuori del regime di
de minimis
. Per
questo serve un decreto ministeriale e insieme alle altre Regioni
avevamo sostenuto questo percorso che, se nel caso dovesse ancora
avere dei tempi dilatati, ecco che si potrà, in alternativa,
lavorare al fine di procedere con una notifica direttamente
all'Unione Europea. Qui si percorrerà ovviamente la strada più
rapida, non in solitaria ma insieme alle altre Regioni, proprio
perché si è riscontrato, ma ce lo siamo detti, questo problema: in
caso di predazioni importanti, le nostre aziende hanno dei tetti di
de minimis molto contenuti all'interno dei quali poi vi sono altri
rimborsi.
Ovviamente esprimo il voto favorevole all'iniziativa della
maggioranza.
Presidente -
Siamo in discussione generale. Consigliera
Erika Guichardaz ne ha facoltà.
Guichardaz E. (PCP) -
Solo per poter avere il testo di
cui ha parlato l'Assessore, che noi non abbiamo e, nel caso, avere
un attimo di tempo per vederlo.
Presidente -
Dobbiamo soltanto farlo firmare e ve lo
facciamo distribuire. Il tempo di fare la scansione e il testo
della mozione modificata vi sarà distribuita.
Breve pausa.
La mozione emendata è stata mandata via
e-mail
.
Consigliera Erika Guichardaz.
Guichardaz E. (PCP) -
Chiedo una sospensione per poterla
leggere e analizzare.
Presidente -
Sospensione accordata.
La seduta è sospesa dalle ore 10:23 alle ore 10:37.
Bertin (Presidente) -
Possiamo riprendere, dopo la breve
sospensione. Siamo in discussione generale riguardante il punto 8,
la mozione del consigliere Planaz ed altri. Qualcun altro vuole
intervenire in discussione generale? Consigliere Marguerettaz.
Marguerettaz (UV) -
Credo che valga la pena fare due
considerazioni dopo l'intervento dell'Assessore che, dal punto di
vista tecnico, ha dato tutta una serie di informazioni. Come
consiglieri, al contrario, dobbiamo fare delle valutazioni di
natura politica.
Quando si affrontano alcuni temi, la politica ha due aspetti che
deve evidenziare: da un lato quello che
vuole
fare e
dall'altro quello che
può
fare; non necessariamente le due
cose coincidono. A scanso di equivoci, noi crediamo che -parlo a
livello personale - la voglia sia quella di controllare e contenere
la specie lupo, perché noi dobbiamo affrontare gli argomenti in
modo ragionevole, con buon senso, senza preclusioni ideologiche.
Non credo che la vita di un lupo valga di più della vita di una
pecora, di un manzo, di una capra o di un cane; quindi, nel momento
in cui una specie prende il sopravvento e ha uno sviluppo che non è
più considerato tollerabile, bisogna intervenire. Questa è
l'indicazione politica, dopodiché non si possono fare delle
promesse a vanvera, perché dobbiamo muoverci in un contesto
nazionale, in un contesto europeo e non sempre quello che è il
desiderio potrà essere raggiunto. Ma dev'essere chiaro: la volontà
nostra è quella di contenere la razza.
Lo si scrive nella mozione e non credo che ci possano essere
delle smentite: oggi la presenza del lupo è un costo per la nostra
società. Quando si introducono una serie di rimedi, bisogna poi
valutarli
ex post
.
Nella mia vallata hanno introdotto tutta una serie di cani da
guardiania. L'anno dopo i conduttori hanno dovuto togliere i cani
da guardiania, perché hanno creato dei problemi. Essendo una valle
che è ovviamente praticata da pellegrini -pellegrini non in senso
dispregiativo, pellegrini perché c'è la Via Francigena - in una
situazione del genere i cani da guardiania hanno aggredito le
persone e i conduttori di alpeggio hanno avuto delle grane
incredibili. Quindi alle fine, mettendo sul piano della bilancia,
hanno dovuto dire: "Beh, forse se perdo tre o quattro pecore ho
meno problemi rispetto ai danni che devo pagare, perché un cane mi
ha morsicato un viandante".
Planaz ovviamente è molto più addentro alla questione: le reti,
il lavoro per mettere le reti. Noi in un momento come questo,
stiamo creando una serie di problemi ai conduttori, e questo accade
perché molto probabilmente la presenza del lupo è al di sopra di
quella che è fisiologicamente tollerabile in Valle d'Aosta.
Questa è la volontà. Non può non esserci un ragionamento di
natura politica: noi vogliamo contenere. Dopodiché, l'Assessore ha
spiegato molto bene, faremo tutto quello che è possibile, ma tutto
quello che è possibile dev'essere fatto a livello locale e a
livello nazionale, in modo tale da far un coordinamento del lavoro
delle Regioni con gli altri Assessori, con gli altri Presidenti, e
arrivare a questo risultato.
Nessuno, è stato detto bene, vuole arbitrariamente sparare al
lupo, ma io devo dire la verità, dal punto di vista ideologico non
vedo perché si gridi allo scandalo nel momento in cui dovesse
esserci un abbattimento del lupo e non nel momento in cui abbiamo
tutta una serie di altri animali che vengono aggrediti dal lupo.
Uno per tutti, perché qua abbiamo parlato della selvaggina, abbiamo
parlato delle mandrie, ovviamente anche lì, quando ci sono delle
mandrie che vanno in un dirupo, diventa poi sempre difficile capire
se è stato il lupo, un cane vacante, un fulmine, un drone, ma il
problema esiste. Ma coloro che hanno perso dei cani d'affezione e
che non li hanno più trovati, siamo sicuri che non siano finiti
nelle fauci del lupo? Io non è che devo fare demagogia e devo fare
degli interventi per sensibilizzare, ma faccio un ragionamento
realistico: dal punto di vista politico l'obiettivo è quello di
contenere la razza, con tutti gli strumenti che sono stati indicati
nella legge che abbiamo approvato nel 2021. Nella legge che abbiamo
approvato nel 2021 c'è anche l'abbattimento. L'abbattimento del
lupo per noi non è un tabù.
Presidente -
Si è prenotato il consigliere Rollandin, ne
ha facoltà.
Rollandin (PA) -
Il tema che è stato ripreso oggi dal
collega tiene conto delle difficoltà che già si erano avute nel
momento dell'approvazione della legge. La legge voleva essere lo
strumento più adeguato a evitare che ci fossero una serie di
interventi da porre senza delle regole. Sono state fatte le regole,
si è cercato di far capire il perché era necessario intervenire, e
intervenire in modo adeguato, tenendo conto di tutta la storia che
abbiamo già fatto sulla presenza del lupo come, dove e quando.
Noi sappiamo benissimo delle difficoltà per gli allevatori e per
tutte le altre categorie che hanno un cane. C'è una difficoltà non
secondaria nelle nostre valli laterali, in particolare. È vero che
il lupo l'hanno visto anche ad Aosta, sotto altre specie, ma credo
che su questo sia evidente l'esigenza di attivarsi per prevenire;
quindi, sarebbe utile e importante forse fare un riferimento a
quello che è stato da quando abbiamo proposto, attivato e approvato
la legge a oggi, per capire che cosa possiamo fare di meglio per
evitare i danni che sono stati fatti.
Al momento dell'approvazione della legge avevamo tenuto conto
anche della normativa nazionale e internazionale, avevamo anche
preso in conto le sollecitazioni fatte in diversi punti della
Valle, e non solo, per rimediare a quella che era tutta la
difficoltà della presenza del lupo. Ora credo che su questo un
minimo di riflessione vada fatta, per capire come e che cosa
dev'essere modificato - se dev'essere modificato, come è stato
detto nella legge - e poi conseguentemente attivarsi.
Presidente -
Siamo in discussione generale della Mozione,
altri sono intenzionati ad intervenire? Se non vi sono altre
prenotazioni, chiudiamo la discussione generale. Da parte del
Governo ci sono delle repliche? Non vedo prenotazioni, l'Assessore
è già intervenuto in discussione generale, pertanto passiamo alle
dichiarazioni di voto. Consigliere Baccega per dichiarazione di
voto.
Baccega (FI) -
Credo che il consigliere Planaz abbia
illustrato la mozione dando tutta una serie di suggestioni
piuttosto significative. A fianco a quello che è stato nostro
percorso in questi ultimi mesi da una valle all'altra, dove abbiamo
raccolto fortemente da parte delle popolazioni di montagna, degli
allevatori, di coloro che hanno anche degli alpeggi, la grande
preoccupazione che, nonostante la protezione del lupo che era
quella parte significativa che la legge prevedeva, dall'altra parte
la difficoltà di una coesistenza con gli abitanti e con gli
allevatori soprattutto, al di là dei rimborsi che sono stati poi
erogati, la preoccupazione è decisamente ancora forte e ancora
significativa, quindi c'è bisogno dare corpo in modo più intenso e
significativo a quello che è il provvedimento che individua la
legge. L'ha detto bene poco fa il consigliere Marguerettaz,
dobbiamo dare corso a quel percorso che porta anche all'eventuale
abbattimento del lupo, che noi condividiamo.
Vado a significare un aspetto: il 29 settembre il Consiglio
degli Stati svizzeri ha approvato, a larga maggioranza, una
revisione della legge sulla caccia con un progetto che vorrebbe
consentire l'abbattimento preventivo di questi animali. Questo è un
passo significativo, che poi porterà sicuramente al Consiglio
nazionale che si dovrà esprimere in questa direzione. Credo che lo
stesso percorso dovremmo farlo noi, condividendo con tutte le altre
Regioni che sono coinvolte, soprattutto con lo Stato, da questo
preoccupante e pericoloso fenomeno, oltre che costoso. Quindi
diciamo che questa mozione va nella direzione di una nostra
condivisione e la votiamo con favore.
Presidente -
Si è prenotata la consigliera Erika
Guichardaz, ne ha facoltà.
Guichardaz E. (PCP) -
Il nostro gruppo invece si asterrà
su questa mozione, perché troviamo un po' ridondante dire di dar
corso a una legge che abbiamo tutti votato. Diamo per scontato che
quando si voti una legge in Consiglio regionale, poi si intenda
dare corso alla legge stessa. Ed è una legge che - ci tengo a
sottolineare - è stata votata all'unanimità, con un percorso anche
importante all'interno della Commissione, quindi c'era anche quella
parte relativa alla questione dell'abbattimento del lupo. A quanti
dicono che ci sono questioni ideologiche, dico che a quel punto non
avremmo neanche dovuto votare quella legge, fosse stato così,
mentre invece riteniamo che sotto questo punto di vista sia
importante che entrambe le specie possano convivere. Sottolineiamo,
come ha detto bene l'assessore Sapinet, che molto è stato fatto
dagli allevatori in questo periodo: lo vediamo e lo sentiamo dagli
allevatori con i quali parliamo costantemente.
Sarebbe interessante forse conoscere, magari anche all'interno
della Commissione, oppure lo chiederemo con un accesso agli atti,
quanto è stato indicato dall'assessore Sapinet, rispetto all'azione
che è stata fatta in questo anno e far conoscere a tutti noi anche
lo stato di conservazione del lupo in Valle d'Aosta che è stato
aggiunto dalla maggioranza.
Riteniamo inoltre importante quanto ha detto l'Assessore, e che
poteva essere inserito all'interno dell'impegnativa, di andare a
modificare il
de minimis
, cioè iniziare a prendersi un
impegno più concreto all'interno di questa mozione. Sappiamo bene
che non è una questione solo regionale, ma l'impegno di cui ha
parlato l'Assessore poteva forse essere esplicitato in questa
mozione, e molto probabilmente avrebbe avuto anche un senso ben
diverso, non semplicemente quello di dare corso a una legge che
abbiamo tutti noi votato.
Non ritenendo che questo porti nulla di più rispetto a quello
che è stato votato nel maggio del 2021 da tutti noi, il nostro
gruppo si asterrà.
Presidente -
Si è prenotato il consigliere Manfrin per
dichiarazione di voto, ne ha facoltà.
Manfrin (LEGA VDA) -
Precedo il collega Planaz rispetto
alla dichiarazione di voto. Credo che il collega - che ringrazio
per l'ottimo lavoro svolto - potrà chiarire ulteriormente qual è la
posizione, qual è la valutazione del nostro gruppo che ha deciso di
portare quest'iniziativa in quest'aula.
Credo che a fronte dell'intervento della collega Guichardaz
vadano chiariti un paio di aspetti. Il primo: in questa mozione si
prende un impegno politico, che è poi quello che questo Consiglio
deve assumere e che questo Consiglio è chiamato a rappresentare. Io
sono abituato a esaminare in maniera più profonda la parte
dell'impegnativa, ma io credo che oggi anche leggere una parte
delle premesse sia importante. Con la parte delle premesse,
rispetto a quello che è stato detto, su una serie di misure che
sono state adottate, si riconosce e si sancisce che le misure non
sono risultate sufficientemente efficaci e che i risarcimenti
spesso non bastano a compensare i danni subiti. Credo che l'esempio
del collega Marguerettaz sul cane smarrito sia assolutamente
esemplificativo.
Però è stata detta una cosa, sia dal collega Rollandin che dalla
collega Guichardaz, rispetto agli impegni che la legge già impone.
È correttissimo: quando una legge c'è, quella legge va rispettata,
una legge è legge, e su questo non ci piove. Però pongo
all'attenzione di quest'aula un esempio che ritengo assolutamente
necessario. C'è una legge, la 3 del 2013, che disciplina l'edilizia
residenziale pubblica; chiedo scusa se faccio un salto un attimo di
lato. Un articolo di questa legge disciplinava la morosità
incolpevole. Secondo un articolo di questa legge, che a memoria
dovrebbe essere il 42, entro mi pare novanta giorni la Giunta
avrebbe dovuto adottare la delibera che disciplinava la morosità
incolpevole. La legge è del 2013 e io ricordo distintamente che
quando sono entrato in quest'aula nel 2018, quella delibera non
c'era ancora, e per arrivare a quella delibera abbiamo dovuto
aspettare il 2022.
Era un obbligo di legge, ma a quella legge non è stato dato
corso. A maggior ragione oggi risulta necessario avere un impegno
politico che evidenzi la necessità di dare applicazione a quella
legge che a oggi, purtroppo, è rimasta lettera morta, soprattutto
nella parte che viene evidenziata nella parte impegnativa. Quindi,
a maggior ragione sosteniamo questa mozione e a maggior ragione il
gruppo che mi onoro di rappresentare voterà in maniera
favorevole.
Presidente -
Si è prenotato da remoto l'assessore Sapinet
per dichiarazione di voto, ne ha facoltà.
Sapinet (UV) -
Per confermare il voto favorevole con le
modifiche che abbiamo apportato. Innanzitutto ringrazio tutti i
colleghi che sono intervenuti e ribadisco i percorsi che sono in
atto insieme alle Regioni, in particolar modo quelle dell'arco
alpino, insieme ai cugini francesi e svizzeri.
Per quanto riguarda il discorso della legge, ricordo alcune
rigidità che sono emerse, perché poi la legge è stata già messa in
pratica, in particolar modo l'articolo 1 nel caso di Arvier dove
appunto tutto l'iter è stato fatto, ma alcune rigidità, alcuni
colli di bottiglia, sono risultati veramente difficili da superare.
Questo è stato fatto presente nelle osservazioni: in particolar
modo si chiede che vengano espresse anche da parte di ISPRA delle
linee guida e non solo valutazioni caso per caso. Questa è la parte
tecnica che però segue, come ha ricordato giustamente il collega
Manfrin, un impegno politico.
Chiudo ribadendo la mia assoluta disponibilità ad andare alla
prima occasione utile nella Commissione competente, proprio per
aggiornare, anche perché le riunioni in corso sul piano lupo sono
tante e quindi le prossime occasioni sicuramente saranno importanti
per fare il punto e aggiornare i colleghi su quanto fatto e quanto
da fare.
Presidente -
Consigliere Planaz sempre per dichiarazione
di voto ne ha facoltà.
Planaz (LEGA VDA) -
Come dichiarazione di voto,
accogliamo alcune modifiche condivise sull'impegnativa di questo
documento che serve, come ho detto prima, a rafforzare questo
documento, non è una sostituzione - come può sembrare - della
legge, ma è proprio per rafforzare l'impegno di tutto il Governo
per andare a intervenire su una problematica così delicata.
Ricordo che in questi ultimi tempi, non solo noi come Regione
autonoma, a seguito della Regione autonoma di Trento e Bolzano,
abbiamo legiferato, ma ci sono soprattutto la Francia e la Svizzera
che hanno attuato dei controlli. E l'ultimo impegno è un documento
che ho avuto modo di vedere ieri: sette Paesi europei oggi si
impegnano per andare a controllare questa specie, per andare a
contenere le problematiche.
Vorrei, se il Governo è d'accordo, aggiungere la richiesta dei
nostri colleghi di portare questo in Commissione per approfondire e
non dimenticare tutte le problematiche che ci sono. E vorrei
ricordare che non c'è bisogno di venire qua dentro in quest'aula
per capire se si è fatto sufficientemente al riguardo di questo
problema, basta leggere e ascoltare il mondo, in questo caso quello
agricolo, quello dell'allevamento, dove a proposito dell'ultimo
attacco di Brissogne, il titolo del giornale riportava: "È
possibile che nessuno ci aiuti?"; questo è il grido d'allarme di un
allevatore.
Io penso che noi, in questa sede, dobbiamo - come anticipato
dall'Assessore e anche dal consigliere Marguerettaz, ci sono delle
decisioni politiche e delle decisioni tecniche con le quali non
sempre la politica può incidere - fare il possibile per dare delle
risposte. Per questo ringrazio l'Assessore, il Governo e tutti
quelli che appoggeranno non solo questo documento, ma anche tutto
quello che si farà da adesso in avanti per cercare di rispondere a
questa richiesta d'aiuto. E non è a un singolo partito o a un
gruppo di partiti, ma è a un intero mondo che ha bisogno di
risposte veloci: è da anni che si aspettano, che si potevano in
qualche modo prevenire, se già solo si fosse ascoltato una parte
che oggi ha bisogno d'aiuto.
Presidente -
Si è prenotato il consigliere Chatrian, ne
ha facoltà.
Chatrian (AV-VdA Unie) -
Per confermare il voto
favorevole del nostro gruppo a questa mozione e anche per fare
qualche considerazione, a seguito degli interventi che sono stati
fatti da parte dei colleghi e da parte dell'Assessore
competente.
Condivido abbastanza quello che è stato il tenore e soprattutto
le esigenze che il nostro territorio e la nostra comunità hanno nel
trovare probabilmente ulteriori soluzioni, però vorrei fare solo
qualche considerazione legata alla legge che è stata approvata un
anno e mezzo fa: va bene rafforzarla con una mozione di questo tipo
di natura più politica che tecnica, ma all'interno della legge il
passaggio è già molto chiaro. È talmente chiaro che la partita si
giocherà tutta a livello nazionale e non regionale, perché quello
che potevamo legiferare, quindi a livello di legge, lo abbiamo
fatto, la seconda parte è quella legata invece assolutamente al
parere favorevole dell'Istituto superiore per la protezione e la
ricerca dell'ambiente.
Questo per ribadire il concetto che tutte le Regioni del nord
Italia già nel 2019, già poi successivamente nel 2020 e poi nel
2022, hanno fatto pervenire quelle che erano le esigenze del
territorio soprattutto alpino. Diciamo che il blocco oggi, sul lato
più politico e non tecnico, è assolutamente a livello nazionale,
anche perché da più di dieci anni il piano non è stato approvato,
ma perché ci sono delle diversità di vedute tra le Regioni. Accolgo
positivamente le sollecitazioni che sono arrivate praticamente da
tutti i gruppi consiliari, ma l'imbuto non è più qui, nel senso che
quello che noi potevamo fare, lo abbiamo fatto come Regione l'anno
scorso all'unanimità nel maggio del 2021 e in maniera molto chiara
e limpida è scritto nero su bianco sulla nostra legge, e tutti i
governatori e assessori competenti, lo diceva prima l'Assessore
competente, negli ultimi quattro anni
à tour de rôle
, al di
là dei colori politici, destra, centro, sinistra, autonomisti o
meno autonomisti, hanno scritto nero su bianco quelle che sono le
esigenze dei nostri allevatori, delle nostre comunità e comunque di
chi abita oggi la montagna. Il
cul de sac
per il lupo oggi è
sul piano nazionale e non europeo, perché - è stato detto anche da
altri colleghi - altri Stati sono andati in un'altra direzione o
hanno fatto dei passi più avanti. Il nostro no.
Era solo per mettere a fattor comune queste informazioni. Sul
fatto di trovare probabilmente ulteriori soluzioni, io penso che
l'Assessore e i suoi uffici stiano lavorando.
Termino dicendo, come presidente della III Commissione, nel giro
delle prossime settimane di poter organizzare un incontro, in modo
da avere anche tutti gli elementi di cosa è stato fatto, di cosa è
stato trasmesso a livello più politico rispetto alla questione più
tecnica e rispetto anche a quello che è lo stato dell'arte
dell'aggiornamento del Piano lupo a livello nazionale, perché
l'imbuto e lì. Anche la nostra legge approvata nel maggio del 2021
ci dà questa possibilità, ma se non c'è quel parere favorevole
comunque diciamo che la nostra legge arriva fino lì, ma poi non c'è
la possibilità di portare a casa eventualmente il risultato.
Quindi, come si diceva prima, sul piano politico forse siamo oltre,
ma sul piano amministrativo c'è comunque quello che è il blocco
della non approvazione a livello nazionale del Piano lupo.
Noi voteremo favorevolmente a questa mozione.
Presidente -
Consigliere Cretier ne ha facoltà.
Cretier (FP-PD) -
Semplicemente per dichiarare il voto
favorevole del gruppo. Volevo fare anche io due considerazioni. Nel
Comité Mixte ci siamo confrontati con i colleghi del Canton del
Jura e con la partecipazione dell'altro gruppo della
Wallonie-Bruxelles. Anche loro, soprattutto il Canton del Jura,
hanno gli stessi problemi e le aziende agricole, come da noi,
assolutamente hanno un difficile confronto con la fauna in
generale, ma anche con il lupo in particolare. Però sappiamo che
loro hanno un altro tipo di legislazione molto più complessa, ma
hanno messo sulla bilancia gli aspetti positivi e negativi:
mantenere una specie che è diventata ormai numericamente pressante
sulle attività, dall'altra parte le associazioni ambientaliste che
nella Confederazione Svizzera hanno un certo peso, ma c'è stata una
condivisione del problema e si è trovata una soluzione. Non so bene
i passaggi normativi, perché abbiamo capito che è molto complessa
anche a livello cantonale, però sono arrivati alla soluzione e si
prospetta quindi una gestione condivisa del problema.
Fatte queste considerazioni, anche come gruppo, sosterremo
questa mozione.
Presidente -
Se non vi sono altre dichiarazioni di voto,
mettiamo in votazione la mozione. La votazione è aperta. Ricordo
che si tratta di una votazione mista, in presenza e da remoto.
Appello nominale del Consigliere presente in remoto sulla
piattaforma zoom.
Sapinet (UV) -
Favorevole.
Esito della votazione:
Presenti: 34
Votanti: 32
Favorevoli: 32
Astenuti: 2 (Guichardaz Erika, Minelli)
Il Consiglio approva.
Con l'approvazione di questa mozione, sospendiamo brevemente per
arieggiare i locali.
La seduta è sospesa dalle ore 11:11 alle ore 11:32.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK