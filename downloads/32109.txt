Consiglio Regionale della Valle d'Aosta - Oggetto del Consiglio n. 927 del 16 dicembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 927 del 16 dicembre 2009 - Resoconto
OGGETTO N. 927/XIII - Interpellanza: "Verifica delle
condizioni di sicurezza dei vari corpi dell'ospedale Umberto
Parini".
Interpellanza
Evidenziato come il presidio ospedaliero "Umberto Parini" sia
costantemente interessato da lavori di ristrutturazione ed
ampliamento, che comportano la chiusura di scale, corridoi, uscite
e altri luoghi di comunicazione;
Sottolineato che ai fini della sicurezza antincendio tali
chiusure comportano rilevanti conseguenze in caso di necessità di
evacuazione dell'immobile per eventi calamitosi, peraltro
eventualità già successa non molti anni fa;
Tenuto conto in particolare che risulta chiusa la scala
centrale dell'edificio ex-Mauriziano che riveste un'importanza
fondamentale nei percorsi di evacuazione;
Considerato che l'Amministrazione regionale e i servizi dei
Vigili del Fuoco sono generalmente molto attenti nel verificare le
effettive condizioni di sicurezza di edifici pubblici e
privati;
i sottoscritti Consiglieri regionali
Interpellano
la Giunta regionale per conoscere se intenda:
1) richiedere all'Azienda sanitaria della Valle d'Aosta un
adeguamento delle procedure antincendio alle effettive attuali
condizioni d'uso dei vari corpi dell'ospedale di viale
Ginevra;
2) richiedere ai Vigili del Fuoco una verifica urgente delle
condizioni di sicurezza dell'edificio ex-Mauriziano tenuto conto
della chiusura della scala centrale e di altri spazi di
comunicazione come corridoi, uscite, eccetera, a causa dei lavori
di manutenzione ed ampliamento;
3) studiare delle alternative nel caso che da tali verifiche
e adeguamenti emergessero delle criticità in tema di sicurezza
antincendio.
F.to: Carmela Fontana - Donzel - Rigo
Presidente
- La parola alla Consigliera Carmela
Fontana.
Fontana (PD)
- Grazie, Presidente.
La sicurezza dei cittadini è certamente uno dei valori più
condivisi a livello politico, a maggior ragione quando si tratta
della sicurezza dei cittadini in difficoltà come i ricoverati in
ospedale. Alla luce di questa considerazione, la constatazione che
la scala principale dell'edificio ex Mauriziano dell'ospedale
Umberto Parini di Aosta sia da tempo chiusa, così come sono chiusi
altri passaggi di uscita e corridoi, ci preoccupa molto, in quanto
potrebbero diventare notevoli ostacoli all'evacuazione dei malati e
del personale dei visitatori in caso di incendio o di altra
calamità. Questa situazione rilevante si è ormai protratta nel
tempo, in quanto causata dai lavori di attuazione del piano
Limacher - seconda fase, iniziato una decina di anni fa - e che
avrebbero dovuto concludersi nel 2004, ma che sono ancora piuttosto
indietro nel loro completamento. Nessuno, evidentemente, si augura
che capiti qualcosa di grave all'ospedale di Viale Ginevra, ma -
così come è capitato in passato - potrebbe anche capitare un domani
un principio di incendio o una fuga di gas medicale e ciò
comporterebbe la necessità di evacuare qualche reparto o qualche
ala del principale complesso ospedaliero regionale. Nella
situazione attuale questi interventi sarebbero problematici.
Con questa interpellanza, noi del gruppo regionale del Partito
Democratico, vogliamo conoscere le intenzioni della Giunta in
merito alla verifica delle condizioni della sicurezza del "Parini",
in particolare vorremmo conoscere gli intendimenti in merito alle
verifiche da parte dei Vigili del fuoco dell'attuale situazione, in
modo che tutte le procedure di emergenza possano essere garantite
in modo ottimale. Nel caso emergessero delle criticità, vorremmo
conoscere dalla Giunta regionale quali iniziative intende prendere
per garantire la sicurezza degli ammalati e del personale.
Tutti speriamo che in futuro la Valle d'Aosta sia dotata di un
ospedale moderno ed efficiente, ma nel frattempo non dobbiamo
dimenticare, nella situazione attuale, la necessità di garantire un
servizio adeguato, specie in materia di sicurezza, ai lavori di
ristrutturazione ed ampliamento in corso.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie, Presidente. È questo un argomento
che a noi sta molto a cuore. Ho fatto un gesto scaramantico quando
è stata ipotizzata l'eventualità che succedesse qualcosa, ma siamo
tutti attenti che ciò non succeda.
Relativamente alle domande che sono state fatte, si precisa che
l'USL, per quanto riguarda i rapporti con il Comando dei Vigili del
fuoco regionale... c'è in questo senso uno stretto rapporto per la
valutazione e l'attenzione di tutti i locali degli ospedali
presenti, in conseguenza degli incontri fra i suddetti enti e il
costante adeguamento delle misure di lotta antincendio dimostrato
dal continuo inserimento negli ultimi anni nei programmi dell'USL
di lavori di manutenzione straordinaria e miglioramento della
sicurezza del presidio. Il più consistente è previsto, a breve, nel
2010. Sarà realizzata una scala di sicurezza in testa all'ala est
del corpo Mauriziano, vicino all'entrata della piastra, a destra,
che colleghi il piazzale esterno con tutti i piani interrati e
sopra elevati. Questo è un lavoro che sarà previsto nei piani
dell'USL a breve per il 2010.
Per quanto riguarda il problema della scala centrale, la
chiusura di detta scala si è resa necessaria per la ricostruzione
del parapetto originale in marmo, danneggiato a causa del
tristemente noto episodio di suicidio di alcuni mesi fa. Questo
intervento è stato eseguito dall'USL e già terminato da tempo. La
scala è ancora chiusa per ragioni legate a lavori commissionati al
cantiere radioterapia, che è in fase di ultimazione, perché lì deve
esserci nella parte finale e iniziale un collegamento con il
reparto di Radioterapia, per cui a breve sarà riaperta.
Naturalmente in questo momento è previsto un piano di
evacuazione alternativo. Devo dire che questa estate ci sono stati
due sopralluoghi del Comandante dei Vigili del fuoco con l'USL ed
il responsabile dell'Assessorato per valutare gli aspetti legati al
nuovo reparto di Radioterapia e alla scala, è quindi un problema
che naturalmente teniamo in considerazione.
Presidente
- La parola alla Consigliera Carmela
Fontana.
Fontana (PD)
- Ringrazio l'Assessore per le risposte che
mi ha fornito, che mi danno abbastanza tranquillità. Non auguro che
succeda, l'ho ribadito, perché se ho fatto questa interpellanza è
proprio per la preoccupazione dei problemi che ci sono nella
ristrutturazione; nessuno si augura mai queste cose, specialmente
per le persone malate.
Comunque queste due risposte che mi ha dato mi fanno stare
abbastanza tranquilla, perché la preoccupazione era davvero tanta
per quella scala; purtroppo sappiamo che i problemi possono
succedere. La ringrazio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK