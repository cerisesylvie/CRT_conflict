Consiglio Regionale della Valle d'Aosta - Oggetto del Consiglio n. 568 del 4 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 568 del 4 aprile 2019 - Resoconto
OGGETTO N. 568/XV - Interpellanza: "Rinnovo e sviluppo della
convenzione tra Regione, Politecnico di Torino e UNIVDA inerente il
polo di servizi formativi, ricerca scientifica e innovazione
tecnologica di Verrès".
Farcoz (Président)
- Point n° 34 à l'ordre du jour. Pour
l'illustration, la parole au collègue Aggravi.
Aggravi (LEGA VDA)
- Grazie Vicepresidente, tra l'altro,
le do il benvenuto su quello scranno così riusciremo a sentirla di
più rispetto alle altre sedute di Consiglio, me lo conceda.
L''interpellanza vuole comprendere se vi sono state evoluzioni
nella trattativa per il rinnovo della convenzione tra la Regione,
il Politecnico e l'Università della Valle d'Aosta in quanto questa
interlocuzione si è tramandata tra i vari Governi. Per quello che
ho avuto occasione di trattare, insieme ai colleghi Spelgatti e
Sammaritani
in primis
, vi erano delle problematiche,
soprattutto con il Politecnico di Torino, vuoi, da un lato, per il
trasferimento e la costituzione del polo di ricerca in Bassa Valle,
in particolare nella cosiddetta "area Zincocelere" ma soprattutto
vi è una necessità da parte del Politecnico, ma io direi di tutti,
di capire il futuro dell'insediamento del Politecnico nella nostra
regione in quanto dalla sua venuta abbiamo visto varie situazioni e
varie evoluzioni soprattutto nel numero di studenti che beneficiano
di questo servizio. Qui voglio spendere alcune parole per
l'importanza soprattutto del primo aspetto che ho citato, quindi la
costituzione di un polo per la ricerca scientifica, perché, come
sappiamo, in Bassa Valle ci sono anche micro e piccole realtà che
operano in settori estremamente di nicchia e che vengono anche
dall'esterno proprio per un'appetibilità delle realtà e io spero
che continui questa prassi e questa tendenza. Ovviamente a maggior
ragione la creazione di un polo di ricerca può aiutare e
soprattutto fornire delle nuove risorse anche di capitale umano a
delle piccole realtà che spesso necessitano di fare dei grandissimi
sforzi per riuscire a portare nella nostra regione, nella nostra
realtà dei tecnici di primissimo livello. Chiediamo pertanto quali
sono gli intendimenti del Governo in merito al rinnovo e allo
sviluppo di questa convenzione e poi soprattutto quale sia lo stato
di finalizzazione della creazione di questo polo di ricerca.
Presidente
- Ringrazio il collega Aggravi anche per la
sua eleganza e il suo stile. La parola alla collega Assessore
Certan.
Certan (AV)
- Ringrazio il collega Aggravi per aver
portato questo tema in Aula, può essere un'occasione un attimo per
riprendere e approfondire riguardo al rinnovo e allo sviluppo della
convenzione tra Regione, Politecnico di Torino e Università. Credo
che sia importante fare una breve premessa per quanto riguarda la
prima domanda: all'interno del polo di servizi formativi, ricerca
scientifica e innovazione tecnologica, creato nell'ex Cotonificio
Brambilla a Verrès con una convenzione tra Regione, Politecnico e
Università stipulata nel maggio 2007 per una durata di cinque anni
accademici, si prevedevano attività didattiche, corsi di laurea
triennale in ingegneria, di ricerca scientifica e di trasferimento
tecnologico a beneficio delle imprese valdostane, in parte lo ha
già ricordato lei. A luglio 2010, per l'impossibilità per il
Politecnico di mantenere i corsi di laurea nella sede decentrata di
Verrès a causa di vincoli introdotti dal Ministero dell'università,
la convenzione è stata sostituita da un nuovo atto che ha previsto
di portare a esaurimento la didattica frontale, cioè in aula con i
docenti, sostituendola con la didattica
online
a partire
dall'anno accademico 2010-2011 per una durata fino al termine
dell'anno accademico 2019-2020, quindi giugno 2020. In
considerazione della riduzione delle domande di iscrizione degli
studenti al primo anno avvenuta dopo il 2016 e della conseguente
mancata attivazione dei corsi di studio, la Regione ha diminuito i
finanziamenti esclusi quelli per la ricerca e trasferimento
tecnologico che sono rimasti costanti.
Ciò premesso, a novembre 2018 il Comitato tecnico paritetico
che, ai sensi della convenzione, monitora le attività valutandone
la coerenza rispetto alla convenzione e la congruità dei relativi
costi, anche ai fini dell'erogazione dei finanziamenti regionali,
ha evidenziato all'interno dell'ordinaria relazione annuale
afferente alle attività svolte nel polo tecnologico di Verrès
nell'anno accademico 2017-2018 la necessità inderogabile di
procedere alla revisione dell'attuale offerta didattica e alla
formulazione di proposte formative profondamente rinnovate nei
contenuti. In data 11 febbraio, nel corso di un incontro tra
rappresentanti della Regione e del Politecnico di Torino, il
Rettore del Politecnico, il professor Guido Saracco, ha espresso
l'avviso che la decisione di svolgere a Verrès i corsi di laurea
triennale con didattica online non si è rivelata nel tempo la
scelta migliore. Tra l'altro, ogni anno si laureano - questo è un
dato che ha portato - circa 80 studenti valdostani presso il
Politecnico di Torino ma la maggior parte di essi non ritorna in
Valle d'Aosta e nessuno o pochi sono interessati a iscriversi al
primo anno a Verrès. Faccio una breve premessa: questo è quanto ha
riferito il Rettore, è vero anche che negli ultimi anni erano anche
state fatte alcune scelte: quelle, ad esempio, di non fare porte
aperte specifiche o di andare nelle scuole secondarie di secondo
grado, quindi ci sono anche altri aspetti che andrebbero valutati
ma cerco di far veloce per poter rispondere a tutti e due i
punti.
L'altro punto che è stato messo in evidenza dal Rettore è che la
Regione Piemonte finanzierà, a partire dall'anno accademico
2019-2020, proprio una nuova laurea professionalizzante che
potrebbe interessare la Valle d'Aosta. Si tratta in particolare di
un percorso accademico che dopo la scuola superiore specializza
tecnici che soddisfano la domanda di lavoro specifica delle piccole
e medie imprese: sono quelli che nel gergo un po' più popolare
vengono definiti "super periti". Esso dura tre anni, ha un minor
numero di discipline di base: un terzo rispetto a quelle del
percorso di laurea, ma in compenso offre dei moduli formativi sulle
discipline tecnologiche, sulle normative e sui materiali che sono
più orientati ai fabbisogni della manifattura industriale. Prevede
poi un semestre nei laboratori dove lo studente lavora sui banchi
di prova, due semestri di
stage
presso le imprese. I
percorsi sono realizzati con il contributo fondamentale delle
fondazioni che gestiscono gli ITS (Istituti Tecnici Superiori) che
in Valle d'Aosta non ci sono, ma con i quali la Regione Valle
d'Aosta ha da poco - credo che l'Assessore Bertschy abbia la data
esatta - siglato una convenzione. In definitiva l'opzione che il
Politecnico di Torino propone per la prosecuzione della
collaborazione con la Regione e l'Università della Valle d'Aosta
consiste "nell'atterraggio", mi passi la parola, in Valle d'Aosta
di chi frequenta il suddetto corso di laurea professionalizzante a
Torino. Si prevedono circa 50 iscritti all'anno di cui è verosimile
ipotizzare una decina possano scegliere il laboratorio di
meccatronica del Politecnico in Valle d'Aosta del quale è imminente
il trasferimento a Pont-Saint-Martin. La parte di percorso
didattico erogato in Valle d'Aosta potrebbe prevedere invece altri
corsi, eventualmente in economia manageriale, curati
dall'Università della Valle d'Aosta. A questo segmento di offerta
didattica potrebbero in prospettiva affiancarsi dei
master
dedicati alle tematiche legate ai territori di montagna,
architettura di montagna, eccetera, però questa è un'opzione che
abbiamo ancora lasciato un po' nel bozzolo, non è ancora stata
assolutamente specificata o dettagliata. L'opzione che è stata
presentata non dovrebbe richiedere oneri a carico della Regione
oltre a quelli già previsti per il rimborso al Politecnico degli
oneri di locazione del lotto dell'area ex Ilssa Viola a
Pont-Saint-Martin dove sarà ospitato il laboratorio.
Per quanto riguarda invece la seconda domanda: "
quale sia lo
stato delle procedure finalizzate alla creazione di un polo per la
ricerca...
", faccio solo una breve premessa: nella relazione
annuale del novembre 2015 il comitato tecnico paritetico si era
espresso a favore del trasferimento delle attività del polo
tecnologico all'interno di uno dei parchi tecnologici della
regione, riprendendo le sollecitazioni in tal senso contenute nella
strategia regionale di specializzazione intelligente 2014-2020. A
seguito delle indicazioni formulate dal comitato, dalla delibera di
Giunta regionale n. 93 del 2016, nello stesso anno è stato avviato
il negoziato con il Politecnico per trasferire la sede del polo da
Verrès a Pont-Saint-Martin secondo quanto era disposto dalla legge
regionale n. 24/2016.
Ciò premesso, seguendo il suggerimento di trasferire subito la
ricerca e di rinviare le decisioni sulla didattica - ed era stato
un po' un suggerimento formulato dal Rettore Saracco in un incontro
svoltosi ad aprile 2018 - in apposito
addendum
alla
convenzione approvata dalla Giunta regionale in data 4 giugno 2018
si è convenuto che la sede dell'attività di ricerca, trasferimento
tecnologico e servizi al territorio fosse trasferita a partire dal
1° luglio 2018 nel lotto 10 dell'edificio ex Zincocelere di
proprietà di Valle d'Aoste Structure posto nell'area industriale ex
Ilssa Viola di Pont-Saint-Martin. L'
addendum
è stato
sottoscritto da Regione e Università ma non dal Politecnico in
quanto il Rettore ne ha subordinato la sottoscrizione alle
decisioni da assumere sulle prospettive in prosecuzione dei
rapporti dopo il 2020. A seguito di approfondimenti richiesti dal
Presidente della Regione e dagli Assessori regionali - eravamo
presenti in particolare io e l'Assessore Testolin - competenti in
materia di istruzioni e di ricerca, nel suddetto incontro dell'11
febbraio il Rettore ha concordato che la sede dell'attività di
ricerca del Politecnico in Valle d'Aosta, quindi l'attuale
laboratorio di meccatronica diretto dal professor Tonoli, possa
effettivamente trasferirsi a Pont-Saint-Martin e offrire agli
studenti che frequentano il percorso di laurea professionalizzante
un semestre nel laboratorio per poi avviarli negli stage presso le
imprese valdostane. Proprio in questi giorni sono in corso i
contatti tra la Regione e la Direttrice generale del Politecnico,
Ilaria Adamo, per avviare alla positiva conclusione dei negoziati
finalizzati al trasferimento dell'attività di ricerca a
Pont-Saint-Martin e alla formalizzazione delle linee di indirizzo
per la prosecuzione dei rapporti tra Regione, Politecnico di Torino
e Università della Valle d'Aosta.
Presidente
- La parola al collega Aggravi.
Aggravi (LEGA VDA)
- Ringrazio l'Assessore per la
risposta completa che ci permette di avere conferma che i semi che
erano stati posti stanno dando frutti e forse anche il Politecnico,
che forse è stato più prudente o più attento soprattutto sul
futuro, ha sbloccato anche l'ultima parte che era quella più ostica
relativa al trasferimento presso il polo di Pont-Saint-Martin. Sono
anche contento del fatto che, a fronte dei difficili numeri sulle
lauree normali, le chiamo comunque ordinarie per quanto riguarda i
corsi sino ad oggi condotti, si stia virando su queste lauree
professionalizzanti o comunque maggiormente legate all'uso delle
imprese, soprattutto al mercato del lavoro, perché spesso e
volentieri dobbiamo essere molto coscienti del fatto che chi inizia
un percorso da zero e giovane molto probabilmente punta a fare
esperienze in altre realtà, mentre questi corsi, come già avevamo
avuto modo di appurare nel corso dei mesi di governo con gli
specialisti e anche con il Politecnico soprattutto, sono più
destinati a chi ha già un certo tipo di esperienza o soprattutto
chi cerca effettivamente un impiego stabile e duraturo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK