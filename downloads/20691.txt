Consiglio Regionale della Valle d'Aosta - Oggetto del Consiglio n. 725 del 14 luglio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 725 del 14 luglio 2004 - Resoconto
OGGETTO N. 725/XII - Modalità di cessione a titolo gratuito a
enti vari di apparecchiature informatiche obsolete.
(Interrogazione)
Interrogazione
Preso atto della Delibera di Giunta n. 2021 del 21 giugno
2004 inerente la cessione gratuita, a titolo definitivo, ad enti
pubblici ed ad associazioni operanti sul territorio regionale, di
apparecchiature informatiche dichiarate fuori uso;
Tenuto conto che all'interno della stessa Delibera sono
evidenziate le lettere di richiesta di enti pubblici regionali,
fondazioni, associazioni senza finalità di lucro ed altre
Amministrazioni pubbliche operanti nel territorio regionale, volte
ad ottenere dall'Amministrazione regionale la possibilità di
usufruire di materiale informatico non più utilizzato dagli uffici
regionali.
I sottoscritti Consiglieri regionali:
Interrogano
La Giunta regionale per conoscere:
1. le modalità con cui l'Amministrazione regionale ha portato
a conoscenza degli enti pubblici regionali, fondazioni,
associazioni senza finalità di lucro ed altre amministrazioni
pubbliche operanti nel territorio regionale, la possibilità di
usufruire di materiale informatico non più utilizzato dagli uffici
della stessa Amministrazione regionale;
2. se vi sono delle richieste rimaste non evase;
3. quali sono i criteri adottati per l'assegnazione ai vari
enti delle apparecchiature informatiche in oggetto.
F.to: Lanièce - Stacchetti - Comé - Viérin Marco
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - La legge regionale n. 12/1997 prevede che il
dirigente dichiari fuori uso i beni non più utilizzabili, che tali
beni possano essere ceduti a titolo oneroso, ovvero ceduti
gratuitamente, ovvero distrutti, che la cessione gratuita è
disposta dalla Giunta regionale prioritariamente a favore di enti
pubblici regionali, fondazioni e associazioni senza finalità di
lucro e altre amministrazioni operanti sul territorio regionale, in
modo tale da mantenere una buona efficienza del sistema informatico
regionale.
Una struttura del dipartimento, in modo particolare il Servizio
infrastrutture e territorio, ha il compito di provvedere
all'aggiornamento del "parco hardware". La sostituzione di macchine
vecchie con macchine nuove avviene quando l'attrezzatura non è più
in grado di essere utilizzata nell'ambito di un sistema articolato
complesso e in continua evoluzione. Pur non rappresentando un
compito specifico del dipartimento, dal 1997 si è pensato di non
distruggere tutte le macchine dismesse, ma di sottoporle a una
prima scelta e successiva verifica di funzionalità, al fine di
venire incontro ad esigenze di enti pubblici regionali, fondazioni
e associazioni senza finalità di lucro e altre amministrazioni
operanti sul territorio regionale, quantunque questa attività
generi maggior carico di lavoro. La quota parte che non risulta più
funzionante o giudicata priva delle caratteristiche minime rispetto
agli standard attuali viene destinata alla distruzione. Qualora si
verifichino le condizioni minime di funzionamento, i computer sono
messi a disposizione delle figure evidenziate dalla legge regionale
n. 12.
Allora, relativamente alla prima questione, è ormai prassi
consolidata che ogni anno l'Amministrazione assegni i computer
dismessi e ancora funzionanti alle associazioni. A partire dal 1997
la Regione ha ceduto gratuitamente più di 800 computer e 100
stampanti ad aghi senza nessuna forma di pubblicità, oltre
all'esposizione all'albo previsto per gli atti e regolarmente
pervengono nel corso di ogni anno domande di attrezzatura
informatica. La scarsa disponibilità di computer funzionanti da
destinare a cessione gratuita, computer che andavano comunque
dismessi per ragioni di spazio in cui conservarli, era già
ampiamente coperta dalle domande pervenute, erano pervenute oltre
168 macchine richieste contro 101 disponibili, tanto che in taluni
casi è stato possibile assegnare solo un numero limitato di
computer rispetto al quantitativo richiesto. Da tenere presente che
alcune richieste non quantificano il numero dei computer, ma fanno
richieste generiche.
Relativamente a domande non evase, tutte le richieste pervenute
a DSI prima della predisposizione della deliberazione sono state
prese in considerazione; per contro - come precisato nelle premesse
della deliberazione stessa -, non tutte le associazioni hanno
potuto vedersi assegnare l'intero quantitativo richiesto di
computer per mancanza di disponibilità. Inoltre, come specificato
nella deliberazione, sono al momento disponibili solo 2 stampanti,
e le domande evase solo parzialmente potranno essere prese in
considerazione in occasione delle prossime dismissioni insieme a
quelle che, nel frattempo, perverranno all'Amministrazione.
Terza domanda: anche in questo caso, il criterio adottato è
specificato nelle premesse della deliberazione; ad ogni
associazione è stato assegnato almeno un personal computer,
incrementando il numero di apparecchiature destinate in funzione
della quantità richiesta, fino all'esaurimento della
disponibilità.
Ciò detto, se volessimo immaginare un percorso diverso, un
regolamento, credo vi sia la massima disponibilità. Oggi ci siamo
inseriti in una prassi consolidata, è un percorso che è stato
utilizzato gli anni passati. Nulla vieta che si possa migliorare
con iniziative "ad hoc" e con la definizione di criteri; quindi, da
questo punto di vista, sono assolutamente disponibile.
Président - La parole au Conseiller Lanièce.
Lanièce (SA) - Prendo atto della risposta dell'Assessore
cominciando dall'ultima frase che ha pronunciato, che ho molto
apprezzato, e cioè quella della disponibilità a rivedere tale
questione, anche perché, pur venendo incontro a quanto stabilito
dalla legge regionale n. 12/1997, che prevede la possibilità da
parte della Regione di distribuire gratuitamente o a titolo oneroso
gli apparecchi informatici, dichiarati fuori uso, alle associazioni
che ne fanno richiesta, leggendo la deliberazione e sentendo la
risposta, la prima cosa che emerge è che non è stata data
pubblicità a questa dismissione, come l'Assessore ha dichiarato e,
nonostante questo, ci sono state diverse domande.
Tra gli assegnatari di questi computer, si vede che vi sono
alcuni enti, come il Comando di Polizia e la Guardia di Finanza,
che hanno tutte le risorse economiche per acquistare personal
computer e apparecchi informatici, mentre associazioni e fondazioni
che, proprio per il loro carattere di enti no-profit, hanno pochi
fondi e vivono molto di volontariato, penso che dovrebbero essere
le prime ad essere aiutate.
Rivolgo pertanto un invito: che la prossima volta vi sia un
articolo pubblicato su tutti i giornali locali, in cui si informi
che, a partire da "una certa data", si può richiedere
all'Amministrazione regionale di poter usufruire di apparecchi
informatici, non più ritenuti adeguati per l'uso
dall'Amministrazione regionale. In base alle domande presentate si
potrà poi fare una classificazione sulla base di criteri che
tendano a premiare maggiormente le associazioni senza fini di
lucro, le associazioni che, di per sé, hanno un piccolo budget
economico e che, quindi, verrebbero agevolate nel poter usare
gratuitamente gli apparecchi informatici.
Penso sia questa la direzione da percorrere in futuro e mi
auguro che l'Assessore voglia prendere in considerazione la
possibilità, in futuro, di modificare la prassi seguita finora
favorendo così una diffusione capillare dell'informazione, in modo
che tutte le associazioni che vogliono usufruire di questi
apparecchi siano informate; infine, chiedo che nei criteri di
assegnazione si prediligano le associazioni e le fondazioni
"no-profit" aventi budget inferiori rispetto ad altri enti, pur
meritevoli, i quali però hanno a disposizione fondi regionali o
statali per poter acquisire gli apparecchi di cui abbisognano.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK