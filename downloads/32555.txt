Consiglio Regionale della Valle d'Aosta - Oggetto del Consiglio n. 1240 del 9 giugno 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
ASSISTENZA SOCIALE
Invalidi civili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1240 del 9 giugno 2010 - Resoconto
OGGETTO N. 1240/XIII - Interpellanza: "Determinazioni assunte
dall'Amministrazione regionale in merito ai ricorsi promossi da
alcuni cittadini contro la decisione di revoca dell'assegno di
invalidità civile".
Interpellanza
Evidenziato che in questi mesi, presso il Tribunale di Aosta,
alcuni cittadini hanno presentato ricorso contro la decisione della
Regione di revoca dell'assegno di invalidità civile;
Ricordato che alla base dei ricorsi è stata posta la
questione relativa ai requisiti sanitari richiesti per continuare a
beneficiare dell'assegno mensile;
Preso atto che il Tribunale di Aosta ha accolto la tesi dei
ricorrenti della non restituzione delle somme percepite;
Tenuto conto che la deliberazione n. 1131 del 30 aprile 2010
evidenzia che "ulteriori sentenze che risultano essere già
depositate presso il Tribunale verranno notificate alla Direzione
Affari legali";
i sottoscritti Consiglieri regionali
Interpellano
l'Assessore competente per sapere:
1) quanti sono i ricorsi promossi innanzi al Tribunale di
Aosta dai cittadini valdostani nei confronti della Regione sulla
restituzione delle somme percepite a titolo di assegno di
invalidità;
2) quanti di essi hanno avuto sentenza favorevole dal
Tribunale di Aosta;
3) a quanto ammontano le spese già notificate alla Direzione
Affari legali;
4) quali sono le determinazioni e le azioni che la Regione ha
avviato o intende assumere.
F.to: Gianni Rigo - Carmela Fontana
Président
- La parole au Conseiller Rigo.
Rigo (PD)
- Grazie, Presidente.
Sicuramente gli argomenti trattati in questa mattinata non sono
interessanti, però devo rimarcare l'assenza di parecchi consiglieri
della maggioranza, non arriviamo a 13-14; credo sia un dovere la
presenza in aula. Credo che la maggioranza dovrebbe fare questo
sforzo... sono 14... è una questione di educazione e di rispetto
dei lavori del Consiglio!
Detto questo, la problematica relativa all'assegno di invalidità
civile, che doveva essere definita attraverso la legge del giugno
dell'anno scorso è ancora, purtroppo, di viva attualità. Al di là
delle preoccupazioni, nate in queste settimane, relative al decreto
sulla manovra economica, contenente, fra le altre, la modifica del
limite per poter accedere ai benefici dell'assegno, con questa
iniziativa vogliamo conoscere meglio la situazione relativa ai
ricorsi dei cittadini (ne avevamo accennato la scorsa adunanza
consiliare). Ricordo che la questione, promossa dinanzi al
tribunale di Aosta, è relativa ai requisiti sanitari richiesti, e
alla decisione assunta dalla Regione di richiedere la restituzione
delle somme percepite a titolo di assegno di invalidità.
Rispondendo, nel febbraio scorso, all'interrogazione della collega
Patrizia Morelli, nella quale si richiedevano informazioni in
merito, l'Assessore Lanièce disse che
"era necessaria una più
compiuta ed attenta valutazione delle motivazioni addotte dal
giudice; peraltro altri contenziosi di analoga natura sono tuttora
pendenti e saranno a breve, nel mese di marzo, discussi e
decisi"
.
Oggi, vorremmo conoscere le determinazioni assunte dal Governo
regionale; però permettetemi alcune considerazioni. L'invalidità
civile o, meglio, la pensione agli invalidi civili, è una
prestazione di natura assistenziale, a cui hanno diritto persone
con disabilità che non hanno redditi personali o ne hanno di
modesto importo. La situazione economico-politica del Paese, la
necessità di trovare risorse finanziarie rischia di travolgere
queste persone. La giusta linea del rigore rispetto ai controlli e
agli abusi viene usata per intervenire, mortificando e dimenticando
che lo Stato deve farsi carico di un'assunzione di responsabilità
nei confronti di questi cittadini. Donne e uomini che, per la loro
condizione fisica e sprovvisti di mezzi finanziari sufficienti non
sono - per ragioni indipendenti dalla loro volontà - in grado di
sostenersi economicamente. Allora credo necessario riprendere il
confronto con le parti sociali per individuare, come Regione, una
linea corretta e solidale, ovviamente tenendo conto delle
condizioni imposte nel decreto che sarà approvato dal
Parlamento.
Il dibattito in commissione del giugno scorso sulle
modificazioni alla legge regionale in materia di provvidenze
economiche a favore di invalidi civili, ciechi civili e sordomuti,
aveva portato a risultanze precise.
Brevemente le ricordo. La prima riguarda i rapporti con i
patronati, enti di tutela e di promozione dei diritti dei cittadini
(per questa ragione il rapporto fra la Regione e i patronati deve
essere collaborativo e funzionale). La proposta emersa è stata
quella di promuovere, sulla scorta di altre esperienze regionali,
un protocollo d'intesa che possa essere traccia per buone prassi.
La normativa in evoluzione riguardante la materia dell'invalidità
civile sarà sempre più complessa e diversificata; per questo,
introdurre regole condivise attraverso un protocollo sembrava alla
commissione un'idea che potrebbe essere ripresa perché funzionale
per entrambe le parti, con un indubbio vantaggio per i cittadini.
Il fatto che fra pochi giorni la struttura regionale competente
sarà guidata da una nuova responsabile, potrebbe favorire ancor più
il dialogo e il confronto e i rapporti positivi con i
patronati.
La seconda riguarda il futuro. Il disagio e il disservizio
venuti alla luce non dovranno più verificarsi (si è detto); le
proposte di emendamento avanzate in commissione avrebbero a mio
avviso evitato i ricorsi ed indicavano una strada attenta alla
correttezza amministrativa, nel contempo tutelante i diritti di
persone che hanno bisogno di una protezione maggiore dell'ente
pubblico: la stessa strada che il decreto governativo di questi
giorni indica a proposito dei provvedimenti di revoca viziati da
errori imputabili alla struttura competente! Allora l'INPS e
l'INAIL ci indicavano un percorso possibile anche attraverso le
circolari che non si è voluto seguire; la politica, a volte, non
dovrebbe fermarsi alle prime difficoltà giuridiche, ma dimostrare
con coraggio che si può e si deve guardare oltre, per cercare di
tutelare fino in fondo quei cittadini che, senza colpa, sono stati
- come in questo caso - vittime di errori dell'amministrazione
pubblica.
Consentitemi alla fine una piccola puntualizzazione. Ho visto
che il 28 maggio scorso la Giunta regionale ha approvato una
delibera concernente la modifica della disciplina dei provvedimenti
amministrativi riguardante l'applicazione della legge regionale in
materia di invalidità civile, modifica di una delibera della Giunta
regionale del 2 marzo 2007, tre anni fa. Orbene, si sapeva che il
decreto governativo conteneva modifiche alla normativa nazionale
sull'invalidità civile: non era possibile aspettare alcuni giorni
per valutare nel merito le modifiche introdotte e quindi, se
ritenute applicabili alla Valle d'Aosta, intervenire già nella
deliberazione indicando la strada possibile? Una deliberazione
quindi in linea con la normativa regionale, a maggior ragione se
questa normativa nazionale è più favorevole ai cittadini e - guarda
caso - proprio a proposito della revoca viziata da errore. Abbiamo
aspettato tre anni, si poteva aspettare 15 giorni e mettere nella
delibera alcune indicazioni moderne e innovative, facendo nostre -
come non può non essere - le direttive nazionali.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Risponderò prima ai
punti che sono stati sottolineati nell'interpellanza e poi due cose
in più rispetto a quello che chiedeva l'interpellanza, visto che
sono stato sollecitato dal collega Rigo.
"Quanti sono i ricorsi promossi innanzi al Tribunale di Aosta
dai cittadini valdostani nei confronti della Regione"
: i
provvedimenti della Regione di revoca dell'assegno di invalidità
civile conseguenti all'accertamento delle percentuali di invalidità
inferiori al 70 percento con richiesta di restituzione delle somme
percepite, hanno dato origine, alla data odierna, a 10 ricorsi. In
particolare, i contenziosi riguardano i provvedimenti di revoca
dell'assegno di invalidità disposti nei confronti dei ricorrenti ai
quali tale provvidenza era stata riconosciuta in forma di
un'accertata riduzione della capacità lavorativa superiore al 66,67
percento, ma inferiore alla nuova soglia del 74 prevista dal
decreto ministeriale 5 febbraio 1992, con conseguente recupero dei
ratei indebitamente corrisposti. Fra i contenziosi di cui sopra,
sette sono già stati discussi e decisi, due saranno discussi a
breve, uno è stato notificato all'Amministrazione in data 31 maggio
2010.
"Quanti di essi hanno avuto sentenza favorevole dal Tribunale
di Aosta"
e
"a quanto ammontano le spese già notificate alla
Direzione Affari legali"
: in un solo caso il Tribunale di Aosta
si è pronunciato in senso totalmente sfavorevole alla Regione, con
la condanna alle spese in giudizio per 3.000 euro, oltre accessori
di legge. La sentenza è stata impugnata dalla Regione, l'udienza
dinanzi alla Corte d'Appello di Torino è stata fissata il 22 marzo
2011. In altri sei casi il Tribunale di Aosta ha respinto la
domanda dei ricorrenti, volta a vedersi riconosciuto il diritto di
mantenimento all'assegno di invalidità e decadenza, essendo scaduti
i termini per contestare il provvedimento di revoca o per difetto
della prova degli altri requisiti: quello reddituale, quello
relativo all'incollocamento che, insieme a quello sanitario,
costituiscono il presupposto per la corresponsione dell'assegno. Le
sentenze hanno però rigettato la domanda riconvenzionale svolta
dall'Amministrazione per ottenere la restituzione di quanto
ritenuto indebitamente percepito dai ricorrenti. In tali casi il
giudice ha anche disposto, in ragione della reciproca soccombenza,
la compensazione fra le parti delle spese di giudizio.
"Quali sono le determinazioni e le azioni che la Regione ha
avviato o intende assumere"
: quanto alle determinazioni da
assumere, la Regione - come detto - ha appellato la prima sentenza
integralmente sfavorevole e altrettanto ritiene di fare rispetto
alle altre pronunce, per le quali il termine di impugnazione andrà
a scadere prima della decisione in appello sulla prima sentenza. In
tale esito al giudizio di secondo grado la Regione assumerà le
determinazioni conseguenti. È da sottolineare che fino all'esito
dei giudizi la Regione non procederà al recupero coattivo dei
crediti, non solo di quelli in contestazione, ma anche di quelli
relativi ai soggetti in analoghe situazioni che non hanno finora
proposto ricorso attraverso i provvedimenti di revoca. A
completamento della questione, che è nata all'inizio del 2008...
prima sono stati citati nel preambolo del collega Rigo coloro che
non hanno reddito o un reddito molto basso... ecco, ricordo che
nella modifica della legge dello scorso anno per queste categorie
non è previsto il recupero, quindi direttamente non restituiranno
nulla... poi le 120 rate che sono previste rispetto alle 60 di
prima. Naturalmente stiamo attentamente seguendo quello che sta
succedendo con il decreto legge n. 3178 del maggio 2010, perché sta
introducendo un'ulteriore restrizione, si tratta di un settore
molto complicato: sembra, dalle prime interpretazioni, che
l'applicazione dell'85 percento valga solo per le nuove domande, ma
non è nulla scontato da questo punto di vista.
Per quanto riguarda il discorso dell'applicare ciò che veniva
già applicato prima in merito ai recuperi da parte dell'INPS e
dell'INAIL, il fatto che in questo decreto legge, all'articolo 10,
sia stato specificato che anche in campo di assistenza adesso si
provvederà a non recuperare, conforta la nostra interpretazione
perché prima non era previsto, tant'è vero che all'articolo 10 del
decreto del 2010 si dice (e se lo specifica, vuol dire che prima
non era previsto):
"alle prestazioni di invalidità civile,
cecità, sordità, handicap e disabilità, nonché alle prestazioni di
invalidità a carattere previdenziale, si applica l'articolo 55
della legge n. 88"
, che dice che in caso in cui siano state
riscosse prestazioni non dovute non si dà luogo a recupero... e
questo era in campo previdenziale. Adesso questo decreto legge lo
prevede anche in campo assistenziale, quindi se lo prevede adesso,
vuol dire che prima non era previsto. A maggior ragione questo non
è che ci conforta, nel senso che siamo contenti di non averlo
potuto applicare, ma adesso abbiamo un punto di riferimento
legislativo preciso. Con questo seguiremo tutta la normativa che
sta evolvendo, quindi nel momento in cui ci saranno delle novità,
sarà nostro compito comunicarle in Consiglio e in commissione.
Président
- La parole au Conseiller Rigo.
Rigo (PD)
- Ringrazio l'Assessore per i dati che ci ha
fornito, ha sgombrato un po' il campo da alcune confusioni che
erano apparse anche sui "si dice" e sui "sentito dire". La
normativa era complicata prima e sarà complicata anche domani, è
molto delicata per la categoria interessata, quindi rivolgo ancora
un invito - lei non lo ha accolto - che si possa cominciare un
rapporto migliorativo con chi è tenuto, per legge, a tutelare
queste categorie. Mi rifaccio ai patronati, ricominciamo con
difficoltà, certo, ma un rapporto collaborativo è necessario, e
quindi l'invito a collaborare.
Per quanto riguarda la considerazione che lei ha fatto rispetto
al decreto, il fatto che il decreto abbia evidenziato quello che
non si poteva fare e che da domani si farà, se lo stesso verrà
approvato, lei ha ragione, ma noi avevamo detto in commissione - lo
ribadisco qui - che l'INPS, in particolare attraverso le sue
circolari, si era resa conto delle difficoltà interpretative e
aveva diramato circolari nel proprio territorio nazionale per
uniformarsi alle pensioni... così è avvenuto. Avevamo chiesto uno
sforzo da parte dell'Amministrazione regionale per seguire anche la
via indicata dall'INPS, che il Governo, in questo caso, ha fatto
propria. Per quanto riguarda la delibera, ribadisco che forse la
fretta di voler produrre dei provvedimenti che datavano di anni...
doveva suggerire di fare una riflessione per introdurre alcune
novità, che forse verranno approvate in questa settimana dal
Parlamento. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK