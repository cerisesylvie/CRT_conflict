Consiglio Regionale della Valle d'Aosta - Oggetto del Consiglio n. 43 del 25 luglio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Fabbricati rurali
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 43 del 25 luglio 2018 - Resoconto
OGGETTO N. 43/XV - Interrogazione: "Tempistica per la
realizzazione di interventi di riqualificazione di immobili
agricoli gestiti da Vallée d'Aoste Structure".
Fosson (Presidente) -
Punto n. 6 all'ordine del giorno.
La parola all'assessore Gerandin per la risposta.
Gerandin (MOUV') -
Ringrazio i colleghi interroganti per
aver posto questa questione che è stata anche oggetto di una delle
mie prime preoccupazioni. Indipendentemente dall'interrogazione,
era stato convocato un tavolo con Vallée d'Aoste Structure: li
abbiamo incontrati ieri, per cui sono in grado di dirvi quali sono
state le considerazioni a seguito di questo brevissimo
incontro.
Per quello che riguarda il quesito posto nell'interrogazione, è
risaputo che in data 16 dicembre 2015 Vallée d'Aoste Structure è
diventata proprietaria dei beni immobili destinati ad attività di
trasformazione e commercializzazione dei prodotti agricoli e delle
attrezzature a essi correlati. A seguito di questa acquisizione di
proprietà Vallée d'Aoste Structure ha provveduto a capire quali
erano le maggiori criticità tecniche riscontrate dagli imprenditori
agricoli nei vari immobili, in modo da poter programmare
efficacemente i relativi interventi, creando nei vari accordi
contrattuali un punto zero sulle condizioni dello stabile al
momento della stipula.
L'articolo 3 ter della legge regionale 18 giugno 2004, n. 10 -
che opportunamente citate - prevede che la Regione possa mettere a
disposizione di Vallée d'Aoste Structure risorse finanziarie
tramite concessione di contributi per l'acquisizione,
realizzazione, miglioramento, ampliamento, ammodernamento di beni
strumentali, materiali e immateriali, anche tramite concessione di
contributi in conto esercizio per la realizzazione di rilevanti
interventi di manutenzione e che sia sempre Vallée d'Aoste
Structure a curare gli interventi sugli immobili alle condizioni
previste nei contratti di locazione. La convenzione, frutto
dell'accordo con Vallée d'Aoste Structure, prevede che la
corresponsione dei contributi concessi per la riduzione dei costi
per la realizzazione degli interventi vengano versati dalla Regione
su un conto dedicato nella disponibilità di Vallée d'Aoste
Structure, per costituire la capacità finanziaria occorrente per
bandire appalti e aggiudicare i lavori.
La modalità di pagamento prevede, come sempre specificato in
tutte le deliberazioni relative alla rendicontazione - di cui ho
una tabella che, se interessa, posso dare - una somma minima di 500
mila euro entro il mese di giugno di ogni anno, fino alla
concorrenza della somma disponibile di 2 milioni 500 mila euro. Per
cui in questo momento, per essere chiari, a Vallée d'Aoste
Structure sono stati erogati in questi anni il totale di circa 1
milione 600 mila euro, a fronte dei 2 milioni 500 mila euro che
sono oggetto di questa convenzione; al momento la rendicontazione
di Vallée d'Aoste Structure è pari a 184.393 euro. È chiaro che, a
fronte di questi finanziamenti ottenuti da Vallée d'Aoste
Structure, la preoccupazione è stata di capire cosa non ha
funzionato in questo meccanismo, tenuto conto che su una serie di
interventi è prevista, in situazioni di urgenza, la possibilità di
fare intervenire direttamente il conduttore.
Dall'incontro che abbiamo avuto sono emerse una serie di
problematiche legate soprattutto al fatto che loro in questo
momento stanno sostanzialmente rispettando le scadenze recepite nei
contratti di locazione, ma questo è chiaramente insufficiente di
fronte alle risorse che vengono loro trasferite annualmente, per
cui si è provato a capire quali erano le difficoltà. Loro dicono
che sono interventi molto piccoli e frammentati e che comunque è
necessario rispettare le modalità di aggiudicazione (i preventivi e
quant'altro), e poi dicono anche che in questo momento - penso un
po' come tutte le strutture vicine al pubblico - denunciano una
certa carenza per quello che riguarda le strutture dedicate. Loro
non utilizzano né la CUC (Centrale Unica di Committenza) né la SUA
(Stazione Unica Appaltante), ma hanno un sistema interno per
gestire questi tipi di interventi.
Da parte nostra è stato chiesto di avere nel più breve tempo
possibile, vale a dire entro l'autunno, un piano di interventi e
una programmazione in cui ci sia la possibilità di valutare anche
azioni più consistenti, per permettere di avere un quadro
attendibile sulle effettive risorse finanziarie necessarie. È un
impegno che è stato recepito da parte di Vallée d'Aoste Structure,
perché, ad onore del vero, bisogna anche aggiungere che, per quello
che riguarda quest'anno, sono previsti altri 150 mila euro già
programmati e che si concluderanno entro l'autunno, però questo non
può essere motivo di soddisfazione in merito alla tempistica degli
interventi di Vallée d'Aoste Structure. Questa è la preoccupazione
emersa e soprattutto l'
input
che è stato dato a Vallée
d'Aoste Structure per cercare, nei limiti del possibile, di
accelerare o, dove si è impossibilitati o si hanno delle difficoltà
a provvedere direttamente, di attenersi eventualmente alla
possibilità che viene data di far intervenire direttamente il
conduttore. Detto questo, è una situazione che monitoreremo con
assoluta attenzione.
Presidente -
La parola al consigliere Nogara per la
replica.
Nogara (UVP) -
Innanzitutto sia chiaro che noi con questa
interrogazione non volevamo assolutamente fare polemica. Tra
l'altro, pensavo mi rispondesse l'assessore Aggravi, perché io mi
sono trovato nella stessa situazione nella quale si sta trovando
lei e non capivo il perché. Se si è fissata una cifra di 2 milioni
500 mila euro, è perché si sapeva già che questa cifra sarebbe
andata a migliorare tutte queste strutture, perché c'era bisogno di
questi soldi. Noi ora siamo arrivati alla la cifra di 1 milione 568
mila euro versati, come diceva lei, perché è previsto dalla legge,
sul conto corrente bancario della BCC (Banca di Credito Cooperativo
Valdostana) proprio per Vallée d'Aoste Structure.
A suo tempo io ho cercato in qualche modo di spingere, perché si
conoscono le problematiche e i problemi che ci sono in queste
strutture, e quello che si chiedeva era proprio per dare una scossa
a questo sistema. Si chiede di fare una programmazione e vi
assicuro che - io un po' me ne ero interessato - non è una cosa da
scienziati! Non è così difficile, perché, in base a quello che è
stato dato a Vallée d'Aoste Structure, c'era già un'idea di impegno
di questi soldi, si sapevano già le problematiche e i problemi che
ci sono in queste strutture. Quindi si chiede e vi chiedo se è
possibile dare una scossa a questa struttura, perché faccia dei
piani di intervento che sono necessari per il buon funzionamento di
queste strutture. Questo era il motivo per cui abbiamo presentato
questa interrogazione. Non era per fare polemica, ma era solo per
tirare fuori un problema che, secondo noi, è di facile
risoluzione.
Presidente -
Grazie, collega Nogara. Gli argomenti ai
punti n. 7 e n. 17 dell'ordine del giorno verranno trattati
congiuntamente, con l'accordo dei due presentatori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK