Consiglio Regionale della Valle d'Aosta - Oggetto del Consiglio n. 287 del 18 dicembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula
Oggetto del Consiglio n. 287 del 18 dicembre 2003 - Resoconto
OGGETTO N. 287/XII - Interventi per la soluzione della
situazione della Centrale Laitière S.p.A.. (Interrogazione)
Interrogazione
Richiamato il contenuto della interrogazione (prot. n.
98/03), discussa in occasione del Consiglio regionale del
1/12/2003;
Ricordato che, in tale occasione, la Giunta ha rappresentato
la disponibilità all'acquisizione della Centrale Laitière d'Aoste,
da parte della Cooperativa Produttori Latte e Fontina;
Osservato che nella risposta alla detta iniziativa
l'Assessore competente ha fatto cenno ad alcune problematiche
legate alla messa in liquidazione della Centrale Laitière, ma non
le ha sufficientemente approfondite;
i sottoscritti Consiglieri regionali
Interrogano
l'Assessore competente per sapere:
1) perché nel 2001 non si pensò di far acquisire la Centrale
Laitière d'Aoste dalla Cooperativa Produttori Latte e
Fontina;
2) quanto personale dell'attuale Centrale verrà assunto dalla
Cooperativa acquirente;
che ne sarà del marchio della Centrale Laitière e dei crediti
vantati dalla Regione nei confronti dell'ABIT.
F.to: Curtaz - Squarzino Secondina - Riccarand
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - Rispondendo puntualmente alle domande poste,
confermo che la "Cooperativa Produttori Latte e Fontina" è
interessata ad utilizzare tutti i locali o, in parte, della
"Centrale Laitière" e alcuni fra gli impianti che risultassero
idonei o funzionali alle proprie esigenze. Questa prima indicazione
di interesse non può peraltro essere immediatamente definita come
disponibilità all'acquisizione della "Centrale Laitière": in questa
fase, siamo a una semplice indicazione di interessi.
Precisato questo punto importante, venendo alle domande,
riferisco che, già nel 2001, la cooperativa era stata interpellata
per verificare quale potesse essere il suo ruolo nel contesto
lattiero-caseario valdostano, nell'acquisire come ulteriore punto
di lavorazione la struttura della Centrale. Ricordo però che,
allora, né le condizioni di mercato, né quelle gestionali della
cooperativa avessero permesso di approfondire il discorso. È un
tema complesso, c'è un'interrogazione con risposta scritta a cui
verrà data una risposta nei tempi dovuti. Di fatto, quando si dice
che né le condizioni di mercato, né quelle gestionali della
cooperativa lo permettevano, significa fondamentalmente, rispetto
al discorso delle condizioni di mercato, il prezzo di acquisto del
latte, che era già superiore ai prezzi di mercato medi piemontesi e
italiani in generale, che non permetteva né alla cooperativa, né ad
altri, di acquisirlo, e rispetto alle questioni gestionali la
cooperativa stava uscendo da un difficoltoso periodo di
ristrutturazione non solo e non tanto edilizia, ma legata ai noti
problemi che hanno investito tutte le cooperative valdostane ed
europee: il fatto che non venissero più trasferiti alla cooperativa
i fondi per le spese gestionali, per cui è stata fatta una scelta
di campo di investire sulla ristrutturazione della loro sede,
ristrutturazione che è avvenuta brillantemente con investimenti
pesanti. In quella fase, si doveva scegliere o l'uno o l'altra, si
è scelto di non fare il passo più lungo della gamba perché non si
voleva giustamente bloccare quel tipo di indirizzo strategico
intrapreso, avventurandosi in una seconda iniziativa, il cui esito
avrebbe creato probabilmente difficoltà gestionali all'attività
istituzionale della cooperativa stessa.
Nelle mutate condizioni odierne, con la cooperativa che ha
rafforzato il suo ruolo e il suo assetto gestionale, i contatti
avuti hanno evidenziato un approccio diverso oltre che alcuni gradi
di possibilità, per il momento non certo in modo tale da dare
risposte precise al secondo quesito dell'interpellanza. Posso
tuttavia già riferire che si tratterà di pochissime unità o,
addirittura, nessuna unità di personale verrebbe assorbita dalla
cooperativa perché, se si fa l'operazione, se vi saranno le
condizioni per farlo, la cooperativa intende utilizzare risorse che
ha già a disposizione: ciò è stato riferito alle organizzazioni
sindacali, perché questa manifestazione di interesse, se si
concretizzerà, si tradurrà in un'iniziativa di condizioni minime
per poter far ripartire il sistema.
Rispetto al marchio, devo dire - come già è stato riferito - che
lo stesso è di proprietà della "Centrale Laitière", ha valore se
utilizzato e gestito nel territorio della Valle d'Aosta; allora,
delle due, l'una: o si riprende l'attività in Valle d'Aosta, con un
latte prodotto in Valle d'Aosta, oppure il marchio non ha alcun
valore commerciale. Stando così le cose, ribadisco che sicuramente
l'Amministrazione regionale - che è terza rispetto a questo tipo di
ragionamento - farà di tutto perché l'eventuale acquirente, sia
essa la cooperativa o altri, riutilizzi il marchio "Centrale Vallée
d'Aoste" per mantenere in piedi un prodotto che aveva ed ha una sua
validità.
Rispetto ai crediti, c'è stata una corrispondenza fra
l'Amministrazione regionale - Presidenza della Regione e
Dipartimento legislativo e legale - e la "Centrale Laitière" di cui
vi do lettura. Scrive il direttore del Dipartimento legislativo e
legale alla Centrale:
"Con la presente si rappresenta che codesta impresa occupa
dal 1° maggio 2001 l'immobile di proprietà regionale sito nel
Comune di Gressan. Si rileva che tale occupazione è allo stato
qualificabile come "senza titolo", non essendo stato stipulato
alcun contratto di locazione, e inoltre che codesta impresa non ha
mai versato alcunché alla Regione, risultando pertanto debitrice
della somma di euro 279.338,88, a titolo di indennità di
occupazione extracontrattuale, corrispondente all'importo massimo
del canone di locazione stabilito nel contratto di acquisto delle
quote della "Centrale Laitière" da parte della impresa "ABIT" da
Finaosta S.p.A., interessi legali e rivalutazione. Si ricorda,
tuttavia, che sussiste la possibilità di addivenire alla
stipulazione di un contratto di locazione con applicazione, oltre
che per il futuro, anche al periodo dal 1° maggio 2001 e fino alla
stipulazione del contratto di un canone determinato con riferimento
e in ragione del 2% al valore dell'immobile, quale risultante dal
conto di patrimonio della Regione al 31 dicembre 2000. In tale
ipotesi il canone annuo ammonterebbe a euro 30.223,89, oltre alla
rivalutazione monetaria nella misura del 75% dell'indice ISTAT dei
prezzi al consumo per le famiglie di operai e impiegati, e il
debito pregresso calcolato al 30 novembre 2003 a euro 81.781,27
comprensivo di interessi legali e
rivalutazione.
Qualora non sia intendimento di codesta impresa proseguire
nell'utilizzo dell'immobile in oggetto, si chiede di provvedere,
entro e non oltre 10 giorni dal ricevimento della presente, al
versamento della complessiva somma di euro 279.338 a titolo di
indennità di occupazione extracontrattuale per il periodo 1° maggio
2001-30 novembre 2003.
Nel caso in cui codesta impresa intenda stipulare il
contratto di locazione di cui sopra, si prega di dare riscontro in
tal senso alla direzione scrivente entro 5 giorni dal ricevimento
della presente".
Ben oltre i 5 giorni è pervenuta la risposta della "Centrale
Laitière", in data 10 dicembre 2003, avente per oggetto:
"Occupazione immobile Regione Valle d'Aosta":
"Con la presente riscontriamo la vostra del 25 novembre 2003,
confermandovi che stiamo valutando con estrema attenzione le
opzioni da voi proposte. La soluzione relativa alla formalizzazione
di un contratto di locazione, che riterremmo preferibile, dovrà
essere considerata nell'ottica di clausole di recesso favorevoli
per il conduttore. Fermo restando quanto espresso, riteniamo
opportuno che il contratto di locazione debba essere definito nel
più breve tempo possibile, considerando anche eventuali proposte
per l'acquisto dell'azienda o di rami di azienda "Centrale Laitière
d'Aoste".
Cogliamo l'occasione per comunicarvi inoltre che con
decorrenza 5 dicembre 2003 la "Centrale Laitière" è stata
trasformata da S.p.A. a S.r.l. per problemi legati alla necessità,
in caso di S.p.A., di ricapitalizzare il capitale per pagare i
debiti.
Rimaniamo a disposizione per definire e chiarire i dettagli
di quanto sopra esposto e vi porgiamo i più cordiali
saluti".
Al momento posso dire che l'ufficio competente
dell'Amministrazione regionale, che è il Dipartimento legislativo e
legale, sta valutando questa risposta per addivenire ad una
conclusione positiva del contratto, con alcune clausole
contrattuali che possano accontentare le due parti: l'eventuale
clausola di recessione e le clausole relative alla risoluzione del
contratto in caso di cessazione dell'attività.
Ribadisco che l'Amministrazione regionale sta seguendo
dall'esterno l'evolversi della situazione, i sindacati hanno preso
atto di fatto che si procederà con una procedura di mobilità, che è
scontata; da parte nostra, l'interesse è quello che l'attività
della "Centrale Laitière" venga ripresa nell'ambito della filiera
del latte.
Président - La parole au Conseiller Curtaz.
Curtaz (Arc-VA) - Mi dispiace di aver fatto solo
un'interrogazione, forse ne andavano fatte due, anche perché così
si poteva replicare più compiutamente alle risposte dell'Assessore.
Dico "due", perché in definitiva stiamo parlando di due
problematiche distinte: una, relativa al futuro della Centrale e,
l'altra, relativa ai canoni di locazione, che non sono mai stati
pagati dall'ABIT alla Regione.
Prima questione - se non interpreto male le parole
dell'Assessore -: oggi possiamo dire che si registra un passo
indietro rispetto a quanto l'Assessore aveva riferito in Consigli
precedenti; mi sembra di capire che c'è un "raffreddamento" della
trattativa con la "Cooperativa Produttori Latte e Fontina", anche
perché, se questa è solo interessata ad utilizzare i locali,
capiamo tutti che si tratta di una scelta irrilevante sia sotto il
profilo occupazionale che della salvaguardia dell'azienda. Se c'è
l'interesse ad utilizzare i locali… può
darsi che si trovino società di autolinee che hanno bisogno di
garage piuttosto che qualcun altro che deve fare un deposito di
scarpe… ma non è questo, non è il
problema dell'utilizzazione dei locali, anche se quei locali
all'epoca furono sovradimensionati…
quella era l'epoca dei palazzetti dello sport, delle olimpiadi
e… avanti!
Sono allarmato dalle risposte dell'Assessore, anche quando
rileva che, qualora la cooperativa dovesse acquisire qualcosa, le
possibilità di assunzione sarebbero poche o addirittura nulle; ci
troviamo di fronte a un problema occupazionale non irrilevante! Per
tacere poi del problema del marchio: il marchio perso, quindi
ulteriore danno all'immagine della produzione agricola
valdostana!
Per quanto riguarda il secondo aspetto, quello del canone di
locazione, non esito a dire che si tratta di uno scandalo! Faccio
un breve riassunto di quanto è successo: dal 1° maggio 2001 l'ABIT
acquista la "Centrale Laitière", entra nell'edificio di Gressan
dove aveva sede già la "Centrale Laitière"; in 2 anni e 1/2,
nonostante i solleciti da parte del gruppo dell'Ulivo, prima, e
dell'Arcobaleno, poi, e diversi interventi in Consiglio in tutte le
occasioni, non si è mai trovato il tempo di formalizzare un
contratto di locazione, e la "Centrale Laitière" in 2 anni e 1/2
non ha versato una lira all'Amministrazione regionale! Tutto ciò fa
pensare a degli strani scenari: o a gravissime negligenze o a degli
"strani scenari", perché questa è la realtà, non sto
esagerando!
Sulle proposte che sono state fatte oggi del risarcimento per
l'occupazione extracontrattuale, metto un pietoso velo. Ho capito
una cosa, da Consigliere: che se si riesce a prendere qualche
soldo, lo si porta a casa, va bene così, perché il rischio è che
oggi non si prenda più una lira, questi signori sono in
liquidazione, l'ABIT è in situazione prefallimentare, lo sappiamo
tutti, basta leggere i giornali, le cronache di Torino e del
Piemonte!
Se devo darle un consiglio da avvocato, se le danno 4 soldi, li
prenda, altrimenti non li prende più! Questa è una cosa che in ogni
caso non può che essere da noi biasimata, perché è un ennesimo
segnale di come, in alcune occasioni, questa Regione viene
amministrata!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK