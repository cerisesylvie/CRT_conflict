Consiglio Regionale della Valle d'Aosta - Oggetto del Consiglio n. 1638 del 27 novembre 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1638 del 27 novembre 1985 - Resoconto
OGGETTO N. 1638/VIII - PROGETTI RELATIVI AL FUTURO DELLO
STABILIMENTO DI AOSTA DELLA DELTASIDER. (Interpellanza).
PRESIDENTE:
Do lettura dell'interpellanza presentata dal
Consigliere Viberti:
INTERPELLANZA
Gli organi di stampa hanno, in questi ultimi giorni, reso
noto che la "Deltasider" è entrata a far parte di una nuova
società, la "Setacciai" che, nello stabilimento di San Zeno (in
provincia di Brescia) produrrà con un forno da 100.000 tonnellate,
una colata continua ed una seconda nuova colata continua per
villette in via di costruzione.
Contemporaneamente la Deltasider porta avanti ad Aosta un
progetto di ridimensionamento della ""Cogne" con un taglio di
100.000 tonnellate di produzione e con 900 lavoratori in meno entro
il 1986.
Fatta questa premessa e constatato che i dirigenti della
"Deltasider" hanno finora rifiutato un reale confronto sui progetti
relativi al futuro della Cogne;
il sottoscritto Consigliere regionale di "Nuova Sinistra
della Valle d'Aosta"
INTERPELLA
la Giunta regionale per sapere:
1)
se era stata informata sulla decisione della
Deltasider di entrare a far parte della nuova società "Setacciai" e
quali valutazioni esprime su tale decisione;
2)
quali iniziative intende assumere per costringere
la Direzione "Deltasider" a chiarire intenzioni e progetti relativi
allo stabilimento di Aosta;
3)
quali iniziative intende assumere nei confronti dei
vertici IRI-FINSIDER per difendere il ruolo produttivo ed
occupazionale dello stabilimento di Aosta.
PRESIDENTE:
Ha chiesto di parlare il Consigliere Viberti
per l'illustrazione, ne ha facoltà.
VIBERTI - (N.S.):
La gravità della realtà industriale
della nostra Regione credo sia ormai un dato scontato per chiunque,
non solo all'interno di questo Consiglio; ciò nonostante siamo
sempre in ritardo rispetto agli avvenimenti: ci siamo lasciati
chiudere sotto il naso la MONTEFIBRE, ci stanno chiudendo
l'ILSSA-Viola e si stanno preparando a chiuderci anche la Cogne.
Questo è quello che secondo noi si può ipotizzare come ultimo
evento di un futuro purtroppo non molto distante, per quel che
riguarda i grossi insediamenti industriali che hanno rappresentato
per la nostra Regione la spina dorsale della sua economia per buona
parte di questo secolo.
Riteniamo che l'Amministrazione regionale in questo campo si sia
sempre mossa con grande ritardo, senza rendersi conto delle gravi
conseguenze che la chiusura di questi insediamenti industriali
avrebbe portato sul tessuto sociale nella nostra Regione. Gli
interventi più disparati sono stati messi in essere per ovviare
alla crisi della grossa e media industria nella nostra Regione, ma
purtroppo i risultati sono davanti agli occhi di tutti e non passa
Consiglio che le interrogazioni e le interpellanze, o anche le
nuove proposte che vengono dalla Giunta, non ci facciano discutere
l'argomento.
Non voglio qui suonare il silenzio per l'ILSSA-Viola, mi auguro
che l'iniziativa che tutti assieme abbiamo preso possa sortire
qualche effetto. Devo dire che il nostro pensiero rispetto a questo
insediamento industriale è piuttosto negativo riguardo al suo
futuro, inoltre c'è da parte nostra una incapacità di collegare in
qualche modo la sorte dell'ILSSA-Viola a quella della Cogne, che
potrebbe essere un mezzo per riuscire a risollevare le sorti di
entrambe queste realtà industriali.
Non voglio dilungarmi su questo panorama oscuro e resto in
attesa di conoscere, rispetto alla più specifica realtà
dell'ex-Cogne, cosa sa la Giunta, quali iniziative intende assumere
o abbia già assunto per riuscire finalmente a sapere perlomeno cosa
vogliano fare coloro che decidono dei destini di questa industria.
E' inaccettabile che, non dico nei confronti del Sindacato, ma
addirittura nei confronti della realtà politico istituzionale che
esiste nella nostra Regione, questa gente si permetta di raccontare
delle frottole e di non fornire dati. Dobbiamo chiedere con forza
che ci vengano forniti tutti gli elementi per dare il nostro
contributo consapevole, rispetto alle scelte che purtroppo devono
tener conto anche della realtà del resto del paese.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Rispondo alle domande che mi sono
state poste dall'interpellanza, che parte da altre considerazioni e
cioè dalla notizia reperita sui mezzi di stampa che la DELTASIDER
sia entrata a far parte di una nuova società, la SETACCIAI di
Brescia. Mi pare che la prima domanda vada nella direzione di
sapere se questo corrisponde al vero o meno.
Devo dire che questo non corrisponde al vero; almeno sino ad
ieri non esiste una partecipazione DELTASIDER in questo tipo di
società.
La seconda considerazione che faccio, sempre con riferimento
alla parte introduttiva dell'interpellanza che afferma l'esistenza
di un piano che prevede un taglio di 100 mila tonnellate di
produzione per il 1986 alla DELTASIDER, stabilimento di Aosta, è
che anche questo non corrisponde al vero; i programmi produttivi
per il 1986, mercato permettendo, dovrebbero svolgersi sui volumi
1985 e cioè intorno alle 320-340 mila tonn. con un'enfatizzazione
della produzione dell'inossidabile. Con questo ho inteso rispondere
alla prima domanda posta dall'interpellante, che si riferiva alla
notizia di una partecipazione DELTASIDER nella SETACCIAI di
Brescia; fra parentesi le produzioni Seta e Cogne non sono fra loro
concorrenti, ma si trovano su due piani diversi, essendo quello
della Seta di qualità diversa ed inferiore rispetto alle qualità
produttive Cogne.
Per quanto riguarda la seconda domanda, e cioè quali iniziative
intende assumere la Regione per costringere la direzione Deltasider
a chiarire i progetti relativi allo stabilimento di Aosta, ho già
detto negli incontri con le organizzazioni sindacali e Commissioni
allargate, che questa richiesta è già stata presentata da molto
tempo, e si è tradotta in una prima risposta che abbiamo
considerato insufficiente da parte della DELTASIDER. Abbiamo
richiesto un documento più articolato e completo che indicasse le
strategie aziendali nel nuovo panorama, nel quale, a livello
europeo, si verrà a collocare la produzione dell'acciaio in
generale e quello della DELTASIDER per quanto ci interessa in
particolare. Questo documento è stato già predisposto all'azienda,
è all'esame della FINSIDER ed in questi giorni ci dovrebbe essere
trasmesso. Aggiungo che il documento contiene previsioni
programmatiche per i prossimi tre anni con particolare riferimento
al piano operativo 1986.
Per quanto riguarda i comparti nei quali operavano le grandi
aziende cui faceva cenno l'interpellante, e mi riferisco in modo
particolare a quello siderurgico, dobbiamo tener conto della nuova
situazione in cui ci muoveremo a partire dal 31 dicembre 1985, data
di cessazione a livello europeo degli aiuti pubblici alle aziende
siderurgiche. Tutto ciò costringerà l'intera politica dell'acciaio
e della siderurgia italiana a modificarsi e presuppone un grosso
sforzo produttivo, economico, gestionale ed organizzativo da parte
di ogni singola azienda per poter sopravvivere senza più aiuti del
denaro pubblico.
L'ultima domanda mi pare che voglia nuovamente chiarire le
intenzioni della Regione rispetto allo stabilimento di Aosta. Credo
che l'intero Consiglio abbia coscienza e consapevolezza che su
questo piano siamo decisamente impegnati; a nessuno sfugge il ruolo
di questa azienda e già gli interventi degli ultimi anni dimostrano
un impegno politico e concreto della Regione in favore di questa
azienda. Voglio appena citare l'intervento che consentirà negli
anni futuri alla DELTASIDER di poter disporre di energia a prezzo
di auto-produttore, quindi agevolato rispetto ad altre aree; le
acquisizioni massicce di aree e di patrimonio immobiliare della
DELTASIDER; l'attività, l'affiancamento e l'aiuto concreto che
diamo per la formazione professionale, per la riqualificazione del
personale dipendente ed una dichiarata disponibilità della Regione
ad operare interventi per sostenere questa azienda.
E' vero che abbiamo bisogno di una volontà più generale che ci è
stata ribadita nel luglio di questo anno dalla Presidenza dell'IRI,
rispetto alla quale abbiamo un impegno di incontro che dovrebbe
svolgersi non appena il Presidente dell'IRI avrà assolto ad alcuni
impegni che lo tengono in questi giorni fuori dall'Italia. Ancora
nella scorsa settimana mi è stato confermato l'incontro, che
dovrebbe avvenire appena avremo concordato i tempi e la
disponibilità ad incontrarsi a Roma.
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI - (N.S.):
Non ho capito se fra tutte le cose che
non sono vere, non è vero neppure che entro l'86 ci saranno 900
lavoratori in meno alla DELTASIDER. Mi auguro che le informazioni
che l'Assessore all'Industria ha, siano quelle giuste, perché le
preoccupazioni, determinate anche dalla recente messa in cassa
integrazione di altri 200 lavoratori, non ci fanno assolutamente
ritenere il quadro idilliaco e neanche sufficientemente
rassicurante. Ripeto quanto detto già prima: le prospettive a
nostro avviso dell'industria siderurgica della nostra Regione sono
decisamente nere.
Non vogliamo negare che questa Giunta abbia preso delle
iniziative, ma la nostra preoccupazione resta molto forte,
nonostante quello che ci è stato detto in risposta a questa
interpellanza. Non sappiamo dare delle indicazioni precise, certo è
che diamo la nostra disponibilità, per quanto poco possiamo pesare,
per collaborare in questa direzione e chiederemmo che si
valutassero tutte le possibilità di agganciare il discorso
siderurgico relativo all'ILSSAVIOLA a quello della Cogne. Sarebbe
cosa gradita poter esaminare il piano che l'Assessore ha detto
dovrebbe essere consegnato in questi giorni, sperando che non sia
una delle solite produzioni cartacee che si sono susseguite negli
anni e che non hanno poi avuto alcun riscontro oggettivo con quelle
che sono state le scelte avvenute nello stabilimento.
Per quello che riguarda anche gli aiuti che possiamo aver dato
sotto varia forma all'industria ex-Cogne, avremmo dovuto chiedere
una qualche forma di controllo, perchè ci risulta siano stati fatti
degli investimenti e delle spese che poi non si sono concretizzate.
Anche se non corrisponde a verità, chiederei all'Assessore di
tenere le antenne dritte per quel che riguarda questo discorso,
perchè anche se la produzione è di qualità inferiore, anzi proprio
per questo, potrebbe far gioco a qualcuno che una certa quota di
produzione se ne vada dalla DELTASIDER.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK