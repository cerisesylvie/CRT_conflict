Consiglio Regionale della Valle d'Aosta - Oggetto del Consiglio n. 2287 del 7 marzo 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2287 del 7 marzo 2012 - Resoconto
OGGETTO N. 2287/XIII - Interrogazione e interpellanza:
"Adozione di nuove misure precauzionali per evitare la diffusione
di gravi malattie fra gli operatori scolastici".
Interrogazione
Appreso del caso di tubercolosi polmonare segnalato nella
scuola dell'infanzia di Sarre (Istituto "Octave Bérard" di
Chesallet) riguardante un soggetto adulto operante nella
scuola;
Considerata la facilità di trasmissione aerea del batterio
responsabile della malattia, che può avvenire tramite saliva,
starnuto o colpo di tosse e considerata la giovane età dei bambini
esposti al contagio;
Venuta a conoscenza del fatto che nei prossimi giorni i
quaranta bambini dell'asilo di Chesallet saranno sottoposti ad
esami specifici volti a verificare l'eventuale infezione dal
micobatterio della tubercolosi;
Ritenuto importante prevedere test di screening periodici per
il personale operante nelle scuole al fine di evitare allarmi di
tale genere;
la sottoscritta Consigliera regionale
Interroga
l'Assessore competente per conoscere:
1) se siano previsti esami e test di screening periodici per
il personale operante nelle scuole dell'infanzia, con particolare
riferimento alla tubercolosi polmonare;
2) se siano state messe in atto, nel frattempo, le misure
cautelative atte a tutelare la salute di tutti.
F.to: Carmela Fontana
---
Interpellanza
Appresa la notizia di un caso di tubercolosi polmonare in una
persona adulta che opera nella scuola dell'infanzia di
Sarre;
Ricordata l'interrogazione 254/11 presentata dal nostro
gruppo in riferimento alla diffusione della malattia in Valle e
alla politica di prevenzione messa in atto;
i sottoscritti Consiglieri regionali
Interpellano
l'Assessore competente per conoscere:
1) a quali controlli sanitari sono sottoposti gli operatori
della scuola al fine di evitare la diffusione di gravi malattie
quali la tubercolosi;
2) quali procedure sanitarie sono attivate nei confronti
degli alunni in caso di rischio di contagio;
3) se, alla luce dei recenti fatti, si intenda adottare nuove
misure precauzionali.
F.to: Patrizia Morelli - Giuseppe Cerise
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
È di poche settimane fa la notizia di quello che è stato
definito l'allarme tubercolosi nella scuola dell'infanzia di Sarre,
notizia che ha avuto una grande eco nei media valdostani. Abbiamo
tutti appreso la notizia che ad un operatore, che lavora nella
mensa della scuola "Bérard", è stata diagnosticata la tubercolosi e
dalla segnalazione è scaturita tutta una procedura che ha previsto
la verifica con il test di Mantoux per tutti gli alunni e poi per
altre persone.
In Valle sappiamo che i casi segnalati annualmente sono circa
12, ce lo aveva detto l'Assessore rispondendo ad una nostra
precedente iniziativa su questo argomento; normalmente nessuno di
quei casi diventa di dominio pubblico, giustamente non diventa
oggetto di informazione giornalistica, perché credo che ad ogni
malato vada riconosciuta la privacy, vada riconosciuto il rispetto
per la riservatezza. E soprattutto quando si tratta di patologie
come la tubercolosi, che questa persona non rischi di diventare una
specie di "untore" per cui, in questo senso, ritengo che a questo
operatore vada tutta la nostra solidarietà.
Ciò che ha differenziato questo caso, facendolo diventare
oggetto di grande attenzione e di maggiore allarmismo, è stato il
fatto che si è verificato in una scuola frequentata da 110 bambini
fra scuola dell'infanzia e scuola primaria, quindi da soggetti che
sono ritenuti più vulnerabili e più suscettibili di contagio per la
situazione di vicinanza, di concentrazione all'interno di spazi
limitati. Ed è in questa direzione che va la nostra interpellanza,
per capire se per evitare la diffusione fra i bambini di gravi
malattie quali la tubercolosi vengano prese misure sanitarie
cautelative particolari, per conoscere quali procedure - è anche
occasione per spiegarlo in modo chiaro - vengano adottate in questi
casi e se, alla luce di questo caso recente, verranno introdotte
nuove misure e controlli particolari.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. Risponderò quindi sia ai
quesiti dell'interrogazione della collega Fontana, che
dell'interpellanza illustrata dalla collega
Morelli...fondamentalmente i quesiti sono uguali.
La tubercolosi, malattia infettiva diffusiva causata dal
Mycobacterium tuberculosis
, ha conosciuto, in Italia, nel
passato, un importante problema di sanità pubblica. Alla luce degli
elevati tassi di incidenza, anche superiore a 50 casi annui per
100.000 abitanti, il legislatore ha ritenuto di intervenire con una
normativa specifica a fini preventivi e di sorveglianza della
malattia tubercolare. Con il decreto del Presidente della
Repubblica n. 1518/1967, al titolo V, "difesa contro le malattie
infettive", è stato previsto - con l'articolo 49 - che
"tutto il
personale che a qualunque titolo fa parte delle scuole e degli
istituti di istruzione ed educazione deve essere sottoposto a
visita medica, integrata con l'accertamento radiologico del torace,
almeno ogni biennio"
. Successivamente, la circolare del
Ministero della sanità del 24 marzo 1979 ha modificato il rigido
obbligo all'esecuzione della radiografia al torace a cadenza
biennale, con l'esecuzione dell'intradermoreazione. Infatti viene
previsto che:
"tutto il personale scolastico venga invitato a
sottoporsi ad esame tubercolinico (reazione di Mantoux) e che
soltanto in caso di reazione positiva o di rifiuto si debba
procedere all'esame radiografico"
. Quindi nel 1979 era stata
esclusa la radiografia come primo esame. A seguito dei risultati
ottenuti della netta riduzione dei casi di tubercolosi attiva
diagnosticati in Italia, il legislatore ha ritenuto, all'inizio
degli anni 2000, di procedere all'abolizione di alcuni accertamenti
obbligatori e delle relative certificazioni di idoneità lavorativa.
Infatti con la legge n. 388/2000, il legislatore, all'articolo 93,
ha ridefinito alcune misure di medicina preventiva. Nello specifico
sono stati aboliti l'articolo 49 del DPR n. 1518/1967 e
l'obbligatorietà in relazione alle mutate condizioni sanitarie del
paese della vaccinazione contro la tubercolosi. A conferma delle
mutate condizioni sanitarie dell'Italia, si rimarca che l'incidenza
della malattia tubercolare in Italia è attualmente a 10 casi per
100.000 abitanti, a differenza di 40 anni fa che era 50, dato che
colloca il paese in quelli a bassa prevalenza di TBC; lo stesso
vale per la Regione Valle d'Aosta, dove l'incidenza degli ultimi
anni è intorno ai 10 casi in media all'anno. In riferimento al
primo quesito dell'interpellanza, si può pertanto affermare che gli
accertamenti per la prevenzione delle malattie tubercolari sono
stati regolarmente eseguiti fino all'anno 2000. A partire dal 2001,
a seguito del cambiamento normativo, non sono stati più eseguiti
accertamenti specifici o test di screening per la tubercolosi per
il personale scolastico di ogni ordine e grado.
"Se siano state messe in atto nel frattempo misure
cautelative atte a tutelare la salute di tutti"
: la risposta
verte sul caso specifico verificatosi recentemente presso una
scuola dell'infanzia nella nostra Regione. Immediatamente ricevuta
la notifica di malattia infettiva di terza classe, il Servizio di
igiene e sanità pubblica dell'Azienda USL si è attivato per la
relativa indagine epidemiologica. In un primo tempo si è
provveduto, come previsto dalle linee guida del Ministero della
sanità redatte nel 1998 ed aggiornate al 2011, ad identificare i
contatti "stretti" intesi come conviventi o persone che condividono
con il caso uno spazio chiuso per almeno otto ore al giorno, i
contatti regolari intesi come personale che condivide in ogni caso
uno spazio chiuso regolarmente. Contemporaneamente è stata indetta
una riunione informativa, alla quale sono stati invitati tutti i
soggetti interessati alle indagini, compresi i genitori degli
alunni; in tale occasione è stato illustrato quanto è accaduto,
sono state fornite indicazioni rispetto alla malattia tubercolare
ed alle modalità di trasmissione umana, e sono state illustrate le
procedure per l'effettuazione dei test di screening in tutti i
soggetti individuati come i contatti del caso. A tal proposito si
sottolinea come l'indagine epidemiologica debba essere condotta
procedendo a campi concentrici, partendo dai contatti stretti, poi
indagando i contatti regolari, e quindi quelli occasionali. Nel
caso specifico, sono stati indagati prioritariamente i contatti
"stretti", mentre si sta procedendo in questi giorni all'esecuzione
della reazione di Mantoux a tutti i contatti considerati regolari.
Non appena terminato questo gruppo, sono stati programmati i
controlli nel gruppo dei contatti occasionali. In collaborazione
attiva con il Servizio di pneumologia si è identificato un percorso
preferenziale di consulenza per tutti i casi di eventuale
positività alla reazione di Mantoux. Il gruppo in questo momento
indagato si compone di circa 130 persone e comprende i familiari
stretti del caso, gli alunni della scuola, il personale insegnante,
gli operatori scolastici e le persone identificate come contatti
stretti o regolari. Tutti i soggetti sottoposti a screening per
malattie tubercolari saranno richiamati a successivo follow up.
La sorveglianza sanitaria condotta mediante l'effettuazione
dell'intradermoreazione secondo Mantoux consente di indagare se i
contatti stretti o continuativi sono stati infettati, e di
predisporre la sorveglianza all'eventuale trattamento preventivo,
avente come fine quello di ridurre la diffusione del contagio dal
micobatterio della tubercolosi. Attualmente la sorveglianza
sanitaria e l'esecuzione degli accertamenti specifici vengono
quindi svolte solamente in caso di notifica di un caso di malattia
attiva e in seguito all'attivazione dell'indagine epidemiologica da
parte dell'igiene pubblica, a differenza della vecchia normativa.
Infatti prima si faceva lo screening a tutti, adesso solo in caso
di notifica di un caso positivo, come è avvenuto stavolta. Tutti i
contatti identificati vengono sottoposti, come previsto dalle linee
guida, all'intradermoreazione di Mantoux, che consiste
nell'inoculazione di una piccola quantità di tubercoline
all'avambraccio, la reazione positiva alla Mantoux, cioè la
comparsa nella zona di inoculazione della tubercolina di un ponfo
maggiore di 10 millimetri dopo 48-72 ore indica che il sistema
immunitario è venuto a contatto con il batterio.
Bisogna rimarcare che la positività alla reazione di Mantoux non
pone diagnosi di malattia, indica solamente un precedente contatto
del micobatterio con il sistema immunitario del soggetto; solo una
piccola percentuale di casi positiva alla reazione svilupperà nel
corso della vita la malattia attiva, il microbatterio può rimanere
per anni in uno stato di inattività, in quanto il sistema
immunitario, producendo anticorpi specifici che mettono il batterio
sotto controllo, ne impedisce la crescita e la diffusione. È
infatti una malattia subdola per questo motivo. La condizione di
positività al test di screening, senza conferma di malattia attiva,
viene chiamata "infezione tubercolare latente". Le persone con
infezione tubercolare latente non presentano sintomi, non sono
malate e non possono in alcun modo trasmettere la TBC ai contatti.
Più del 90% delle persone che hanno avuto contatto con l'infezione
tubercolare e che risultano positive al test di intradermoreazione
o ai test immunologici, non svilupperanno mai la malattia. La
positività in questo screening nei contatti stretti e continuativi
consente di identificare eventuali soggetti infettanti ed impone un
accertamento successivo, al fine di diagnosticare o escludere una
malattia attiva, soprattutto a livello polmonare, sede elettiva
della patologia. Si deve quindi procedere con la radiografia del
torace. Si rammenta comunque che l'esame di riferimento, al fine di
porre diagnosi di TBC, risulta ancora essere oggi l'esame diretto
dell'espettorato.
Per quanto riguarda i recenti fatti, come si intende procedere:
come già detto nelle risposte ai quesiti, attualmente misure
precauzionali specifiche in ambito scolastico vengono attivate solo
in seguito alla notifica di una malattia. La normativa vigente non
prevede per gli operatori scolastici e gli alunni, al fine di
tutela della salute pubblica, controlli preventivi o periodici
volti ad indagare rischi di trasmissione di malattie infettive. I
dati epidemiologici ad oggi disponibili sull'incidenza della
malattia non evidenziano sulla popolazione scolastica dati
allarmanti. Relativamente alla nostra Regione, non si è assistito
negli ultimi anni ad un incremento di casi di malattia attiva nelle
istituzioni scolastiche o casi
cluster
che avrebbero dovuto
allertare il sistema di prevenzione. Anche i dati di incidenza
sulla popolazione generale non hanno evidenziato, come già
ricordato, sulla base dei dati di notifica, un importante aumento
dei casi della malattia.
Secondo quanto previsto dal Ministero della salute, quindi dalle
linee guida di prevenzione e controllo della tubercolosi
dell'agosto 2011, risulta importante che la rilevazione della
notifica dei casi sospetti di tubercolosi avvenga in tempi rapidi,
elemento cruciale dei programmi di controllo della tubercolosi, in
quanto il trattamento farmacologico adeguato a dei casi di
tubercolosi attiva interrompe la catena di trasmissione della
malattia. La notifica dei nuovi casi di tubercolosi è fondamentale
per dare avvio alle attività di sanità pubblica, volte alla ricerca
dei contatti di malattia contagiosa ed alla sorveglianza degli
esiti di trattamento nei casi di tubercolosi attiva o latente.
Tuttavia nel corso degli ultimi anni, ai tradizionali strumenti di
diagnostica di infezioni e di malattie tubercolari si sono aggiunte
altre procedure - oltre al test di Mantoux - che hanno notevolmente
arricchito le metodologie diagnostiche, aumentando la sensibilità e
la specificità della diagnosi di laboratorio. Fra queste si ricorda
l'utilizzo di test immunologici su sangue umano, ad esempio il test
del Quantiferon-Gold, gamma interferone dalla parte veterinaria,
test in uso presso l'Azienda USL. In passato è stato utilizzato
anche il vaccino antitubercolare come arma per ridurre la
diffusione del microbatterio, ma attualmente non viene più
utilizzato in quanto soprattutto inefficace a livello preventivo. È
inoltre allo studio un nuovo vaccino antitubercolare che la
comunità scientifica si augura sia efficace ed applicabile in larga
scala. Sulla base di quanto sopra esposto, è stato evidenziato
come, allo stato attuale, l'attuazione di misure precauzionali e
preventive siano adottate solamente in caso di segnalazione di un
caso di malattia attiva. Tale atteggiamento deriva sia dalla
normativa vigente, sia dall'analisi dei dati epidemiologici ad oggi
disponibili.
Eventuali misure precauzionali, quali ad esempio la
reintroduzione del test di screening per particolari gruppi di
lavoratori o di persone frequentanti comunità, potrebbero venire
proposte solo in caso di nuove evidenze epidemiologiche. Allo stato
attuale, relativamente al caso di tubercolosi in ambito scolastico,
non sono ancora disponibili i dati completi dell'indagine, quindi
sarà possibile fra pochi giorni trarre le conclusioni del caso.
Qualora, al termine dell'indagine epidemiologica, emergessero
significative novità relativamente all'incidenza della malattia
tubercolare, potrebbe essere da valutare la possibilità di
estendere l'utilizzo di nuovi test di screening o
dell'intradermoreazione agli operatori che lavorano in collettività
sensibili a quelle che accolgono i bambini e gli anziani.
Aspettiamo di vedere i risultati. Io però ho già alcuni risultati
che mi sono stati comunicati oggi ed i contatti stretti risultano
essere negativi alla controprova effettuata con l'esame
Quantiferon, la scorsa settimana erano negativi alla prova Mantoux,
con il Quantiferon sono risultati negativi, quindi se questi sono
negativi molto probabilmente si tratta di una negatività
generale.
Per quanto riguarda il controllo sui minori, si stanno eseguendo
accertamenti delle ultime classi; al momento, dunque, tutto risulta
essere nella norma e non risultano esserci positività al di fuori
del singolo caso. Naturalmente se ci saranno delle novità rilevanti
vi aggiornerò, ma nel momento in cui i casi stretti sono negativi
al Quantiferon, significa che la malattia non si è sviluppata.
Grazie.
Presidente
- La parola alla Consigliera Carmela
Fontana.
Fontana (PD)
- Ringrazio l'Assessore per i dati che ci ha
fornito e che ci fanno piacere al momento, ma la preoccupazione
rimane. Mi chiedevo, visto quello che è successo, se non sia
opportuno fare una campagna di informazione, sempre invitando sia
gli insegnanti che gli addetti scolastici proprio dietro questo
caso che è successo, se c'è la volontà ogni anno di fare della
prevenzione...questo proprio per evitare che succedano queste cose,
perché una volta che succedono...diciamo che è tardi!
Un'altra cosa che non mi è piaciuta molto è lo scalpore che è
venuto fuori dietro questo caso; anche da parte mia do tutta la
solidarietà a questa persona che, fra l'altro, ho saputo che è
stata tanto male. Sicuramente si sarà rivolta a qualche medico o a
qualche istituto, ma non capisco la leggerezza di non avere
approfondito, perché non possiamo dare la colpa agli altri, anche
perché questo costa soldi all'Amministrazione, in aggiunta alla
paura ed al panico dei genitori. E ancora non mi è sembrato giusto,
in un caso così eclatante, che non si sia avvisato il primo
cittadino di Sarre! Invece di far venire una bomba così come è
venuta fuori, mettendo nel panico...per carità, non dico che non
bisognava avvisarli, magari in un altro modo e con un'altra
cautela, perché effettivamente adesso si può dire quello che si
vuole, ma la paura c'è! Non volendo siamo toccati quasi tutti,
perché quasi tutti abbiamo dei parenti che lavorano lì, abbiamo dei
bambini piccoli, comunque questa paura rimane.
Allora, forse, come USL o come Regione, fare una campagna per
invogliare il personale...per loro stessi e per una maggiore
sicurezza per i bambini. Grazie.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Credo che quando è stata divulgata la notizia relativa alla
scuola di Sarre, in tanti siamo andati con la mente ai fatti
dell'anno scorso che avevano occupato le pagine dei giornali,
riguardo al contagio dei neonati dell'Ospedale di Roma e del Liceo
di Milano. La mia mente è andata ad un articolo che avevo letto
all'epoca, che faceva emergere a livello generale un quadro
piuttosto preoccupante. Sono andata a cercarmi un'intervista che
avevo letto, fatta al direttore del Centro di formazione
tubercolosi dell'Ospedale Niguarda, che parlava di dati a
disposizione, che sono dei dati sottostimati, perché diceva ci sono
Regioni che non notificano completamente, addirittura qualcuna non
notifica, parlava di medici che hanno dimenticato e che non
riconoscono più i sintomi della tubercolosi perché meno diffusa, di
ritardi delle diagnosi e di istituzioni che si attivano solo per le
epidemie che finiscono sui giornali. Sono convinta che non sia il
nostro caso, però lanciava un allarme che deve farci riflettere e
che parlava di ciò che ci ha riferito l'Assessore di questa
evoluzione che c'è stata nel tempo riguardo a come si affronta il
problema della tubercolosi, perché era un problema legato alla
povertà ed alla malnutrizione. Problemi che si stanno ripresentando
in generale e che possono avere un'influenza proprio perché la
tubercolosi - come lei diceva - è un male subdolo; problemi che
possono far riprendere virulenza a questa malattia.
Credo che tutti quelli della mia generazione si ricordino gli
anni 60, in cui alle scuole elementari ci mettevamo in coda con un
po' di timore per fare la cutireazione ed i controlli allora
venivano fatti sistematicamente a tappeto. Adesso si ha tendenza a
pensare che la malattia sia scomparsa, ma così non è, anche se è
curabile facilmente, sicuramente se ad ammalarsi è un bambino
immagino che possa avere conseguenze più serie.
Quindi credo che lei, Assessore, cosciente del problema, farà sì
che non si abbassi la guardia e forse anche a livello nazionale lei
possa contribuire ad un dibattito che deve tenere conto di questi
fatti. Questi avvenimenti recenti che sono stati affrontati dalle
nostre strutture in modo ottimale, seguendo tutte le procedure,
sono dei campanelli d'allarme dei quali ritengo si debba tenere
conto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK