Consiglio Regionale della Valle d'Aosta - Oggetto del Consiglio n. 557 del 4 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 557 del 4 aprile 2019 - Resoconto
OGGETTO N. 557/XV - Interpellanza: "Presentazione di un
progetto di legge per la gestione dei servizi
socio-assistenziali".
Distort (Presidente) -
Punto n. 22 all'ordine del giorno.
Ha chiesto la parola il proponente, collega Cognetta.
Cognetta (MOUV') -
Una piccola premessa: spero di non
urtare la sensibilità dell'Assessore attuale, né di quelli
precedenti rispetto a questo argomento. Siccome è un argomento che
va avanti da parecchio tempo, adesso non ricordo quanti Assessori
se lo son passato, ma vorrei semplicemente fare un piccolo
riassunto su quanto è accaduto.
In sostanza nella passata legislatura c'era stata una questione
rispetto al lavoro degli operatori socio-sanitari. Si era ventilato
che ci fosse un indirizzo politico per privatizzare il servizio e,
ovviamente, c'era stata una sollevazione da parte degli operatori e
delle operatrici rispetto a questa possibilità. Ci sono stati dei
passaggi politici, anche di Assessori che si sono succeduti. Alla
fine, a ridosso del termine della passata legislatura, si definì
sostanzialmente un quadro per il quale si doveva in qualche modo
cambiare il sistema attuale di gestione delle microcomunità: si
voleva fare un ente unico regionale. Poi c'erano diverse
possibilità in campo, se coinvolgere o meno i Comuni, c'erano
diverse situazioni. Io richiamo uno degli ultimi interventi fatti
dall'allora Assessore Bertschy su questa interpellanza, nella quale
diceva che era già allo studio una proposta di legge e che da lì a
poco, tempo permettendo, ci sarebbe stata la presentazione di
questa proposta. Da allora non se ne è saputo più nulla o, meglio,
ci sono stati dei passi ulteriori, degli studi economici rispetto a
certe soluzioni.
La questione che pongo oggi su questa interpellanza è molto
semplice: che si vuole fare? Sostanzialmente dove vogliamo andare
con la gestione delle operatrici, degli operatori e, soprattutto,
con la gestione di questo servizio fondamentale? Pertanto con
questa interpellanza io chiedo di avere chiarimenti rispetto a
quali sono le intenzioni e a che cosa si intende fare.
Presidente -
La parola all'Assessore Baccega per la
risposta.
Baccega (UV) -
Collega Cognetta, sì, in effetti si era
avviato un lavoro assolutamente importante rispetto a questa
tematica. era già stata predisposta una bozza di progetto di legge
che è ancora agli atti degli uffici dell'Assessorato. In
particolare, come ci ha comunicato la struttura Affari legislativi
e aiuti di Stato, il disegno di legge è stato presentato, ma non è
stato esaminato dalla Giunta. A fine legislatura c'erano due
tornate elettorali di mezzo, quindi probabilmente l'
iter
del
progetto ha avuto degli intoppi. È stato, tuttavia, rimesso alla
rivalutazione delle condizioni di contesto che nel frattempo si
erano evolute. Perché? Perché ad un certo punto, con la nuova
legislatura, fra gli interventi legislativi indicati nel Documento
di economia e finanze regionale (DEFR) per il triennio 2019/2021,
non abbiamo più previsto niente che riguardasse questo argomento.
Allora, probabilmente, abbiamo valutato di intervenire in altri
ambiti.
Abbiamo avviato un piano delle attività, restando convinti,
però, dell'esigenza di provvedere alla revisione del modello di
governance
e di gestione del
welfare
regionale, con
particolare riferimento all'assistenza delle persone fragili e non
autosufficienti, perseguendo le migliori condizioni di efficacia e
efficienza dell'impiego delle risorse pubbliche, andando nella
logica di una qualità e capacità di rispondere ai bisogni
differenziati da parte dei servizi e all'uniformità dei livelli di
servizio dei criteri di accesso agli stessi su tutto il territorio
regionale. Sono diverse le tipologie di persone coinvolte in questo
settore. In realtà, alcune attività sono state avviate negli ultimi
mesi e sono state orientate a mettere a regime le sperimentazioni
in atto, con l'introduzione dell'infermiere H24 nell'ambito delle
strutture socio-assistenziali per anziani, con le figure del N3
Plus e con l'avvio del Centro regionale per disturbi cognitivi e
demenze, che è il centro multidimensionale e multiprofessionale
costituito da due ambulatori, il geriatrico neurologico cui
partecipano altri operatori, tra cui lo psicologo e l'assistente
sociale che ha il compito di assumere in carico l'utente e seguirlo
dal momento della valutazione. Si sono chiuse anche positivamente
le sperimentazioni di introduzione dell'unità multidimensionale per
le persone con disabilità e con l'approvazione del modello di
riferimento introducendo la figura del
Case manager
. Direi
che si sono fatti tutta una serie di percorsi che in qualche modo
erano richiamati nell'ambito dell'attività svolta dai colleghi che
mi avevano preceduto nel percorso della legge posta all'attenzione
in bozza.
Per quanto riguarda i confronti che sono stati realizzati, devo
dire che, nell'ottica di favorire sempre più l'integrazione
sociosanitaria, ossia gli interventi previsti dalla programmazione
sanitaria con quelli attinenti alle politiche sociali, in risposta
ai crescenti fabbisogni che comunque ci sono, vengono richiesti
sempre più percorsi assistenziali e cure integrate. Da qui, è stata
fatta la scelta di avere un coordinatore per i servizi sociali e un
coordinatore per le attività sanitarie. L'obiettivo di una regia
unica regionale è di gestire in modo univoco tutti i servizi sul
territorio, con un unico contratto di lavoro pubblico per il
personale di questi servizi, tuttavia, non è semplice e immediato.
Ci sono stati degli studi universitari - direi un gran buon lavoro
fatto - e sarà necessario confrontarsi con i sindacati che abbiamo
già incontrato per una parte e che vedremo anche oggi pomeriggio
alle 14:30 presso la Presidenza della Giunta. Io credo che in
questo caso ci sia bisogno di una larga condivisione. Si era
proposta la bozza di legge anche al Consiglio permanente degli enti
locali e anche loro avevano richiesto tempo per ulteriori
approfondimenti e, anche qui, calendarizzato un incontro.
Contrariamente, ad altri momenti in cui sarei stato in grado di
prendermi degli impegni indicando delle date precise per arrivare a
completare questo percorso, direi di lasciarci lavorare almeno
ancora un paio di mesi, per poter definire la strategia e andare
nella direzione di portare, prima in Commissione e poi in
Consiglio, un progetto di legge che sia largamente condiviso.
Presidente -
Ha chiesto la parola, per la replica, il
proponente Consigliere Cognetta.
Cognetta (MOUV') -
Cerco di essere breve per lasciare poi
spazio all'altro firmatario. Assessore, mi faccia capire una cosa.
La soluzione ovviamente non è semplice, non è immediata e sono
d'accordo con lei, ne parliamo infatti già da diversi anni. Però,
se vede, nell'interpellanza io non ho messo una richiesta di tempo,
non ho detto che dovete farlo entro uno o due mesi, avevo chiesto
semplicemente se era intenzione e qui mi sembra di aver capito che
ci sia. Non ho capito se questo pomeriggio, quando incontra i
sindacati, li incontra su questo tema, questo mi sfugge. Se li
incontra a tutto tondo sarebbe il caso che magari mettesse
all'interno anche questo argomento e le chiedo se poi ci relaziona
in qualche modo, perché sicuramente credo sia importante. Qualora i
sindacati non lo portassero avanti o non lo ritenessero così
importante, le ricordo che ci sono diverse associazioni di
operatori e operatrici che, invece, lo ritengono estremamente
importante.
Non ultimo, vorrei aggiungere una cosa. Lei si è preso, diciamo
così, un piccolo impegno dicendo: "Entro due mesi cercheremo di
arrivare ad una prima bozza di legge da passare ai competenti
uffici e, ovviamente, alla Commissione". Siccome ci siamo battuti
molto in passato per questo, è nostro sicuro interesse che venga
presentato al più presto e che venga sicuramente approvato. Perché?
Perché ci sono diverse questioni che si stanno muovendo, in
particolare il fatto che gli enti locali spesso stanno sempre più
esternalizzando questi servizi a privati, quindi capisce che questa
cosa sta diventando urgente, perché se nel frattempo si va avanti
su questa tendenza, la legge arriverà in ritardo. La
riorganizzazione non ci sarà più, perché se abbiamo esternalizzato
tutto a quel punto lì ci sarà poco da fare.
Presidente -
A completamento del tempo, do la parola al
collega Gerandin.
Gerandin (MOUV') -
È un argomento molto importante e
molto delicato, se ne parla davvero da tanto tempo. Voglio
ricordare, per chi ci ascolta, un po' di numeri. Tra i servizi
residenziali pubblici e assistenza domiciliare siamo nell'ordine
forse dei 1.400 utenti e se ci aggiungiamo i più o meno 1.400
utenti che frequentano i centri diurni capiamo che parliamo di
2.800 persone interessate, anziani per la maggior parte. Parliamo
anche di oltre 600 unità di personale assistenziale, di OSS che
lavorano, escluso il personale amministrativo. Dico questo perché
ho ascoltato attentamente la sua risposta. Mi sarei aspettato ci
avesse detto un po' quello che era lo stato dell'arte al momento,
perché comunque di questo è già da un po' che se ne parla. C'è
stato un primo documento firmato con le organizzazioni sindacali
l'8 novembre del 2016; poi c'è stata una comunicazione al CELVA, al
Consiglio permanente degli enti locali in data maggio 2017, in cui
si chiedeva l'istituzione di un gruppo di lavoro tecnico, dove si
chiedeva che i referenti di struttura partecipassero al gruppo
tecnico di lavoro. In quel documento già si scriveva molto
chiaramente "regia unica regionale, unico soggetto di diritto
pubblico e gestore dei servizi, contratto di lavoro pubblico per
dipendenti" e si ipotizzavano tre tipi di aziende: azienda speciale
consortile, azienda speciale consortile con ente strumentale delle
sole
Unités des Communes
(il primo ente strumentale della
Regione), azienda speciale regionale.
Davvero ci piacerebbe magari che in un'altra occasione lei ci
dicesse qual è lo stato dell'arte, perché non è immaginabile che
dal 2016, con la presentazione di questo documento ai sindacati, e
soprattutto con la lettera del maggio 2017, ci sia ancora adesso un
"Vediamo che percorso fare, vediamo la tempistica da fare". La mia
preoccupazione era riferita solo a questo. Per cui vorremmo sapere
nel frattempo anche la risposta degli enti locali, perché le
ricordo, Assessore, che si sta provvedendo ad alcune parti e si sta
vociferando, dall'altra, di chiusure di strutture di micro. Noi
vorremmo capire qual è il futuro di queste, perché mi pare che la
posizione degli enti locali informalmente sia piuttosto chiara nel
senso di dire: "A noi va bene, scegliete che modello volete,
l'importante è che noi non tiriamo fuori i quattrini come enti
locali". Vorremmo pertanto capire se il concetto è ancora questo
oppure ci sono sviluppi in merito.
Presidente -
Come detto in apertura del Consiglio, il
punto n. 23 è stato ritirato.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK