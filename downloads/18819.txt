Consiglio Regionale della Valle d'Aosta - Oggetto del Consiglio n. 1943 del 4 aprile 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
EDILIZIA
Precedente
Successivo
Resoconto integrale del dibattito dell'aula
Oggetto del Consiglio n. 1943 del 4 aprile 2001 - Resoconto
OGGETTO N. 1943/XI Approvazione del regolamento edilizio tipo
regionale ai sensi dell’articolo 54 della L.R.
11/1998.
Deliberazione Il Consiglio
Visto l'articolo 54 - Regolamento edilizio tipo. Approvazione
del regolamento edilizio - della legge regionale 6 aprile 1998, n.
11, che prevede l'approvazione da parte del Consiglio regionale di
un regolamento edilizio tipo da porre a disposizione dei Comuni e
che ne definisce le procedure;
Rilevata l'opportunità di provvedere agli adempimenti previsti
dalla disposizione sopra citata, soprattutto in relazione al fatto
che tutti i Comuni devono adeguare il proprio piano regolatore alle
disposizioni della L.R. 11/1998 ed al PTP entro il 2003 e che ciò
comporta il contestuale adeguamento alla stessa legge del
regolamento edilizio comunale;
Richiamato l'articolo 53 - Regolamento edilizio - della medesima
legge regionale, il quale al comma secondo definisce i contenuti
del regolamento edilizio;
Esaminato il testo del regolamento edilizio tipo regionale -
indicato come Allegato A - predisposto dal gruppo di lavoro formato
da due rappresentanti del CELVA, due rappresentanti dell'UNITEL,
quattro rappresentanti degli ordini professionali, due
rappresentanti della Direzione tutela patrimonio culturale, un
rappresentante del Servizio igiene e sanità pubblica dell'USL, un
rappresentante della Direzione servizi generali della Presidenza
della Giunta e tre rappresentanti della Direzione urbanistica;
Tenuto conto del parere espresso dal Dipartimento industria,
artigianato ed energia per quanto riguarda gli interventi
finalizzati all'incentivazione dei sistemi che utilizzano le fonti
rinnovabili di energia;
Tenuto altresì conto dei pareri formulati dal CELVA,
dall'UNITEL, dalla Direzione affari legislativi della Giunta e dal
Collegio dei Geometri;
Richiamata la deliberazione della Giunta regionale n. 13 in data
11 gennaio 2001 concernente l'approvazione del bilancio di gestione
per il triennio 2001/2003, con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
Visto l’articolo 8 del decreto legislativo 22
aprile 1994, n. 320, come modificato dall’articolo 1
del decreto legislativo 16 febbraio 1998, n. 44, in ordine alla
sottoposizione dell’atto a controllo;
Visto il parere favorevole rilasciato dal Direttore della
Direzione urbanistica, ai sensi del combinato disposto degli
articoli 13, comma 1, lettera e) e 59, comma 2 della legge
regionale 23 ottobre 1995, n. 45, sulla legittimità della presente
deliberazione;
Visto il parere della III Commissione consiliare permanente; con
l'emendamento dell'Assessore VALLET al nuovo testo dell'Allegato A,
predisposto dalla Commissione;
Delibera
di approvare l'Allegato A - "Regolamento Edilizio Tipo
regionale" - alla presente deliberazione, predisposto ai sensi
dell'articolo 54, comma 1, della legge regionale 6 aprile 1998, n.
11.
Allegato A
(Omissis)
Presidente
La parola all’Assessore al
territorio, ambiente e opere pubbliche, Vallet.
Vallet (UV)
Con l’approvazione di questo
regolamento si conclude l’iter di approvazione dei
provvedimenti attuativi previsti dalla legge n. 11/1998.
Si tratta di un documento molto complesso, molto tecnico che è
stato predisposto attraverso una lunga procedura di concertazione.
A questi effetti, abbiamo costituito un gruppo di lavoro composto
dai rappresentanti della Direzione urbanistica, dai rappresentanti
della Direzione tutela del paesaggio, dai rappresentanti del CELVA,
degli ordini professionali e dell’UNITEL, cioè
dell’Associazione dei tecnici comunali; gruppo che
ha lavorato sulla base di un testo predisposto
dall’Avv. Golinelli, consulente nominato a questo
proposito dalla Giunta regionale.
Questo gruppo di lavoro ha redatto una bozza che è stata inviata
per il parere al CELVA, all’UNITEL, agli ordini
professionali e ai diversi assessorati
dell’Amministrazione regionale, i quali hanno
osservato, suggerito.
Lo stesso gruppo di lavoro ha valutato le osservazioni
recependone qualcuna, ha predisposto il testo definitivo che è
stato approvato dalla Giunta regionale.
Il testo ha fatto l’iter in III Commissione e al
riguardo colgo l’occasione per ringraziarne i membri
per il loro contributo positivo al perfezionamento
dell’atto. In III Commissione sono state introdotte
alcune integrazioni che vanno nella direzione di rendere
maggiormente comprensibile il testo stesso che giunge quindi oggi
all’approvazione di questo Consiglio.
Presenterò ancora un emendamento che nel merito era stato
suggerito dalla III Commissione nella sua ultima seduta, prima
dell’espressione del parere, ma che non aveva potuto
essere materialmente confezionato durante la seduta della
commissione in relazione proprio alla difficoltà e alla natura
squisitamente tecnica del documento.
L’emendamento è stato poi formulato dai tecnici
della Direzione urbanistica, si tratta di un emendamento
all’articolo 31 che va nella direzione di facilitare
l’applicazione di norme che riguardano questioni
attinenti alla sicurezza in modo particolare, per quanto riguarda
gli interventi di recupero e ristrutturazione nei centri
storici.
Presidente
Ricordo ai colleghi che si procede ad un'unica
votazione e si voterà sulla deliberazione e sul nuovo testo
approvato dalla III Commissione con l’emendamento
proposto dall’Assessore Vallet. È aperta la
discussione generale.
La parola al Consigliere Frassy.
Frassy (FI)
Diventa difficile fare un intervento organico
e sintetico su questo regolamento anche perché è un regolamento
molto tecnico nel quale diventa difficile riuscire a conciliare una
valutazione di tipo politico con una valutazione di tipo
prettamente tecnico, però alcune considerazioni di principio
pensiamo che possano e debbano essere fatte.
Sappiamo bene che c’è un problema di fondo che
accomuna i tanti comuni di questa Regione ed è la difficoltà che
spesso hanno i comuni più piccoli di poter adeguare alle normative
vigenti, anche a quelle regionali, i propri regolamenti o i
regolamenti che comunque sono richiesti dalle normative stesse
perciò in linea di principio potremmo anche dire che lo sforzo
fatto dall’Assessorato e previsto dalla legge
regionale di riferimento sia in sé uno sforzo pregevole, nel senso
che è uno sforzo che dovrebbe andare incontro a certe difficoltà di
tipo urbanistico da parte dei comuni più piccoli, perciò lo schema
di regolamento edilizio tipo come principio in sé e per sé potrebbe
essere condivisibile.
L’Assessore però nel preannunciare
l’emendamento ha giustamente detto come questo si
inserisca in un approfondimento che è stato fatto su un documento
corposo tant’è che consta di ben 84 articoli.
La perplessità, che abbiamo già espresso in commissione e che
non è stata fugata dalle considerazioni fatte
dall’Assessore e dagli uffici, la ribadiamo in aula
in quanto riteniamo che questo regolamento tipo avrebbe dovuto
limitarsi a un testo molto più agile e snello che evitasse di
"ingessare" eccessivamente il potere regolamentare che gli enti
locali possono esercitare.
Il Presidente Viérin difendeva prima il concetto di federalismo
e di autonomia, ma noi riteniamo che questa Giunta dimostri ancora
una volta che l’autonomia che riconosce e che
consente agli enti locali di esercitare è un'autonomia molto
limitata.
È vero, mi potrebbe replicare l’Assessore, che
questo è un documento che va ad esentare i comuni dal sottoporre al
vaglio della Giunta un regolamento completamente sganciato che
dovrebbe essere invece presentato al vaglio della Giunta, però in
questo regolamento ho individuato una serie di passaggi che
potrebbero a nostro avviso creare dei seri problemi
nell’applicazione da parte dei comuni stessi e di
conseguenza avere riflessi negativi anche sul privato che è poi il
diretto interessato alle norme che regolamentano
l’edificazione.
Vorrei esemplificare quanto ho appena affermato in linea di
principio con alcuni articoli che puntualmente si soffermano su
diverse previsioni contenute nel regolamento.
La prima parte del regolamento si incentra sulla definizione e
sulla composizione della commissione edilizia. Su questo aspetto
avevamo sollevato, non solo noi ma anche altre forze politiche,
delle perplessità su quella che è nei fatti
l’esclusione completa da parte delle nuove
commissioni edilizie della rappresentanza che una volta era
riconosciuta al Consiglio nella sua generalità con la tutela di
quelle che sono le minoranze consiliari.
La commissione edilizia viene configurata come organo
prettamente fiduciario e ovviamente su questo presupposto non
lascia spazio a rappresentanze delle minoranze consiliari.
È una scelta politica, ma è una scelta che non ci sentiamo di
condividere, soprattutto in micro realtà quali sono le realtà dei
nostri comuni, dove il conflitto di interessi è molto facile che si
possa verificare e forse un riequilibrio dato dalla rappresentanza
delle minoranze poteva evitare situazioni come quelle del conflitto
di interessi.
Anche la definizione dei requisiti necessari per partecipare
alla commissione edilizia, a dispetto di altre definizioni che sono
molto precise, in questo caso è molto lasca, nel senso che i
requisiti sono riassunti nel fatto di essere competenti per
esperienza e specifica preparazione nelle discipline riguardanti
l’edilizia.
Se da un punto di vista del principio si può ritenere che sia
sufficiente, dovendo poi andare a definire quali siano questi
requisiti, penso che ci sia spazio per tutti quelli che hanno messo
due mattoni uno sopra l’altro, almeno a livello di
bricolage, nel senso che non ci sono requisiti che facciano
riferimento ad attività professionali o a titoli di studio, ma a
competenze molto generali non suffragate neppure da un'anzianità in
cui sia maturata questa esperienza, di fatto la composizione della
commissione edilizia tipo prevista da questo regolamento è di
totale fiduciarietà e prescinde da qualsiasi effettiva competenza
in materia.
In altri aspetti invece esprimiamo delle preoccupazioni su
quelli che saranno i riflessi applicativi del regolamento stesso
anche perché sono passaggi che riguardano quelle parti che non sono
soggette a modifica salvo poi l’obbligo di ripassare
completamente al vaglio della Giunta i regolamenti che dovessero
omettere queste parti.
L’articolo 32. Questo articolo è dedicato ai
requisiti essenziali per la sicurezza. Pur condividendo quella che
è la filosofia della sicurezza, riteniamo che anche in questo campo
si corra il rischio di scrivere più di quello che nei fatti si può
realizzare.
Quando al comma 2 leggiamo che ogni intervento deve essere
progettato e realizzato in modo che la sua utilizzazione non
comporti rischi di incidenti, quali cadute e ferimenti, e poi si
dice ancora che deve essere garantito il rispetto dei seguenti
requisiti essenziali: sicurezza rispetto alle cadute?, penso che
qualsiasi rampa di scale, Assessore, comporti un rischio di caduta,
cioè qui ci stiamo soffermando sul concetto di rischio, ma è
difficile escludere il concetto di rischio e prevedere in un
articolato una norma di questo tipo pensiamo che possa avere delle
grosse difficoltà dal punto di vista applicativo.
Stessa cosa dicasi per il comma 3 dell’articolo
sulla sicurezza, dove si chiede che
"? sia limitata la
produzione e la propagazione del fuoco e del fumo
all’interno dell’opera?".
Ci domandiamo: nell’ambito del piccolo condominio
che dovesse essere edificato in base a queste norme di sicurezza
quali sono le prescrizioni che possono evitare la propagazione del
fumo e del fuoco all’interno
dell’opera? Porte tagliafuoco
all’interno di ogni unità immobiliare? Oppure è
sufficiente che le singole unità immobiliari abbiano porte
tagliafuoco?
È evidente che prescrizioni così puntuali corrono il rischio o
di non trovare applicazione oppure, nel caso in cui ci sia
un'interpretazione letterale della norma, corrono il rischio di
bloccare il meccanismo della concessione edificatoria.
Gli articoli 36, 40 e 41 sono altri articoli che rischiano anche
in questo caso di eccedere in dirigismo.
Nell’articolo 36, che tratta dei requisiti
essenziali di fruibilità, si scrive che:
"? Ogni edificio deve
essere progettato e realizzato considerando le esigenze degli
utenti portatori di handicap fisico e, comunque, nel rispetto delle
norme sull'eliminazione delle barriere architettoniche?"
.
L’interpretazione di questo articolo ci porta
alla conclusione obbligatoria che d’ora in avanti in
Valle d’Aosta tutte le abitazioni civili dovranno
essere dotate di ascensore perché è l’unico sistema
che consente di abbattere le barriere architettoniche in base alle
norme che qui vengono citate e richiamate. Siamo sicuri che sia
questo il senso che vogliamo dare a questa norma? Altrimenti,
Assessore, questa norma va quanto meno ulteriormente precisata e
mitigata in quelle che possono essere le sue conseguenze
estreme.
Gli articoli 40 e 41 si soffermano sui servizi igienici e sulle
cucine. Rimaniamo perplessi quando con un regolamento pretendiamo
di dire qual è l’altezza minima di metri
piastrellati nei bagni e nella cucina prescrivendo che tutte le
pareti e i rivestimenti siano piastrellati quando sappiamo bene che
ci sono soprattutto nell’architettura moderna o
nell’arte dell’arredare moderno delle
soluzioni che ormai hanno superato il concetto di cucina e di bagno
totalmente piastrellato.
In questo regolamento andiamo a precisare che ci deve essere
un'altezza di un certo numero di metri lasciata alla discrezione
dei comuni, ma comunque l’intera cucina e
l’intero bagno devono essere totalmente
piastrellati.
Queste sono delle valutazioni, Assessore, che ci portano a dire
che questo regolamento è articolato perché pecca probabilmente di
un eccesso di burocrazia, di un eccesso di dirigismo che rischia
alla fine di creare l’effetto opposto che sta invece
alla base del regolamento stesso, l’effetto opposto
che noi paventiamo è il marasma di interpretazione di norme che
scritte così rischiano di paralizzare e di bloccare completamente
il settore dell'edilizia privata.
All’articolo 83 del disciplinare si dice che i
cantieri che vengono ad essere posati su linee di confine fra spazi
pubblici e aree private prevedono l’obbligo di
ricognizione della linea di confine fra gli spazi pubblici e
l’area privata interessata
dall’intervento. Ci sembra che anche in questo caso
si vada ad appesantire l’articolato e complesso iter
necessario per arrivare ad ottenere la concessione edilizia.
Tutte queste considerazioni, che forse sono quelle più
macroscopiche, insieme ad altre sulle quali non mi soffermo ci
lasciano non poco perplessi su quello che sarà il risultato
concreto di questo regolamento che parte sì da un'intuizione
pregevole, ma che rischia invece di degenerare in una situazione di
appesantimento burocratico che va nella direzione opposta rispetto
invece a quell’intendimento che a più riprese questo
Consiglio ha perseguito quando è andato ad abolire norme di legge
ritenute superflue. Qui andiamo invece a creare un regolamento di
ben 83 articoli che lascia spazi minimi
all’autonomia dell’ente locale e che
rischia, ripeto, di creare il blocco e la confusione totale nel
settore dell’edilizia privata.
Presidente
Se nessun altro chiede la parola, dichiaro
chiusa la discussione generale.
La parola all’Assessore al territorio, ambiente e
opere pubbliche, Vallet.
Vallet (UV)
Una brevissima replica al Consigliere Frassy
per sottolineare che questo è uno strumento che lascia comunque
ampio spazio di autonomia alle decisioni o meglio alle scelte dei
Comuni. È uno strumento che, così come previsto dalla legge n. 54,
qualora i Comuni decidessero di approvarlo "tel quel", consente
agli stessi di dotarsi immediatamente di uno strumento.
Nel merito delle valutazioni fatte, non azzardo valutazioni
troppo approfondite, nel senso che lo strumento va letto intanto
insieme alla legge e poi in modo particolare insieme a tutti i
provvedimenti applicativi, e sono stati tanti, che sono stati
predisposti dagli stessi gruppi di lavoro.
I gruppi di lavoro sono composti da chi deve controllare, ma
anche da chi deve applicare questi stessi strumenti, quindi
giustamente da questo procedimento che abbiamo voluto essere
concertativo al massimo credo nasca il giusto equilibrio per
definire delle normative che in questo caso, per quanto riguarda il
regolamento edilizio, altro non fanno che fare riferimento a
previsioni di legge.
Il Consigliere citava la questione riguardante le barriere
architettoniche; a questo proposito i riferimenti e le previsioni
previste nella bozza di regolamento sono riferimenti e previsioni
di tipo normativo, previsti da leggi statali.
In questo senso credo di poter dire in conclusione che non sarà
questo uno strumento che complica o che rallenta
l’attività amministrativa dei nostri comuni, ma che,
almeno per quanto riguarda l’iter di approvazione
degli stessi, consentirà ai comuni, qualora ritengano di doversi
dotare di questo strumento senza ulteriori modifiche, un iter
accelerato per la sua approvazione.
Presidente
La parola al Consigliere Cottino.
Cottino (UV)
Approfitto della possibilità della
dichiarazione di voto per fare alcune considerazioni molto
veloci.
Innanzitutto, per dare atto, come credo sia giusto,
all’Assessore e ai suoi dirigenti
dell’enorme sforzo che è stato fatto per predisporre
questo regolamento tipo, enorme sforzo e disponibilità perché è
chiaro che all’interno del gruppo di lavoro si sono
scontrate esigenze di tipo diverso, di conseguenza non è sempre
facile, diciamo che non è quasi mai facile ed agevole mettere
assieme delle esigenze di tipo completamente diverso.
Credo che sia anche giusto sottolineare
l’importanza dell’emendamento che
l’Assessore ha portato e che è nato in III
Commissione dalla discussione che si è fatta in modo molto puntuale
e preciso e che ha lo scopo di far utilizzare il patrimonio
abitativo attuale ed evitare il proliferare di nuove costruzioni
che non vanno nella direzione che tutti auspichiamo, a parole
perlomeno, visto che non sempre c’è coerenza nei
fatti.
Non sono poi stati sufficientemente sottolineati due aspetti.
Checché se ne dica, il regolamento edilizio è un qualcosa che deve
operare a livello quasi esclusivamente tecnico perché la
predisposizione delle pratiche, se non si vogliono avere delle
discussioni che non finiscono più all’interno della
commissione edilizia e avere delle posizioni che sotto
l’aspetto legale sono discutibili, è meglio che sia
estremamente puntuale.
Mi sento di dire con tutta tranquillità, e lo verificheremo in
futuro, che tutti o quasi tutti i comuni integreranno in modo
abbastanza sostanzioso il regolamento tipo.
Ne sono assai convinto perché malgrado tutti gli sforzi questo
regolamento non copre tutte le ipotesi che si possono fare,
pertanto credo che l’accusa di corposità e di
eccessiva pignoleria di questo regolamento edilizio tipo verrà
sicuramente smentita dai comuni stessi perché sono convinto che ci
saranno delle modifiche.
Ci saranno delle modifiche e qui voglio sottolineare
l’altro aspetto perché questo regolamento tipo
permette ai comuni di stravolgerlo teoricamente, quei comuni, che
riterranno opportuno fare delle modifiche sostanziali e che saranno
convinti della bontà delle loro modifiche, avranno la possibilità
di stravolgerlo completamente, l’unico rischio che
correranno sarà quello di averlo approvato o meno da parte della
Giunta. Per cui dire che questo regolamento è un'imposizione è
veramente una forzatura.
È invece, lo ripeto, un aiuto che si dà ai comuni, soprattutto
per quei piccoli comuni che non hanno le forze sufficienti per
riuscire a farlo e senza che si vada a ledere quella che è la
potestà dei comuni stessi di dotarsi di un regolamento che potrebbe
anche essere diverso e questo, contrariamente a quanto affermato,
mi pare che vada nell’indirizzo che qui per altre
cose si è auspicato.
Naturalmente, a seconda dei problemi, si prendono delle
posizioni che sono completamente diverse dimenticandosi di quello
che si è detto per altri problemi poche ore prima o addirittura
pochi minuti prima.
Presidente
Ricordo che si vota con un’unica
votazione sulla deliberazione e sul nuovo allegato A proposto dalla
III Commissione con l’emendamento
dell’Assessore Vallet di cui do lettura:
Emendamento
Titolo V Inserimento ambientale, tipologie, requisiti
prestazionali, qualità del prodotto edilizio.
Articolo 31 Applicabilità
1. Le disposizioni del presente titolo integrano le norme di
settore e si applicano negli interventi che comportano nuova
costruzione e in quelli di ristrutturazione edilizia; solo in
quanto possibile, si applicano altresì negli interventi di
risanamento conservativo e di restauro; restano peraltro salve le
disposizioni contenute nei successivi articoli del presente titolo,
che disciplinano l’applicazione di specifiche
prescrizioni.
2. Al fine di non disincentivare il recupero dei centri storici,
è comunque possibile individuare soluzioni alternative a quelle
delineate nei capi che seguono purché rispondano qualitativamente
alle esigenze espresse; la validità di tali soluzioni alternative
deve essere di volta in volta valutata dalla CE.
Pongo in votazione la deliberazione nel suo complesso:
Consiglieri presenti e votanti: 29
Favorevoli: 26
Contrari: 3
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK