Consiglio Regionale della Valle d'Aosta - Oggetto del Consiglio n. 458 del 25 marzo 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 458 del 25 marzo 2009 - Resoconto
OBJET N° 458/XIII - Communications du Président de la
Région.
Président
- On revient maintenant au point n° 2 à l'ordre
du jour.
La parole au Président de la Région, Rollandin.
Rollandin (UV)
- Grazie, Presidente. In particolare
vorrei ricollegarmi, ringraziando il Presidente Cerise per averlo
fatto, alla commemorazione di questa mattina della tragedia del 24
marzo 1999 al traforo del Monte Bianco per comunicare che la Giunta
regionale il 20 marzo scorso ha approvato la definizione in via
transattiva della complessa vicenda giudiziaria, per quanto
riguarda i contenziosi civili, conseguente al drammatico incendio
che si verificò nel traforo del Monte Bianco. In tale vicenda la
Regione è stata chiamata in causa, in quanto ritenuta responsabile,
da alcune società del gruppo Volvo, costruttore della motrice
dell'autoarticolato dal quale si sprigionò l'incendio, a sua volta
chiamata in causa da SITMB, Società italiana di gestione del
traforo del Monte Bianco, a sua volta ancora chiamata in causa da
parenti di vittime o compagnie di assicurazione. La Regione si è
costituita in tutti i giudizi nei quali è stata coinvolta
proponendo davanti alle giurisdizioni italiane domande
riconvenzionali nei confronti di Volvo e di altri soggetti, tra cui
le due società, italiana e francese, concessionarie del traforo,
relativamente ai danni subiti dalla Regione in conseguenza della
chiusura del traforo. Allo stato pendono ben 6 procedimenti civili:
1 a Torino, 4 ad Aosta e 1 a Bonneville. I contenziosi sono
caratterizzati da una particolare complessità, sotto numerosi
profili: prova ne è che a distanza di cinque anni dalla prima
chiamata in causa della Regione, di nove anni dall'avvio del primo
giudizio e di dieci anni dall'incendio originatosi nel traforo, i
giudizi, sia dinanzi ai giudici italiani, sia dinanzi ai giudici
francesi sono ancora nella fase iniziale non essendo ancora stata
avviata alcuna attività istruttoria. La complessità discende anche
dall'incertezza del foro competente. Ancora oggi, infatti, non è
certo dove i giudizi debbano proseguire rimanendo infatti in
discussione la competenza e la giurisdizione dei giudici italiani
rispetto a quelli francesi. Le ragioni che hanno indotto la Regione
ad accogliere la proposta di transazione sono riferite, in sintesi,
a ragioni complessive di convenienza e di economicità dell'accordo,
legate al fatto che l'ampiezza, la complessità e la durata del
contenzioso, in essere e potenziale - posto che recentemente le
società di gestione hanno formulato ulteriori e importanti
richieste risarcitorie alla Regione -, determinerebbe, in capo alla
Regione, l'onere di sopportare un contenzioso ancora per parecchi
anni con continuo e imprevedibile aggravio di spesa, correlata agli
elevati costi di assistenza legale conseguenti ai rilevantissimi
valori di causa. A queste valutazioni si aggiungono anche le
considerazioni, effettuate dai legali della Regione, circa il
rischio relativo al buon esito della domanda risarcitoria formulata
dalla Regione in conseguenza della sua chiamata in causa e, più in
generale, in merito al buon esito della complessa vicenda
giudiziaria, anche in relazione alle domande già formulate e
prospettate dalle società di gestione.
In sintesi, la proposta transattiva approvata, prevede il
versamento da parte di SITMB (ossia Società Monte Bianco) e ATMB
(la società francese) della somma complessiva di euro 2.350.000,
somma che ripaga la Regione dei costi di assistenza legale fino ad
ora sostenuti e ancora da sostenere e soprattutto garantisce la
Regione in termini di eventuali rischi giudiziari futuri stante le
ulteriori garanzie di copertura e di manleva concesse dalle società
di gestione a fronte dell'uscita definitiva dai giudizi pendenti. A
tal fine è in corso di definizione un accordo con le compagnie di
assicurazione della Regione per la definizione delle reciproche
posizioni conseguenti all'accordo transattivo concluso con le
società di gestione del traforo. Credo sia un accordo che rimuove
un problema importante e complesso, che rischiava di trascinarsi
per anni con dei costi enormi, perché vi rendete conto di cosa
significa questo problema portato a livello internazionale.
Un breve aggiornamento per quanto riguarda gli incontri a
livello romano. C'era stato, questo è già stato più o meno detto...
comunque vorrei dire che, il 16 marzo a Roma si era tenuto
l'incontro dei Presidenti delle Regioni a Statuto speciale con i
Ministri Fitto e Calderoli sul disegno di legge di attuazione
dell'articolo 119 della Costituzione, il famoso federalismo
fiscale. L'incontro ha consentito di raggiungere una intesa che è
stata di fatto oggetto di approfondimento anche nelle Commissioni e
ha permesso di mantenere tale accordo nella dizione finale, quindi
questo è un fatto che sicuramente ha avuto un esito positivo in
merito alla condivisione necessaria tra il Governo e la Regione
sulle eventuali modificazioni del regime finanziario per quanto
riguarda le compartecipazioni erariali. È stato, infatti,
confermato nel suo impianto originario l'articolo 25 del disegno di
legge - già frutto di un accordo con il Governo - integrato dalla
previsione di un tavolo politico bilaterale di confronto tra il
Governo e i Presidenti di ciascuna Regione a statuto speciale in
cui individuare le linee guida e gli strumenti per assicurare il
concorso delle Regioni a statuto speciale e delle Province autonome
agli obiettivi di perequazione e di solidarietà. Il tavolo di
confronto inoltre sarà deputato a valutare la congruità delle
attribuzioni finanziarie rispetto alle funzioni esercitate,
verificandone la coerenza con i principi della legge di attuazione
dell'articolo 119 della Costituzione e con i nuovi assetti della
finanza pubblica. Inoltre il riferimento - questa è la parte
altrettanto importante - al Patto di convergenza... che era il
problema di quell'emendamento che era stato introdotto al Senato,
che prevedeva ulteriori vincoli all'autonomia regionale, è stato
cancellato e sostituito con un rinvio al Patto di stabilità
interno, che già definisce la misura del concorso della Regione
all'assolvimento degli obblighi posti dall'ordinamento comunitario.
Le determinazioni assunte, a seguito dei confronti bilaterali con
il Governo, forniranno gli indirizzi per la determinazione da parte
della Commissione paritetica delle norme di attuazione dello
Statuto speciale che dovranno definire i criteri e le modalità per
il concorso agli obiettivi di solidarietà e perequazione.
Si è oggi tenuta invece una riunione prima della Conferenza
Stato-Regioni, in preparazione dell'incontro svoltosi alle 12,30
con il Presidente del Consiglio e con i Ministri Fitto per le
Regioni, Calderoli, Tremonti e altri Sottosegretari aventi per
oggetto il tema della proposta di un decreto o progetto di legge
con riferimento al problema casa. Su questo c'è stato un
chiarimento importante, da parte dei Presidenti è stata
rappresentata la proposta votata a maggioranza, che prevedeva
un'opzione di preferenza per un disegno di legge, piuttosto che per
un decreto, non sto a citare le motivazioni che avrete già letto
sui giornali, nel senso che il disegno di legge non ha attuazione
quando è approvato e pubblicato, mentre il decreto aveva la
funzione di ottenere subito determinati risultati. C'era un
problema di ricorso alla Corte, perché alcune cose andavano a
prevaricare i temi di competenza delle Regioni, in particolare per
quelle a statuto speciale l'urbanistica è competenza primaria, per
le altre è materia concorrente. C'è stata la disponibilità da parte
del Presidente del Consiglio a lasciare aperto questo tema, ossia a
non fare subito un decreto e si è dato un tempo agli organi tecnici
della Conferenza Stato-Regioni, che stanno lavorando, per ottenere
una proposta che vada nella direzione di uno strumento,
probabilmente sarà una legge, ma che abbia una corsia
preferenziale, quindi senza avere ostruzionismi e con l'accordo
sulle modalità, che porti ad una semplificazione degli atti
amministrativi, ad una chiarezza sull'ambito di intervento, in modo
che si tolgano dalla discussione che è avvenuta in questi giorni
per quanto riguarda il poterli fare o non poterli fare, è un piano
casa.
Terzo punto: si è specificato che quello che si prevede non è il
piano casa, anzi come misura anticiclica, anche in funzione della
crisi, le Regioni si sono dette tutte disponibili ad affrontare le
premesse per avere un piano casa che tenga conto di quelli che non
riescono a pagare l'affitto e di quelli che la casa non ce l'hanno;
questo perché l'istanza legata alla problematica aperta è quella di
dire che chi ha una casa - difatti parlavamo di chi già oggi è in
possesso di uno stabile per esigenze familiari o altre esigenze -
può ampliare fino ad un massimo di... anche questo è tutto da
vedere. Si trattava quindi di ribadire quali sono le competenze e
questo è stato fatto, è stato accolto tale principio, quindi ci
sono i gruppi tecnici che stanno lavorando e devono concludere i
lavori entro martedì, per dare poi conto a tale problema in modo
che il Governo possa assumere le decisioni che ritiene più
opportune in accordo con la Conferenza Stato-Regioni.
Président
- La parole au Conseiller Lattanzi.
Lattanzi (PdL)
- Grazie, Presidente. Credo che le
comunicazioni del Presidente della Regione abbiano una portata
politica rilevante per la nostra Regione, mi soffermo solo
innanzitutto su quella riferita alle vittime del Monte Bianco.
Accogliamo con favore questa transazione, la condividiamo,
altrimenti, oltre che alla tragedia, la burocrazia avrebbe creato
ulteriori disuguaglianze e sofferenze, quindi apprendiamo con
piacere il provvedimento che la Giunta regionale ha voluto adottare
il 20 marzo per venire incontro a questa situazione.
Per quanto riguarda i rapporti fra la Regione e il Governo, non
possiamo non sottolineare come il Governo nazionale si sia dotato
di una forte iniziativa, ma credo che possiamo riconoscere che
certamente la capacità di innovazione di questo Governo è forte, ma
altrettanto lo è quella di arrivare poi ad una sintesi di dialogo
su temi che sono decisamente molto delicati. Possiamo anche
comprendere lo sgomento di chi, non essendo della nostra parte
politica, ha giustamente meno fiduciarietà nei rapporti con il
Governo nazionale, a volte trova fughe in avanti fastidiose: mi
riferisco a quelle che sono le idee, le innovazioni, i processi di
riforma che questo Governo nazionale apporta al nostro Paese che -
qui apro una parentesi - sono sempre decisamente rallentati da un
sistema di regolamento parlamentare che oggi mostra tutti i suoi
limiti. Lo diceva già il "Governo Prodi", credo che il "Governo
Berlusconi" non faccia altro che evidenziare la necessità che il
Parlamento possa arrivare ad una regolamentazione che renda
possibile la governabilità in tempi e modi coerenti con le sfide
che siamo chiamati ad affrontare.
Sul Patto di stabilità avevamo già anticipato la disponibilità
del Governo, mi fa piacere che oggi sia istituzionale questa
disponibilità non solo più politica: quella di riconoscere alle
Regioni a statuto speciale la partecipazione al Patto di stabilità
e alla concorrenza, e alla sussidiarietà attraverso un dialogo a
cui i tavoli tecnici stanno lavorando in maniera molto importante
per raggiungere l'obiettivo di un federalismo equo, solidale, ma
finalmente responsabile, che è quello che tutti noi auspichiamo non
solo per le Regioni autonome, ma soprattutto per tutte le altre
Regioni che ancora in quella situazione non sono. Sul piano casa,
anche qui ancora una volta il Governo nazionale ha dimostrato di
avere chiaro cosa può essere utile per muovere le piccole economie
della piccola e media impresa e anche per superare burocrazie che
sono decisamente a volte ingiuste nei confronti di padroni di casa
che magari devono fare alcuni piccoli lavoretti.
Bene, sono contento che il Presidente della Regione abbia potuto
testimoniare come il Governo non sia semplicemente proiettato sulla
risoluzione dei problemi, ma anche attento al fatto che nel metodo
e nelle procedure ormai è fatto noto che le Regioni hanno una voce
in capitolo molto forte. Credo che il Presidente della Regione
abbia potuto testimoniare che non solo le Regioni autonome, ma
anche quelle ordinarie ormai si pongono sul tavolo del confronto
con il Governo come degli interlocutori di pari dignità.
Contrariamente a quello che abbiamo sentito fino a qualche momento
fa, non ci sono più situazioni di questo tipo.
Sul piano casa, Presidente, abbiamo anche noi la necessità di
capire meglio quali saranno le regole, con quali strumenti il
Governo metterà in campo le energie che le Regioni dovranno
realizzare per dare una svolta in questo settore, io dico il
settore delle burocrazie urbanistiche. In questo caso, in forza
della nostra competenza primaria, non sarebbe male che il nostro
Consiglio potesse una volta essere anticipatore di certe
situazioni, se condividiamo naturalmente la necessità anche nella
nostra regione di superare alcune arcaiche regolamentazioni che
stanno non solo frenando la libertà di attività del cittadino nella
propria casa, ma anche l'economia di microimprese che in questa
regione sono in grandissima difficoltà. Abbiamo 4.000 imprese
artigiane, di cui 1.000 sono già fallite, quasi chiuse; se non
diamo immediatamente corso ad un'opportunità che i piccoli
proprietari possano prendere i 15-20 mila euro che hanno in banca
(che in questo momento non rendono neanche tanto) e investirli
nella propria... a casa, dando un'energia economica e finanziaria a
queste piccole imprese, dovremo registrare nei prossimi mesi
centinaia di fallimenti nella nostra regione. Credo che questo
Consiglio, utilizzando la nostra competenza primaria, potrà magari
distinguersi per fare non una fuga in avanti, ma finalmente
un'anticipazione di un provvedimento condiviso dal Governo.
Président
- La parole au Conseiller Louvin.
Louvin (VdAV-R)
- Grazie, Presidente. Reduce dalla
trasferta romana, il Presidente ha messo sul tavolo argomenti di
peso e mentre non siamo, contrariamente ai colleghi, in grado di
pronunciarci sulla validità delle soluzioni transattive che
approfondiremo appena saranno disponibili i testi delle
deliberazioni adottate in proposito nei giorni scorsi, vorremmo
fare due sottolineature in ordine agli altri temi. In particolare,
visto che la questione del Monte Bianco ritornerà fra pochi istanti
in discussione, per quanto riguarda il federalismo fiscale, abbiamo
avuto l'impressione che il passaggio dal Senato alla Camera abbia
segnato un "riasciugarsi" del testo, che lo ha avvicinato in
qualche modo alle nostre aspettative o comunque ha iniziato a
fugare alcune preoccupazioni che continuiamo a ritenere fondate in
termini generali, sui rischi per la nostra finanza regionale,
collegati alla manovra complessiva del cosiddetto "federalismo
fiscale". Mentre peraltro su un testo che era molto più lontano
dalle nostre attese che è stato votato dal Senato il Senatore
valdostano ha espresso un giudizio non solo positivo, ma direi
entusiastico, abbiamo registrato (e condividiamo l'atteggiamento di
maggior cautela in questo) un atteggiamento più cauto da parte del
Deputato valdostano su un testo che, ripeto, ha segnato dei
significati avvicinamenti alle nostre preoccupazioni che permanesse
una condizione di contrattazione bilaterale sulle innovazioni che
devono essere apportate. Bene si è fatto a spostare l'asse dal
Patto di convergenza al Patto di stabilità interno e in qualche
modo a limitare l'impatto complessivo della delega legislativa
rispetto alla nostra Regione, se non ricordo male, a soli tre
articoli (12, 21, 25) che continuano a mantenere un effetto diretto
sulla nostra Regione.
Quanto al problema casa, su questo apriamo un punto
interrogativo, siamo convinti della necessità, collega Lattanzi, di
tentare di essere anticipatori, ma non in termini di annuncio, come
ha fatto il Governo nazionale, che sta alimentando a nostro modo di
vedere delle aspettative molto al di sopra di quello che è
oggettivamente possibile concedere in termini di ossigeno per il
settore, con continue aperture e smentite, con continue
ridefinizioni di obiettivi (condomini sì, condomini no, città,
villette, non villette). Noi crediamo poco nella politica di
incentivo edificatorio solo a chi è proprietario di una villa,
piuttosto che ad un'azione complessiva di riqualificazione del
patrimonio edilizio in termini di riqualificazione energetica con
premi volumetrici che possono esserci nella misura in cui sono
anche compatibili con il nostro territorio. Mi pare abbiano fatto
bene i Presidenti di Regione che, al di là della difesa delle
competenze, si sono già pronunciati in termini di preoccupazione
per un uso maldestro di un grimaldello che potrebbe essere molto
pericoloso. Queste manovre, la necessità giusta di dare ossigeno
(noi lo condividiamo) al settore dell'edilizia non può tradursi in
un Far West edificatorio per i prossimi anni e la nostra Regione ha
interesse a mettere bene in chiaro che non si può edificare, fatto
salva la possibilità che qualcuno poi vada a contestare in seguito.
Dobbiamo tenere in questo territorio nel modo più rapido e con la
maggiore semplificazione possibile il controllo sull'attività
edificatoria; spogliare i Comuni da questa attività di sorveglianza
complessiva sul territorio regionale, comunale in particolare,
potrebbe essere molto pericoloso.
Infine, in aperto disaccordo politico con il collega Lattanzi,
la sottolineatura sul peso del Parlamento rispetto al decidere,
questo è tema politico generale di questi ultimi mesi, il fastidio
che hanno i Governi rispetto all'azione dei Parlamenti, che tale
azione vada snellita ci trova perfettamente consenzienti, che vada
depotenziata e al limite estromessa dal campo della discussione ci
pare quanto mai pericoloso.
Président
- La parole au Conseiller Donzel.
Donzel (PD)
- Ringrazio il Presidente della Regione per
aver ricordato anche lui le vittime, come stamani abbiamo
ringraziato il Presidente del Consiglio. Noi sul tema che è stato
successivamente affrontato sulla chiusura delle questioni
giudiziarie ci riserviamo successivamente di fare delle valutazioni
nel merito. Vengo invece alle questioni importanti che sono state
accennate: quelle che ci toccano molto da vicino, quella che
riguarda il percorso del federalismo. È un percorso molto
difficile, lo abbiamo detto più volte, ma credo che, seppure fra
mille difficoltà, anche con una sinergia forte di tutte le forze
politiche del livello regionale, si sia posta una correzione più
che mai opportuna e ritengo che questo spirito non debba durare
solo due giorni adesso, ma debba essere uno spirito che va avanti
nel tempo e che non abbia dietro atteggiamenti ricattatori o
questioni di altro tipo se crediamo nell'autonomia di questa
Regione.
Voglio fare una precisazione sul metodo: questa grande intesa
che è capace a costruire il "Governo Berlusconi" francamente non la
vedo, vedo invece un grande sforzo per fortuna di tutte le Regioni
sia sul federalismo fiscale, sia sul piano casa sul quale tornerò.
Devo dire che un po' di federalismo lo stiamo costruendo, ma dal
basso per fortuna, non certo dall'alto come si aspettava qualcuno,
perché molte Regioni si stanno muovendo per difendere il loro
spazio e soprattutto per poter contare veramente rispetto a
decisioni che verrebbero imposte dall'alto e che non rispettano
minimamente le realtà regionali.
Quanto al piano casa, lì proprio vanno ringraziate le Regioni,
perché non di una grande capacità mediatoria del Governo si deve
parlare, ma di una vera e propria bocciatura. Era annunciato per
venerdì in Consiglio dei ministri un decreto legge che non verrà
varato, perché le Regioni gli hanno detto "no, non si fa nessun
decreto legge!". Anche se il Parlamento è così depotenziato, almeno
ci sono le Regioni che gli dicono: "lascia perdere, fai un disegno
di legge, lo discutiamo con calma e cerchiamo di metterci dentro
tutte quelle misure che salvaguardano le Regioni in questo
percorso", perché una cosa è vera: c'è fretta di prendere delle
misure contro la crisi, ma veramente qualcuno parlava di queste
misure l'anno scorso, al mese di settembre e adesso questo Governo
arriva in ampio ritardo con delle misure per decreto legge! Il
decreto legge è una misura importante, ma che va usata con
moderazione e non per cancellare un Parlamento!
Quanto alla riforma del Parlamento, la si discuta, si porti in
aula una proposta di riforma del Parlamento che è attesa, questo
bravissimo Governo ce la faccia vedere e cercheremo di andare verso
la riforma del Parlamento e non l'esautorazione del Parlamento. Su
questo tema la nostra Regione ha fatto la sua parte, ringrazio il
Presidente, insieme alle altre Regioni per chiarire che dobbiamo
rilanciare l'economia, e lo dobbiamo fare anche attraverso il
sostegno alle imprese, non a scapito però di distruggere una
bellissima regione turistica come la nostra, dando via libera alla
speculazione di pochi e che non risponderebbe alle esigenze
sicuramente dei molti.
Président
- La parole au Conseiller Zucchi.
Zucchi (PdL)
- Scusi, Presidente, di solito non
intervengo mai sulle comunicazioni, ma questa volta non ho
resistito. Veramente mi domando come si riesca a fare della
polemica anche sulle comunicazioni del Presidente, che vengono
prese come pretesto dalla parte che ci sta di fronte per vomitare
sempre le solite contumelie. Questa vostra agitazione è
direttamente proporzionale con il nostro sollievo, perché più vi
agitate, lanciate strali su quella che definite la maggioranza
tirannica nazionale... dove praticamente si è parlato di
comunicazioni semplici, su questioni che sono nel divenire e voi
ogni volta vi preoccupate soltanto di lanciare i soliti strali.
Il collega Louvin, non me ne voglia, parla di un qualcosa come è
stato detto prima sull'ordine del giorno precedente che non c'è,
parliamo veramente delle cose che ancora non esistono, per gli
slogan
sulla cementificazione selvaggia e poi si dice
veramente che questo Governo impone dall'alto. Menomale che invece
questo Governo discute e non c'è niente di male nell'accogliere le
istanze che vengono dalle Regioni, come oggi è successo;
evidentemente si può anche ragionare e tornare indietro! Veramente,
non capisco, ma da un lato sono sollevato nel vedere tutte le volte
da parte vostra... e non vi rassegnate proprio di aver perso le
elezioni nel 2008! Veramente anche quando arrivano i sondaggi, con
questa vostra politica sempre della denigrazione, del dire "no",
noi siamo contenti perché più voi dite "no" più noi saliamo perché
facciamo le cose che i cittadini vogliono, mentre voi precipitate
nei sondaggi. Se siete contenti voi, continuate così!
Président
- Ce n'est pas exactement sur les
communications du Président, mais quand même...
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK