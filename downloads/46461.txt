Consiglio Regionale della Valle d'Aosta - Oggetto del Consiglio n. 2882 del 25 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORESTE E TERRITORI MONTANI
TRASPORTI E VIABILITÀ
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2882 del 25 ottobre 2023 - Resoconto
OGGETTO N. 2882/XVI - Interrogazione: "Notizie in merito
all'attuazione dell'ordine del giorno approvato dal Consiglio sul
DEFR 2023-2025 rispetto alla percorribilità per tutto l'anno del
Piccolo San Bernardo".
Bertin (Presidente) -
Possiamo riprendere i lavori dopo
la sospensione. Punto n. 15 all'ordine del giorno. Risponde
l'assessore Caveri.
Caveri (AV-VdA Unie) -
Se lei consente, vorrei brevemente
ripercorrere la vicenda nei dieci minuti, in maniera che le sia
chiaro il quadro.
Noi ci siamo trovati, oramai da molti anni, di fronte a questa
possibilità che era stata portata avanti da alcuni esponenti
politici del Consiglio comunale di La Thuile rispetto alla
possibilità di avere un Traforo che potesse collegare la Valle
d'Aosta alla Francia, soprattutto nel corso dell'inverno - perché
ovviamente durante l'estate esiste il colle stradale - in maniera
però da non turbare (perché questa era un'ipotesi che è stata
scartata) la zona sciistica del Piccolo San Bernardo. Questa
possibilità esisteva, soprattutto, nell'ipotesi estrema di chi
anche vagheggiava di tenere aperta la strada attuale con gli
spartineve; è chiarissimo che dalla parte francese esiste una
fortissima pericolosità per le valanghe.
Di questo tema si occuparono già in passato altri colleghi
Consiglieri e all'epoca venne fatto uno studio nell'ambito di
Interreg, studio che vedo lei ha nelle mani e che, nel tempo non è
mai stato aggiornato, perché di fatto continua ad avere una sua
validità; nelle diverse ipotesi tratteggiate, in realtà forse
l'unica cosa che è cambiata sono gli importi, perché è del tutto
evidente che oggi ci troviamo di fronte a un aumento dei costi
assolutamente notevole.
Chi sarebbero gli interlocutori? Perché questo credo che sia un
tema capitale.
Dalla parte italiana, la proprietà è dell'ANAS; faccio anche
notare che, negli anni l'ANAS, ha fatto una serie d'investimenti
importanti sulla strada. Se noi compariamo la strada del
Département che c'è dall'altra parte - dove non ci sono guard-rail,
non ci sono situazioni di sicurezza che invece sul lato italiano
sono state garantite - già oggi comparare le due strade è molto
difficile: sono due soggetti giuridici molto diversi fra di
loro.
L'impegno che io avevo assunto qui era di capire quale fosse
l'atteggiamento delle autorità francesi a fronte anche, ne ho
ancora discusso questa mattina con il Sindaco di La Thuile, di un
certo raffreddamento delle istanze ufficiali di La Thuile che in
passato, come Consiglio comunale, aveva proposto non solo degli
incontri ma anche dei documenti ufficiali.
Ebbene, dando per scontato che l'istanza che potrebbe occuparsi
del Traforo non è Alcotrà, non è la cooperazione transfrontaliera -
per la semplice ragione che negli obiettivi della cooperazione
transfrontaliera non ci sono degli obiettivi così forti come la
costruzione di un Traforo e soprattutto così costosi; non
basterebbe il budget di dieci anni di cooperazione transfrontaliera
per realizzare, con le diverse alternative, un Traforo di
collegamento con l'altra parte delle Alpi - le interlocuzioni sono
state politiche all'interno di Alcotrà. In tutti gli incontri, che
sono stati molto numerosi, io ho posto la questione in particolare
a Nicolas Daragon, che è il vice Presidente di
Auvergne-Rhône-Alpes, che è l'uomo che si occupa della cooperazione
transfrontaliera. Devo anche dire che nel corso dell'incontro che
ci fu in Valle d'Aosta con Laurent Wauquiez, Presidente
d'Auvergne-Rhône-Alpes, le risposte che abbiamo ottenuto sono
sempre state di una grandissima freddezza, che si è confermata
nell'ultimissimo incontro che c'è stato poche settimane fa al
Piccolo San Bernardo, con "il proprietario" della strada dell'altra
parte, cioè un politico di grandissimo spessore, Hervé Gaymard, che
oggi è il Presidente del Département e che ha avuto anche ruoli
importantissimi in Francia come Ministro dell'economia ed è uno che
vede la problematica dall'alto. Ebbene, da parte loro, in questo
momento non c'è alcuna disponibilità a parlare del Piccolo San
Bernardo.
Da una parte anche noi oggi saremmo in imbarazzo a proporre una
costruzione così costosa senza entrare nel merito della sua
utilità, perché, non è il caso qui oggi di discuterne, ma su questo
anche La Thuile si divide, c'è chi dice: "Sarebbe bellissimo" e c'è
chi dice: "Attenzione perché poi gli sciatori, al posto di fermarsi
a la Thuile, vanno nelle grandi stazioni francesi che si trovano
esattamente dall'altra parte".
Devo dire che la freddezza deriva, da una parte, dalla
consapevolezza che oggi chiedere ai Francesi - rifacendosi anche
alle dichiarazioni precedenti - un impegno per il raddoppio del
Monte Bianco o qualunque diavoleria si farà per modernizzare
quell'itinerario e pensare di spendere anche centinaia di milioni
sul Piccolo San Bernardo appare totalmente irrealistico. Devo però
dire che, nel parlare con Gaymard, oggi la loro preoccupazione
dell'allocazione delle somme dello Stato francese riguarda in
particolare il completamento della Torino-Lione.
Quando noi parliamo della Torino-Lione, ci dimentichiamo un tema
molto importante e cioè lo stanziamento che è stato fatto dai due
Stati - quello italiano e quello francese, e naturalmente il
contributo importantissimo dell'Unione Europea - riguarda
sostanzialmente la costruzione della tratta, ma non tutta una serie
di opere afferenti che devono essere costruite sul territorio
francese e soprattutto la costruzione di due grandi gallerie che
sono in capo allo Stato francese danno come interpretazione dei
dubbi rispetto al Piccolo San Bernardo - ma anche qualche dubbio
rispetto al Monte Bianco da parte francese - che quelle somme che
oggi servono per quelle gallerie sono molto elevate e molto
grandi.
Si aggiunge da parte loro anche una riflessione sui percorsi
stradali: al di là dei tre mesi di chiusura del Monte Bianco
rispetto ai quali probabilmente la saturazione dei Tunnel del
Fréjus sarà ancora più elevata, esiste un problema per completare
la fluidità del traffico stradale, per risolvere alcuni problemi
stradali fra i quali, per esempio, un rafforzamento della
circonvallazione di Chambéry, che anche questa ha dei costi molto
elevati.
Noi ci troviamo oggi, a mio avviso - e questa è la risposta che
io mi permetto di dare - di fronte a un disinteresse da parte
francese; mi permetto anche di dire che questo, come ho già
accennato, è legato anche a una specie di eclisse di un certo
interesse da parte dello stesso Comune di La Thuile per le
riflessioni che facevo prima. So che c'è un Comitato che ha
incontrato alcune personalità del Département francese, però devo
dire che - per chiunque lo conosca, e lei è fra questi sicuramente
- il modello francese è molto legato alla figura carismatica dei
Presidenti di Département e oggi posso dire (avendo a lungo parlato
con lui di una situazione più complessiva in cui la vicenda del
Piccolo, dell'eventuale Traforo, è minimale rispetto al complesso
delle problematiche di cui dicevo prima) che c'è una riflessione
negativa, o comunque attendista, da parte dei Francesi.
Devo invece dire che c'è una profondissima convizione di un
rafforzamento del ruolo del Colle del Piccolo San Bernardo, dove
già in passato è stata realizzata una serie di interventi
attraverso Interreg e oggi per esempio sull'ospizio c'è tutto un
ragionamento di una sua valorizzazione, addirittura di una
ristrutturazione profonda, non solo per un uso estivo ma anche per
un uso invernale. La caserma lato italiano è stata acquistata da un
grande imprenditore francese che sembra avere intenzione di fare
una sorta di resort; esistono altre strutture sulle quali potremmo
riflettere per un utilizzo maggiore di tutta quest'area
straordinaria, non solo d'estate ma anche d'inverno, ma non è
naturalmente la domanda che lei mi ha posto e a cui ho cercato di
rispondere.
Presidente -
Per la replica, consigliera Erika Guichardaz
ne ha facoltà.
Guichardaz E. (PCP) -
Grazie, Assessore, per la risposta
molto articolata perché - come si ricorda - ci eravamo lasciati in
quel dicembre 2022 in cui lei aveva giustamente detto che avrebbe
avuto delle interlocuzioni e le avrebbe rese note all'Aula; quindi
era semplicemente per capire qual era lo stato dell'arte.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK