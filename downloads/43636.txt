Consiglio Regionale della Valle d'Aosta - Oggetto del Consiglio n. 857 del 22 settembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 857 del 22 settembre 2021 - Resoconto
OGGETTO N. 857/XVI - Interrogazione: "Notizie relative allo
studio demografico sull'evoluzione della popolazione della Valle
d'Aosta nei prossimi 10 anni".
Bertin (Presidente) -
Punto n. 14 dell'ordine del giorno.
Risponde il Presidente della Regione, ne ha facoltà.
Lavevaz (UV) -
Si chiede con questa interrogazione come
si articolerà lo studio, su quali basi e quale è il fine dello
studio demografico. La Giunta regionale ha deciso di promuovere la
realizzazione di uno studio demografico, partendo dall'osservazione
che da tempo, in particolare attraverso le analisi prodotte
dall'Osservatorio economico e sociale, emerge come la Valle d'Aosta
stia affrontando una fase particolarmente critica dal punto di
vista demografico. Nello specifico questa dinamica si sostanzia in
un costante e significativo calo dei residenti, in un'importante
caduta della natalità, in un rilevante processo di invecchiamento e
in un rallentamento dei flussi migratori.
Un richiamo sintetico ad alcuni dati può chiarire meglio il
quadro. A inizio 2021, per il settimo anno consecutivo, si registra
un calo dei residenti. La popolazione valdostana nel complesso nel
periodo 2014-2021 sì è infatti contratta di circa 4300 unità, ossia
circa il 3,4 percento, per cui al primo gennaio di questo anno i
residenti in Valle d'Aosta si attestano di poco sotto le 124 mila
unità, ovvero a un valore simile a quello rilevato per il 2007.
Questa contrazione è stata determinata principalmente da saldi
naturali negativi, a cui si devono aggiungere anche saldi migratori
negativi. In particolare, la dinamica della natalità presenta dei
tratti di criticità importanti, tanto che nel corso degli ultimi
nove anni si è innescato un
trend
di progressiva discesa del
numero dei nati, con la sola eccezione del 2014. In particolare, il
livello delle nascite, nell'ultimo sessennio, si è saldamente
attestato al di sotto della soglia delle mille unità all'anno, per
arrivare nel 2020 a toccare il minimo storico stimato in meno di
800 nascite. È utile ricordare che solo nel 2009 i nati erano circa
1300, ovvero il 30 percento in più. I dati relativi ai primi mesi
del 2021 confermano, peraltro, che il livello delle nascite si
mantiene su livelli minimi.
L'insorgenza della pandemia di Covid-19 ha poi contribuito ad
acuire questa situazione, esercitando un forte impatto sui
comportamenti demografici e determinando un ulteriore peggioramento
della dinamica naturale, dato il sensibile aumento dei decessi
associato appunto a una significativa contrazione delle nascite e
parallelamente a un rallentamento della mobilità.
La Giunta regionale ha quindi ritenuto che, ai fini
dell'attività di programmazione sociale ed economica, fosse
particolarmente rilevante disporre di analisi che potessero fornire
indicazioni sulle evoluzioni nell'arco dei prossimi dieci anni
della popolazione della regione, con particolare attenzione alla
fascia di residenti in età scolastica e in età lavorativa e
anziana, in quanto costituiscono rilevanti elementi di riflessione
trasversali per molte politiche regionali. Proprio in ragione
dell'attività programmatoria appare strategico avere una conoscenza
delle aree a maggior malessere demografico, nascite e flussi
migratori deboli, strutture squilibrate, eccetera, e sulla base
delle proiezioni della popolazione regionale per classi di età e
genere definire alcuni possibili scenari demografici al 2031.
L'obiettivo dello studio è pertanto sintetizzabile nell'acquisire
elementi conoscitivi circa l'evoluzione della popolazione regionale
nell'arco dei prossimi quindici anni, approfondendo e rivedendo le
previsioni demografiche attualmente disponibili, superate dagli
eventi prodottisi a seguito dell'impatto della pandemia.
In considerazione della qualificata competenza ed esperienza
professionale maturata nella elaborazione di studi sulle analisi
delle dinamiche demografiche e proiezioni della popolazione, lo
studio è stato affidato all'Università Cattolica del Sacro Cuore di
Milano, specificatamente al Laboratorio di statistica applicata,
che promuove l'applicazione delle metodologie statistiche per
l'analisi di processi in ambito sociale, economico e aziendale, con
particolare attenzione ai processi decisionali, e che vanta una
rilevante attività di ricerca applicata su temi quali l'analisi
sociodemografica e quella di supporto alle decisioni, con
riferimento anche all'aspetto previsionale.
La progettazione e il coordinamento scientifico dell'attività di
analisi e la supervisione tecnica di tutte le fasi, oltre alla cura
della stesura del
report
finale, è assicurata dal direttore
del laboratorio di statistica applicata professor Alessandro
Rosina. Si tratta di un importante demografo che, oltre
all'attività accademica, ha al suo attivo molte pubblicazioni
scientifiche e divulgative e ha ricoperto e tutt'ora ricopre
importanti incarichi come esperto, oltre ad aver partecipato a
commissioni ISTAT e ministeriali. Attualmente è membro del comitato
tecnico scientifico dell'Osservatorio nazionale sulla famiglia e
coordinatore del gruppo di esperti su demografia e Covid 19.
L'attività viene svolta in coordinamento con l'Osservatorio
economico e sociale della Presidenza della Regione e lo studio è
articolato essenzialmente in due parti: la prima ha come
riferimento temporale il periodo 2011-2020 e prevede un'analisi
dell'andamento demografico distinta per età e genere con
riferimento alla Regione nel suo complesso e distinta per marco
aree super regionali da definire con l'Osservatorio economico e
sociale. Le dinamiche e gli indicatori individuati saranno
comparati con l'andamento previsto dalle proiezioni ISTAT e
rispetto all'andamento italiano. L'obiettivo è di valutare quanto e
in quali macro aree tali dinamiche nel decennio scorso sono andate
peggio o meglio delle previsioni fatte nel 2011 e rispetto al resto
del Paese, ovvero quali aree sono in maggior malessere
demografico.
La seconda parte ha invece come riferimento temporale il periodo
2021-2036. In questo caso il lavoro si sostanzia nella produzione
delle proiezioni della popolazione per classi di età e genere al
2036, agganciandosi agli scenari elaborati da ISTAT.
Presidente -
Per la replica il consigliere Lavy.
Lavy (LEGA VDA) -
Presidente Lavevaz, ho paura che questa
possa essere una grande occasione persa e adesso le spiego il
perché. Da ciò che mi ha detto - poi ovviamente andrò comunque a
ristudiarmi la sua risposta nel dettaglio, perché ha dato
tantissime informazioni - si tratta la Valle d'Aosta come un
comparto stagno, un comparto unico, perché si valuteranno le
evoluzioni della popolazione in base essenzialmente all'età e al
genere. Però la Valle d'Aosta non è tutta uguale, anzi, negli
ultimi decenni si vede una differenziazione netta fra ciò che c'è
nelle terre alte, quindi la montagna, e ciò che c'è ad Aosta e
nella
plaine,
che purtroppo è diventato il centro un po' di
tutto.
Il fatto che si studi la demografia e l'evoluzione della regione
è ovviamente qualcosa di importante, perché forse si ha così una
platea nel capire quali politiche devono essere portate avanti. Il
problema è che, se questo genere di studio parte sulle stesse basi
che ha guidato la politica negli ultimi decenni, allora c'è un
problema. Perché effettivamente, se noi andassimo a vedere oggi -
Bernard Janin lo spiegherebbe molto bene:
la géographie est très
liée à l'histoire
- ebbene, si vedrebbe che certe scelte che
sono state fatte anche negli anni scorsi hanno portato a far sì che
ci siano zone molto più penalizzate rispetto alle altre, e le zone
più penalizzate sono quelle di montagna, perché Aosta e la plaine
non sono montagna. L'imbuto ha fatto sì che tantissime persone
decidessero di spostarsi verso il basso ed è questo che a quanto mi
ha detto lei manca nello studio, il capire qual è stata la causa
delle migrazioni interne in Valle d'Aosta, perché ci sono tante
persone che dalle vallate, dai villaggi, si sono spostate nel
fondovalle, nei cosiddetti comuni dormitori, che sono un obbrobrio
sotto tantissimi punti di vista, anche semplicemente quello
urbanistico, e che negano quello che è stato il nucleo fondamentale
della società valdostana, che era il villaggio con tutto ciò che ne
consegue.
Ecco perché ragionando nella stessa maniera, rispetto a come si
è sempre fatto, si considera la Valle d'Aosta come un tutt'uno, ma
non è assolutamente così, per il semplice fatto che la montagna è
una cosa, Aosta e la plaine sono un'altra; quindi, io mi aspetterei
che ci sia una sorta di suddivisione a fasce rispetto alla plaine,
rispetto alla media montagna, rispetto all'alta montagna. Se si va
a vedere nella storia, l'abbé Henry contava più di quattordici
villaggi sopra i 2000 metri qualche decennio fa. Ora, per carità,
le situazioni anche climatiche sono differenti, ma il fatto che si
decida quale sia il centro e quale sia la periferia è una scelta
politica e spesso purtroppo, con il fatto di dire tuteliamo la
montagna, in realtà si è solo tutelato Aosta e tutelata la plaine,
che non sono montagna. Purtroppo, ci sono zone, mi viene in mente
la valle di Champorcher, la Valsavarenche, altre valli laterali,
altri comuni delle terre alte, che sono in gravissima difficoltà,
più di altre zone che costituiscono la plaine. Mai nel tempo la
Valle d'Aosta ha avuto 120 mila abitanti, oggi però c'è una
grandissima sproporzione fra chi abita nelle terre alte e mantiene
il territorio e chi abita nella plaine.
E questo sarebbe interessante nello studio demografico proprio
per capire anche gli spostamenti interni e capire che lavoro fanno
le persone che si sono spostate; e io ci scommetterei che una
grandissima parte delle persone che si sono spostate sono impiegate
nel settore pubblico. La Valle d'Aosta, che ha sempre detto di
difendere chi abita in montagna, in maniera indiretta con
l'attrazione verso di sé nel comparto pubblico di tantissimi
valdostani, non ha fatto altro che in realtà fare l'esatto opposto
di ciò che diceva, e questo studio potrebbe dimostrarlo. Ovvio che
potrebbe dare fastidio a qualcuno, assolutamente, ma è un'occasione
per non ripetere certi errori fatti, perché a oggi ci sono zone
della Valle d'Aosta totalmente sguarnite e non possiamo permettere
che in realtà la Regione faccia ciò che forse ha sbagliato nel fare
nel tempo, anche se a parole si è sempre detto l'opposto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK