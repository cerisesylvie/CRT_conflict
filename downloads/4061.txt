Consiglio Regionale della Valle d'Aosta - Oggetto del Consiglio n. 380 del 9 luglio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 380 del 9 luglio 1981 - Resoconto
OGGETTO N. 380/81 - PROPOSTA DI REGOLAMENTO CONCERNENTE:
"MODIFICHE ED INTEGRAZIONI ALLA REGOLAMENTAZIONE DEL DIPARTIMENTO
DI EMERGENZA ED ACCETTAZIONE DELL'OSPEDALE GENERALE REGIONALE DELLA
VALLE D'AOSTA, DI CUI ALLA DELIBERAZIONE DEL CONSIGLIO REGIONALE N.
359 DEL 18 OTTOBRE 1977".
Presidente
- Il provvedimento ha avuto il parere anche se
travagliato, come è stato ricordato dal Presidente della
Commissione competente, Consigliere Péaquin; in più l'Assessore
regionale alla Sanità ed Assistenza sociale, i Capigruppo e il
Presidente del Consiglio hanno ricevuto una lettera delle
Organizzazioni sindacali in data 7 luglio - di cui ho già dato
notizia - con la quale le Organizzazioni sindacali AMPO - AMDEO -
CIMO e AROI portano a conoscenza il loro parere in linea di massima
favorevole, pur ribadendo alcune perplessità per quanto riguarda
funzioni dirigenziali od altro.
Richiamo i Consiglieri al documento; quelli che non lo avessero
avuto, possono richiederlo in modo da essere maggiormente
documentati.
Ha facoltà di parlare l'Assessore alla Sanità ed Assistenza
sociale Rollandin per svolgere la sua relazione.
Rollandin (UV)
- Il regolamento che viene proposto è una
modifica di quello precedente, oggetto di una delibera del 18
ottobre 1977, n. 359, dove era prevista un'organizzazione del
lavoro che riguarda il pronto soccorso ed accettazione, delibera
che teneva conto di alcune carenze sia del territorio sia della
disponibilità dei locali esistenti all'interno dell'Ospedale.
Non sto a ricordare l'esigenza di avere un pronto soccorso
efficiente in quanto gli ultimi avvenimenti hanno fatto toccare con
mano quanto sia necessario avere una disponibilità sufficiente di
medici e di mezzi per intervenire prontamente in incidenti
automobilistici che purtroppo caratterizzano la nostra Regione.
L'impostazione che viene data con questo nuovo regolamento modifica
essenzialmente quella precedente in quanto non c'è servizio di
accettazione autonoma ma viene integrato con il servizio di
medicina esistente, cioè c'è un servizio di pronto soccorso
inserito in un discorso di dipartimento. Difatti si tratta del
regolamento di un dipartimento di emergenza a cui partecipano le
varie divisioni ed in cui è organizzato un discorso di pronto
soccorso legato all'accettazione verso gli esterni.
Nel regolamento è specificato in particolare come devono
lavorare i medici presenti che riguardano la branca chirurgica e
quella medica; difatti in servizio 24 ore su 24 vi è un medico
appartenente alla divisione di medicina generale insieme ad un
sanitario della branca chirurgica, diviso con una fascia oraria
dalle otto alle venti che riguarda la branca traumatologica e dalle
venti alle otto del giorno dopo per quanto riguarda la branca
chirurgica vera e propria. Questa scelta non è casuale, ma è dovuta
all'osservazione delle statistiche sul tipo di intervento e sulle
necessità degli interventi veri e propri che si sono verificati in
questi ultimi anni. Difatti le statistiche provano che il 72% degli
interventi diurni sono essenzialmente legati all'intervento
sanitario del traumatologo, per cui è essenziale che questo sia
presente nelle ore diurne.
Per quando riguarda le scelte legate al raccordo fra il servizio
di pronto soccorso sul territorio e quello all'interno, si fa
riferimento alle legge 33 già approvata da questo Consiglio davanti
alla centrale operativa che - lo ricordo - prevedeva la presenza di
un medico oltre che di un telefonista al momento della ricezione
delle chiamate, questo per agevolare di molto il raccordo con la
presenza sul territorio di sanitari intra-ospedalieri che sono in
grado di fornire delle informazioni più corrette di uno che
semplicemente riceve la chiamata e la smista.
L'altro problema grosso del pronto soccorso era quello dei
locali; ora i locali sono quasi finiti ed è importante che ci sia
una valutazione corretta di come può funzionare un pronto soccorso
con la disponibilità di posti letto. Una delle critiche che era
sempre stata mossa era quella dell'esistenza dei posti letto solo
sulla carta, perché di fatto non c'è mai stata la possibilità di
verificare come possa essere impostato il lavoro quando c'è la
possibilità di un'aspettativa di 48 ore del malato che arriva al
pronto soccorso e si deve accertare a che divisione assegnarlo.
Questa è un'impostazione da rivedere in modo corretto per evitare
che ci sia un'ospedalizzazione massiccia senza la necessaria
diagnosi.
Per il resto, il lavoro che riguarda questa impostazione è
iniziato già a gennaio con un incontro con tutte le forze sociali e
sindacali, dove si è cercato di tenere conto dell'organizzazione
del lavoro quale dovrà essere gestito dall'u.s.l., in quanto le
funzioni verranno poi passate a loro; quindi questo tipo
d'impostazione sarà gestito in quel contesto e non più a livello
separato tra servizi extra-ospedalieri ed intra-ospedalieri. Penso
che, tenuto conto anche delle osservazioni giunte da parte delle
Associazioni mediche che sono favorevoli a questa impostazione,
essa sia ancora tutta da verificare; tengo a precisare che non c'è
un tipo di impostazione di pronto soccorso ottimale ma ci sono
delle impostazioni che variano da ospedale a ospedale e che tengono
conto delle diverse realtà.
Con questa proposta si cerca di vedere, seppure in via
sperimentale, come può essere impostato il lavoro tenuto conto
delle esigenze della nostra Regione.
Presidente
- Colleghi Consiglieri, è aperta la
discussione.
Ha chiesto di parlare il Consigliere Fosson, ne ha facoltà.
Fosson (DC)
- Nel dichiarare l'apprezzamento favorevole
del Gruppo consiliare della Democrazia Cristiana a questa proposta
di regolamento, mi preme osservare alcuni aspetti che porteranno da
parte nostra alla presentazione di alcuni emendamenti che non ne
stravolgono comunque l'assetto generale del regolamento.
L'Assessore alla Sanità ed Assistenza sociale parlava del
criterio di "variabilità", dell'evoluzione continua che c'è nel
campo del pronto soccorso. Accennava al fatto che non ci sono
soluzioni ottimali, che si cerca di arrivare all'ottimizzazione per
successivi approcci, ed inseriva questa proposta di regolamento nel
contesto di un approccio valido per la nostra Regione. Proprio in
questo senso noi riteniamo che al primo articolo, là dove si dice
"in via transitoria, fino all'entrata in vigore delle norme di cui
all'art. 17, della legge 23 dicembre 1978, n. 833" si debba
aggiungere "e comunque per un periodo non superiore ad un
anno".
Cioè noi riteniamo che entro un anno - che per noi non è un
termine ultimativo ma può diventare un anno e mezzo o due - e
comunque entro un termine preciso questo regolamento possa e debba
essere rivisto anche alla luce delle nuove esigenze che saranno
nate e soprattutto alla luce delle disfunzioni che potranno
verificarsi nel funzionamento. Questa è una prima valutazione.
L'altra è che non si fa cenno in questa proposta di regolamento
alla funzione del direttore sanitario, mentre invece la legge
nazionale ne parla con molta precisione. Questa dice: "Negli
ospedali regionali e provinciali il servizio di pronto soccorso è
espletato dal personale sanitario con organico proprio, sotto la
diretta vigilanza della direzione sanitaria, ecc.".
A questo proposito non abbiamo elaborato un emendamento ma
facciamo una raccomandazione molto precisa all'Assessore di
specificare - in questa o in una frase successiva - la funzione di
direttore sanitario.
Un ultimo appunto che si è tradotto poi in un emendamento, è
quello relativo agli artt. 4 e 6. Nell'art. 4 si legge "Di norma
fanno parte del dipartimento di emergenza e di accettazione le
seguenti unità operative;" e c'è un elenco di un certo numero di
unità operative dal quale ne mancano alcune, presenti in ospedale.
Questo fa sì che l'unità di medicina generale venga sovraccaricata
di funzioni rispetto al suo organico. Per questo noi proponiamo - è
il secondo emendamento - la soppressione del comma e) dell'art. 6
che fra l'altro mi pare sia stato aggiunto solo successivamente e
che non essendoci in una prima bozza di legge presentata
dall'Assessore.
Dopo queste nostre osservazioni e proposte di emendamento,
dichiariamo che complessivamente il regolamento ci sta bene e che
voteremo a favore.
Presidente
- Mi scusi, Consigliere Fosson, ma vorrei fare
una precisazione se presenta già gli emendamenti scritti.
Nell'art. 1 si dice:
"per un periodo non superiore ad un
anno"
, si dovrebbe intendere
"a partire dall'entrata in
vigore del regolamento"
? Dovrebbe essere implicito ma se viene
chiarito non è male.
Bene, allora si deve intendere come ho detto.
Ha chiesto di parlare il Consigliere Péaquin, ne ha facoltà.
Péaquin (PCI)
- Siamo favorevoli a questa proposta di
regolamento rappresentata dalla Giunta regionale. Varrebbe anche
per questo regolamento tutto il discorso fatto in precedenza sul
poco tempo che abbiamo avuto a disposizione, anche se ad onor del
vero qui abbiamo avuto qualche giorno in più, infatti la proposta è
stata consegnata al sottoscritto il 29 giugno cioè nove giorni fa
invece di sei.
Comunque abbiamo avuto la possibilità di esaminarla e ci pare
che le modifiche apportate in questo regolamento rispetto alla
delibera del '77, n. 359, derivino in gran parte dalla nuova
legislazione venuta avanti con la riforma sanitaria e siano di
conseguenza di adeguamento alle vecchie regionali che ci sono state
in merito. Non vorremmo che questo regolamento facesse la stessa
fine della vecchia delibera del '77; possiamo dire tranquillamente
che di quella delibera non se ne è fatto niente. Dopo due anni era
prevista una verifica dell'attuazione di quanto previsto nella 359,
ma anche con documenti mandati dalle organizzazioni mediche e
paramediche dell'ospedale si è potuto bene vedere come una verifica
non fosse neanche proponibile in quanto si trattava di attuare
completamente tutto e non si poteva parlare comunque di verifica.
Pertanto anche in questo caso comprendiamo meglio l'urgenza
dell'approvazione di questo regolamento proprio perché i lavori del
pronto soccorso stanno per essere ultimati e - a quanto ci risulta
- dovrebbero arrivare le attrezzature in tempi abbastanza brevi; è
necessario pertanto poter dire con maggiore chiarezza possibile chi
andrà a ricoprire questi posti di lavoro all'interno del
dipartimento di emergenza.
Ci dichiariamo favorevoli a questa delibera.
Presidente -
Ha chiesto di parlare il Consigliere
Viberti, ne ha facoltà.
Viberti (DPROL)
- Solo per dire che fino a cinque minuti
fa non avevo problemi a votare questo regolamento; mi auguro che
l'Assessore alla Sanità ed Assistenza Sociale Rollandin voglia dire
qualcosa sugli emendamenti presentati dalla D.C. perché ho delle
preoccupazioni sulla loro validità.
Siccome non ho avuto il tempo materiale - lo ripeto - di
esaminare il disegno di legge e visto che la D.C. non si muove mai
senza un preciso interesse, vorrei che non ci fossero dei problemi.
Assessore Rollandin, se accetta gli emendamenti vorrei me ne
spiegasse la ragione, in quanto non ho capito perché li abbiano
presentati.
Presidente
- Colleghi Consiglieri, è chiusa la
discussione generale.
Chiedo all'Assessore ed al Consiglio se ritengono che debbano
essere distribuiti gli emendamenti che sono stati illustrati e
presentati. Si tratta di aggiungere all'art. 1 dopo "n. 833"
"e
comunque per un periodo non superiore ad un anno dall'entrata in
vigore del presente regolamento"
; all'art. 6 di annullare il
comma e).
Ha chiesto di parlare l'Assessore alla Sanità ed Assistenza
sociale Rollandin, ne ha facoltà.
Rollandin (UV)
- Rispondo sugli emendamenti: per quanto
riguarda il periodo di verifica - tenuto conto, come diceva il
Consigliere Péaquin che la delibera n. 359 non ha potuto di fatto
trovare applicazione in quanto già lì si parlava di sperimentazione
e invece non c'erano a disposizione i posti letto - non si sa come
avrebbe potuto andare avanti questo discorso. L'anno di verifica mi
può stare bene, non mi sta bene l'altro discorso e l'ho già
spiegato anche perché capisco che le spinte primariali possono
avere un certo peso, ma devo dire chiaramente che questi del
dipartimento non hanno capito molto. Devo quindi ribadire che il
fatto di voler far partecipare tutto il dipartimento d'emergenza è
per non fare le guardie interdivisionali in quanto non vogliono
parteciparvi. Questo è il discorso che non può andare avanti per il
semplice motivo che le divisioni che sono rimaste al di fuori sono
quelle che al dipartimento di emergenza non hanno un interesse
preciso. Difatti in tutti gli ospedali c'è un certo numero di
divisioni, altrimenti tutto l'ospedale è un dipartimento
d'emergenza. Per questo motivo mi sta bene il 1° emendamento ma non
gli altri due, per i motivi già spiegati, che pregherei di non
mettere in questo regolamento.
Presidente
- Passiamo all'articolato.
Do lettura dell'art. 1.
In via transitoria, fino all'entrata in vigore delle norme di
cui all'art. 17, della legge 23 dicembre 1978, n. 833, il
dipartimento di emergenza e di accettazione dell'ospedale generale
regionale, già istituito con deliberazione del Consiglio regionale
n. 359, del 18 ottobre 1977, è regolamentato con le norme che
seguono, in armonia con le leggi regionali 22 gennaio 1980, n. 2, e
21 aprile 1981, n. 21.
Si intende per dipartimento un modello organizzativo delle
strutture ospedaliere ed extraospedaliere predisposto a:
1) riunire e coordinare le singole competenze dei medici, del
personale sanitario non medico e tecnico, in gruppi di
lavoro;
2) utilizzare le diverse strutture diagnostiche ed operative
delle unità operative che fanno parte del dipartimento;
3) garantire una migliore assistenza con un intervento
globale, unitario e interdisciplinare nel superamento della
parcellizzazione dell'intervento sul malato in branche
specialistiche che rispondono più a modelli organizzativi
dell'ospedale o a criteri nosologici superati e che operano
normalmente, in modo separato ed in tempi successivi;
4) raggruppare tutte le strutture ospedaliere e tutti i
presidi sanitari del territorio interessati al fine specifico che
il dipartimento si propone;
5) sviluppare una nuova forma di didattica, tale da
privilegiare l'applicazione pratica dei suoi operatori e l'attività
di aggiornamento e ricerca.
Presidente
- Ha chiesto di parlare l'Assessore ai Lavori
Pubblici Borbey, ne ha facoltà.
Borbey (DC)
- Siamo favorevoli - escluso il Consigliere
Fosson - ma ribadiamo i nostri emendamenti dato che all'art. 4 sono
stati esclusi dalle unità operative sia gli infettivi, sia la
geriatria.
Inoltre Assessore Rollandin, ribadiamo che in questa delibera
carichi eccessivamente la medicina, ci metti sei medici più altri
sei telefonisti che hanno dodici, più due che dovranno stare nel
dipartimento. Tu porti lì medici in numero eccessivo ma così
depauperi tutto il servizio di medicina.
Quindi noi voteremo a favore degli emendamenti che verranno
respinti, ma in tal caso invitiamo la minoranza a votarli perché è
inutile che creiamo un dipartimento di emergenza che abbia una
possibilità di funzionamento quando depauperiamo il resto da
un'altra parte.
Presidente
- Vorrei precisare che l'Assessore ai Lavori
Pubblici Borbey ha parlato solo dell'art. 4; l'emendamento proposto
dal Consigliere Fosson è l'art. 6 che implicitamente con la
soppressione del comma e) influisce sull'art. 4. Comunque è chiaro
che all'art. 4 non ci sono emendamenti.
Metto in approvazione l'emendamento presentato dal capogruppo
della D.C. aggiuntivo alla terza riga: dopo "n. 833" aggiungere:
"e comunque per un periodo non superiore ad un anno dall'entrata
in vigore del presente regolamento".
Esito della votazione:
Presenti, votanti e favorevoli: 27
Il Consiglio approva all'unanimità.
Presidente
- Metto in approvazione l'art. 1 così
emendato:
In via transitoria, fino all'entrata in vigore delle norme di
cui all'art. 17, della legge 23 dicembre 1978, n. 833,
e
comunque per un periodo non superiore ad un anno dall'entrata in
vigore del presente regolamento, il dipartimento di emergenza e di
accettazione dell'ospedale generale regionale, già istituito con
deliberazione del Consiglio regionale n. 359, del 18 ottobre 1977,
è regolamentato con le norme che seguono, in armonia con le leggi
regionali 22 gennaio 1980, n. 2, e 21 aprile 1981, n. 21.
Si intende per dipartimento un modello organizzativo delle
strutture ospedaliere ed extraospedaliere predisposto a:
1) riunire e coordinare le singole competenze dei medici, del
personale sanitario non medico e tecnico, in gruppi di
lavoro;
2) utilizzare le diverse strutture diagnostiche ed operative
delle unità operative che fanno parte del dipartimento;
3) garantire una migliore assistenza con un intervento
globale, unitario e interdisciplinare nel superamento della
parcellizzazione dell'intervento sul malato in branche
specialistiche che rispondono più a modelli organizzativi
dell'ospedale o a criteri nosologici superati e che operano
normalmente, in modo separato ed in tempi successivi;
4) raggruppare tutte le strutture ospedaliere e tutti i
presidi sanitari del territorio interessati al fine specifico che
il dipartimento si propone;
5) sviluppare una nuova forma di didattica, tale da
privilegiare l'applicazione pratica dei suoi operatori e l'attività
di aggiornamento e ricerca.
Esito della votazione:
Presenti, votanti e favorevoli: 27
Approvato all'unanimità.
Presidente
- Do lettura dell'art. 2.
Il dipartimento di emergenza e di accettazione ha come fini
principali:
a) la maggior qualificazione ed integrità delle prestazioni
di pronto soccorso e di accettazione sanitaria, nel precipuo
interesse dell'utente, sulla base della reciproca collaborazione di
tutte le unità operative.
b) la partecipazione di tutto il personale interessato, pur
nel rispetto delle attitudini ed interessi culturali dei singoli,
alle fondamentali esperienze nel settore, onde consentire la
migliore utilizzazione delle capacità di ciascuno ed evitare
l'eccessiva parcellizzazione dell'intervento sanitario;
c) la trasformazione dell'ospedale in strumento sanitario
territoriale, attraverso un efficace collegamento con le strutture
socio-sanitarie extraospedaliere;
d) l'integrazione con i servizi di pronto soccorso sanitario
disciplinato dalla legge regionale 22 luglio 1980, n. 33;
e) una maggiore economicità di gestione a parità di
prestazioni.
In particolare, il dipartimento di emergenza e di
accettazione ha il compito di:
1) svolgere le funzioni di pronto soccorso erogando tutte le
prestazioni indifferibili nei confronti dei pazienti
esterni;
2) provvedere successivamente a ricoverare, se necessario, il
paziente presso l'unità operativa di competenza o a trasferirlo ad
altro ospedale dotato di strutture idonee a fornire le prestazioni
necessarie o a rinviarlo a strutture extraospedaliere.
In tal caso al paziente dovrà essere consegnata una
dettagliata relazione da cui risultino l'orientamento
diagnostico-terapeutico e gli accertamenti eseguiti.
Per gli scopi di cui sopra deve essere prevista, sul piano
organizzativo, la possibilità di usufruire delle varie competenze
interne ed esterne.
3) sviluppare l'attività ambulatoriale intra ed extra muraria
contribuendo a ridurre il numero e la durata dei ricoveri in
relazione alle reali necessità, e provvedere all'accettazione
ordinaria previa valutazione dei referti eventualmente in possesso
del paziente o richiedendo la sollecita esecuzione di indagini
diagnostiche onde poter assumere adeguate decisioni, in
collegamento con i servizi di guardia ed i servizi pronta
disponibilità sostitutivi o integrativi di questa, ove
previsti;
4) provvedere alle attività di emergenza nei confronti dei
pazienti ricoverati, avvalendosi dei servizi di guardia e dei
servizi di pronta disponibilità sostitutivi o integrativi di
questa, ove previsti;
5) concorrere alla formazione, aggiornamento e
perfezionamento professionale del personale socio-sanitario di ogni
livello, attraverso la partecipazione attiva all'intervento
sanitario nell'ambito del dipartimento. Tale attività va intesa
come attività formativa sia per il personale medico tirocinante o
che svolge la sua attività nel territorio, sia per il personale
sanitario non medico o tecnico che segue i corsi di formazione
professionale o che già opera all'interno della struttura
ospedaliera;
6) realizzare l'integrazione con i servizi di guardia medica
sul territorio;
7) coordinare, in collegamento con centri di emergenza di
base, di cui all'art. 5 della legge regionale n. 33/1980, le
attività di pronto soccorso sul territorio e di trasporto urgente
dei malati, provvedendo, ove necessario, alla prima diagnosi ed al
trattamento d'urgenza fino al trasporto in ospedale;
8) effettuare attività di ricerca anche con la raccolta e
comunicazione dei dati epidemiologici.
Presidente
- Metto in approvazione l'art. 2.
Esito della votazione:
Presenti, votanti e favorevoli: 27
Approvato all'unanimità.
Presidente
- Do lettura dell'art. 3.
Le prestazioni e le funzioni di cui all'art. 2 vengono svolte
dal personale medico e non medico appartenente alle unità operative
che sono inserite nel Dipartimento.
Anche le unità operative che non fanno formalmente parte del
dipartimento di emergenza e di accettazione, collaborano ai fini
diagnostici-terapeutici, tramite i sanitari di guardia o di pronta
disponibilità, all'attività espletata dal dipartimento.
Presidente
- Metto in approvazione l'art. 3.
Esito della votazione:
Presenti, votanti e favorevoli: 27
Approvato all'unanimità.
Presidente
- Do lettura dell'art. 4.
Di norma fanno parte del dipartimento di emergenza e di
accettazione le seguenti unità operative:
- medicina generale;
- chirurgia generale;
- pediatria;
- ostetricia-ginecologia;
- ortopedia-traumatologia;
- anestesia e rianimazione;
- laboratorio di analisi;
- servizio trasfusionale;
- radiodiagnostica;
- neurologia;
- unità coronarica o, in mancanza, servizio di
cardiologia;
- la centrale operativa regionale ed i centri di emergenza di
base di cui alla legge regionale 22 luglio 1980, n. 33;
- i medici convenzionati del servizio di guardia
medica.
Ulteriori inserimenti di unità operative nel dipartimento
possono essere stabilite, con apposita deliberazione del Consiglio
regionale, sentito il comitato direttivo.
Le unità operative sono organizzate in équipes
polispecialistiche ed unità diagnostico terapeutiche.
Presidente
- Metto in approvazione l'art. 4.
Esito della votazione:
Presenti, votanti e favorevoli: 27
Approvato all'unanimità.
Presidente
- Do lettura dell'art. 5.
Fanno parte del dipartimento i servizi di guardia delle unità
operative inserite nel dipartimento nonché i relativi servizi
integrativi di pronta disponibilità. Il servizio di guardia e di
pronta disponibilità è svolto da tutti gli aiuti ed assistenti
facenti parte delle unità operative inserite nel dipartimento,
secondo turni prefissati dal comitato direttivo del dipartimento,
nel rispetto delle vigenti norme contrattuali di lavoro.
Gli orari di servizio e di pronta disponibilità delle altre
unità operative presenti nella struttura ospedaliera devono essere
coordinati con le esigenze di funzionamento del dipartimento di
emergenza ed accettazione.
Pertanto per le prestazioni e consulenze che si rendano
necessarie da parte di altre unità operative, verrà
prioritariamente utilizzato il personale già presente in servizio
per le necessità istituzionali oppure il personale in pronta
disponibilità.
Per le specialità di raro intervento urgente, la Regione
promuove gli opportuni accordi per il collegamento del dipartimento
di emergenza e di accettazione con analoghe strutture della Regione
Piemonte e con altri centri di specializzazione presenti in
ospedali di altre Regioni o all'estero.
Presidente
- Metto in approvazione l'art. 5.
Esito della votazione:
Presenti, votanti e favorevoli: 27
Approvato all'unanimità.
Presidente
Do lettura dell'art. 6.
Presta servizio permanente nel pronto soccorso-accettazione
del dipartimento una unità diagnostico-terapeutica
medico-chirurgica ed ortopedico-traumatologica. Tale unità opera
secondo schemi tecnici ed organizzativi predisposi dal comitato
direttivo del dipartimento e deliberati dal comitato di gestione
dell'u.s.l. su conforme parere dell'ufficio di direzione, sentite
le rappresentanze del personale e le OO.SS. firmatarie dell'accordo
nazionale di lavoro per il personale ospedaliero.
Tali schemi devono garantire:
a) un'attività di pronto soccorso ed accettazione dalle ore
8,00 alle ore 20,00 prestata da personale medico dell'unità
operativa di ortopedia e traumatologia secondo turni settimanali
prefissati;
b) un'attività di pronto soccorso ed accettazione dalle ore
20,00 alle ore 8,00 prestata da personale medico dell'unità
operativa di chirurgia generale secondo turni settimanali
prefissati;
c) un'attività di pronto soccorso ed accettazione di 24 ore
prestata da personale medico dell'unità operativa di medicina
generale, secondo turni mensili prefissati;
d) l'efficace soddisfacimento delle esigenze di emergenza
interne ed esterne dalle ore 20,00 alle ore 8,00 secondo le
modalità di cui ai precedenti punti b) e c);
e) la presenza di un medico dell'unità operativa di medicina
generale per il funzionamento della centrale operativa regionale,
ai fini dell'art. 4 della legge regionale 22 luglio 1980, n.
33.
Appositi schemi, deliberati secondo le modalità di cui al
primo comma, dovranno altresì garantire la presenza di personale
medico delle unità operative del dipartimento in équipes
polispecialistiche, dalle ore 8,00 alle ore 20,00 e per tutti i
giorni della settimana, al fine di provvedere alle esigenze di
emergenza interna.
In collegamento con tali schemi dovrà inoltre essere
organizzata e programmata la presenza del personale medico delle
unità operative non facente parte del dipartimento di emergenza ed
accettazione, secondo orari di servizio, di guardia e/o di pronta
disponibilità sostitutiva della guardia, prefissati mensilmente dal
responsabile del competente servizio dell'USL, che assicurino il
soddisfacimento delle esigenze di emergenza interna del
presidio.
Gli interventi terapeutici urgenti per alterazioni psichiche
sono assicurati mediante la costante disponibilità dei medici
dell'unità operativa di psichiatria ai sensi dell'art. 5, 4° e 5°
comma, della legge regionale 23/3/1981, n. 18.
L'unità operativa di ostetricia-ginecologia e quella di
pediatria effettuano l'accettazione diretta dei pazienti di loro
competenza sulla base degli schemi organizzativi di riordino dei
servizi ostetricio-ginecologici e pediatrici disposti dalla Regione
ai sensi della legge regionale 11/11/1977, n. 65 e dalla legge
regionale 21 luglio 1980, n. 28.
Presso il pronto soccorso ed accettazione del dipartimento
deve essere assicurata la presenza continuativa di personale non
medico in misura sufficiente a garantire un corretto espletamento
delle attività di pronto soccorso ed accettazione.
I sanitari, prestano il primo soccorso, sono tenuti ad
accettare i pazienti bisognosi di ricovero nei limiti entro i quali
le caratteristiche organizzativo-funzionali dell'ospedale siano in
grado di assicurare loro un'adeguata assistenza ovvero a provvedere
al trasferimento presso un ospedale dotato delle strutture
necessarie.
Presidente
- All'art. 6 c'è un emendamento presentato dal
Capogruppo della D.C., si tratta della soppressione del comma e)
che inizia con "La presenza" e finisce con "n. 33". Apro la
discussione su questo emendamento.
Ha chiesto di parlare l'Assessore alla Sanità ed Assistenza
sociale Rollandin, ne ha facoltà.
Rollandin (UV)
- Evidentemente c'è stato un frainteso o
hanno spiegato male gli interessati qual era il senso di questo
comma aggiuntivo.
Nella legge 33 è previsto che dei medici vadano ad aggiungersi a
quelli che già sono e con questo cadono le preoccupazioni
dell'Assessore ai Lavori Pubblici Borbey di non trovare più medici,
perché quelli che ci sono restano nei reparti e ruotano come
previsto dalle legge; in più la legge ne prevede altre che siano
presenti nella centrale di cui ho spiegato prima la funzione.
Quelli che dovevano essere inseriti nel nuovo regolamento in
questo modo - quindi non è che siano tolti quei medici che sono già
in organico - vengono aggiunti con questa funzione specifica.
Mi sembra così che vengano a cadere le perplessità che
esistevano su questo comma.
Presidente
- Il Consigliere Fosson mantiene
l'emendamento.
Ha chiesto di parlare il Consigliere Mafrica, ne ha facoltà.
Mafrica (PCI)
- Ci dispiace di non poter accogliere il
caldo appello dell'Assessore ai Lavori Pubblici Borbey, ma ci sono
sembrate più convenienti le argomentazioni dell'Assessore rispetto
a quelle del Consigliere Fosson.
Presidente
- Metto in approvazione l'emendamento proposto
dal Capogruppo della D.C. soppressivo del comma e) dell'art. 6.
Esito della votazione:
Presenti: 27
Votanti: 25
Astenuti: 2 (Nebbia, Minuzzo)
Maggioranza: 14
Favorevoli: 5
Contrari: 20
Il Consiglio non approva
Presidente
- Metto in approvazione l'art. 6 nel testo
originale.
Esito della votazione:
Presenti, votanti: 27
Maggioranza: 14
Favorevoli: 27
Approvato all'unanimità
Presidente
- Do lettura dell'art. 7.
Il dipartimento si avvale della centrale operativa regionale
prevista dall'art. 4 della legge regionale 33/1980, secondo le
modalità stabilite in tale legge.
Il pronto soccorso ed accettazione del dipartimento si avvale
del centro di emergenza di base di Aosta, di cui all'art. 5 della
legge regionale 33/1980, per le necessità di pronto soccorso
esterno e trasporto o trasferimento urgente di malati
acuti.
Presidente
- Metto in approvazione l'art. 7.
Esito della votazione:
Presenti, votanti e favorevoli: 27
Approvato all'unanimità.
Presidente
- Do lettura dell'art. 8.
I sanitari che operano nel servizio di pronto soccorso ed
accettazione del dipartimento, mantengono la loro autonomia
professionale operativa per quel che attiene alle decisioni di tipo
strettamente diagnostico-terapeutico, con le conseguenti
responsabilità personali.
Nell'ambito del pronto soccorso-accettazione del
dipartimento, nell'osservanza degli indirizzi impartiti e delle
direttive del coordinatore, esercita le funzioni di dirigente
l'aiuto o, in assenza, l'assistente con più anzianità di servizio
fra quelli di turno.
A tal fine il coordinatore redige semestralmente una apposita
graduatorie fra il personale medico delle unità operative
interessate.
Presidente
- Metto in approvazione l'art. 8.
Esito della votazione:
Presenti, votanti, favorevoli: 27
Approvato all'unanimità
Presidente
- Do lettura dell'art. 9.
Il pronto soccorso ed accettazione del dipartimento si avvale
di locali dotati di posti letto soltanto per una temporanea
osservazione dei pazienti, stabilita dal medico o concordata fra i
medici che hanno assistito il paziente, riconducibile ad un periodo
non superiore alle 48 ore di degenza, quando la stessa sia ritenuta
necessaria: per poter assumere una definitiva decisione in ordine
al ricovero nell'unità operativa nosologicamente competente o al
rinvio a domicilio; per brevi permanenze dopo piccoli interventi
eseguiti nel pronto soccorso-accettazione; nell'attesa di
trasferimento ad altro ospedale.
Presidente
- Metto in approvazione l'art. 9.
Esito della votazione:
Presenti, votanti e favorevoli: 27
Approvato all'unanimità
Presidente
- Do lettura dell'art. 10.
Il dipartimento funziona secondo quanto previsto dall'art. 14
della legge regionale 21/4/1981, n. 21, concernente: "Articolazione
organizzativa e funzionamento del servizio socio-sanitario
regionale".
Presidente
- Metto in approvazione l'art. 10.
Esito della votazione:
Presenti, votanti e favorevoli: 27
Approvato all'unanimità.
Presidente
- Do lettura dell'art. 11.
Il servizio di medicina di accettazione è soppresso. I
relativi posti di personale medico previsti dall'art. 4 della legge
regionale n. 33, del 22/7/1980, sono inseriti nell'organico della
divisione di medicina generale.
I posti del personale sanitario ausiliario e del personale
esecutivo di cui all'art. 11, punti b) e c) della deliberazione del
Consiglio regionale n) 359, del 18 ottobre 1977, fanno parte del
pronto soccorso ed accettazione dell'ospedale.
Presidente
- Metto in approvazione l'art. 11.
Esito della votazione:
Presenti, votanti e favorevoli: 27
Approvato all'unanimità.
Presidente
- Do lettura dell'art. 12.
Il Consiglio direttivo del dipartimento è costituito con
deliberazione del comitato di gestione dell'U.S.L. che
contestualmente provvede alla nomina del coordinatore. In sede di
prima costituzione del comitato direttivo, in attesa
dell'emanazione del regolamento di cui al 2° comma dell'art. 14
della legge regionale 21/4/1981, n. 21, la rappresentanza di cui a
tale comma è composta da:
1 rappresentante del personale di assistenza infermieristica
del pronto soccorso ed accettazione;
2 rappresentanti del personale tecnico-sanitario delle unità
operative di cui al presente art. 4;
3 rappresentante dei medici addetti al servizio di guardia
medica .
Tali rappresentanti sono designati dal personale interessato
su apposita convocazione del comitato di gestione.
Presidente
- Metto in approvazione l'art. 12.
Esito della votazione:
Presenti, votanti e favorevoli: 27
Approvato all'unanimità.
Presidente
- Do lettura dell'art. 13.
Il comitato direttivo del dipartimento in particolare
provvede a:
a) predisporre gli schemi organizzativi del dipartimento e le
loro modifiche;
b) proporre la formazione dei gruppi di lavoro
polispecialistici;
c) proporre il rinnovo e adeguamento tecnologico delle
attrezzature;
d) elaborare programmi di ricerca, di didattica, di
qualificazione, di riqualificazione ed aggiornamento del
personale;
e) elaborare protocolli diagnostici e terapeutici di
emergenza e di accettazione;
f) proporre l'adeguamento delle strutture dipartimentali alle
esigenze del territorio e all'evoluzione
tecnico-scientifica.
Ciascun membro effettivo designa un membro supplente che
subentra in caso di impedimento a assenza del titolare. La
designazione ha durata annuale e deve essere comunicata al comitato
di gestione dell'U.S.L. all'inizio di ciascun anno.
Il comitato direttivo delibera validamente a maggioranza dei
componenti e a maggioranza dei presenti.
La convocazione del comitato direttivo può essere richiesta
da 1/5 dei componenti, la richiesta deve essere inviata per
iscritto al coordinatore insieme agli argomenti da porre
all'o.d.g.
Le riunioni del comitato direttivo vengono convocate almeno
sette giorni prima del giorno di riunione e con ordine del giorno
prestabilito.
In caso di motivata urgenza la riunione può essere convocata
con 48 ore di preavviso.
In caso di assenza o impedimento del coordinatore, lo stesso
viene sostituito dal componente più anziano di età.
Il presente regolamento sarà pubblicato nel Bollettino
Ufficiale della Regione. È fatto obbligo a chiunque spetti di
osservarlo e farlo osservare.
Presidente -
Metto in approvazione l'art. 13.
Esito della votazione:
Presenti, votanti e favorevoli: 27
Approvato all'unanimità.
Presidente
- Per dichiarazione di voto, ha chiesto di
parlare il Consigliere Viberti, ne ha facoltà.
Viberti (DPROL)
- Solo per ribadire il voto favorevole e
per dire alla D.C. che dovrebbe risparmiarsi certe iniziative di
emendamenti, come quello di chiedere di fare le cose entro un anno
quando è lei sempre la responsabile dei ritardi che si accumulano
in tutti i settori economici.
Grazie Assessore Borbey, penso però di non avere una testa come
la sua. Mi spiace per chi non ha sentito ma non posso ripetere
quanto mi è stato inviato dai banchi della Giunta, ma penso che chi
ha un po' di testa fina possa avere capito il riferimento alla
testa dell'Assessore ai Lavori Pubblici.
Ripeterò, voterò a favore ed invito la D.C. a risparmiarsi
queste cose vergognose perché - lo ribadisco - i ritardi del nostro
paese sono in massima parte sua responsabilità.
Presidente
- Il Consiglio è chiamato a votare per
votazione segreta sul complesso della proposta di regolamento.
Votazione a scrutinio segreto
Esito della votazione:
Presenti, votanti: 27
Maggioranza: 14
Favorevoli: 24
Contrari: 3
Il Consiglio approva.
Presidente
- Il Consiglio sospende qui i suoi lavori e li
riprende oggi alle ore 16.
La seduta è sospesa.
La seduta ha termine alle ore 12,55.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK