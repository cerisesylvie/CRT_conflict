Consiglio Regionale della Valle d'Aosta - Oggetto del Consiglio n. 2578 del 25 gennaio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Urbanistica e pianificazione territoriale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2578 del 25 gennaio 2017 - Resoconto
OGGETTO N. 2578/XIV - Disegno di legge: "Disposizioni in
materia di agibilità. Modificazioni alla legge regionale 6 aprile
1998, n. 11 (Normativa urbanistica e di pianificazione territoriale
della Valle d'Aosta)".
Rosset (Presidente) -
Punto n. 23.01 dell'ordine del
giorno. Ha chiesto la parola il collega Isabellon, ne ha
facoltà.
Isabellon (UV) -
Legge regionale sull'agibilità (DL n.
89). Il presente disegno di legge reca: "Modificazioni alla legge
regionale 6 aprile 1998, n. 11 (Normativa urbanistica e di
pianificazione territoriale della Valle d'Aosta)" allo scopo di
integrare l'istituto dell'agibilità degli edifici nella disciplina
regionale. Infatti, l'agibilità è ad oggi regolamentata in Valle
d'Aosta solo dalla normativa statale ossia dal titolo III e in
particolare dagli articoli 24 e 25 del DPR n. 380/2001 (Testo unico
delle disposizioni legislative e regolamentari in materia
edilizia). Il testo di legge proposto all'esame dell'Assemblea ha
quindi l'obiettivo di normare in modo compiuto l'istituto
dell'agibilità in ambito regionale, di semplificare l'iter
amministrativo e al tempo stesso di regolamentare fattispecie
particolari, quali, ad esempio, il caso di assenza del certificato
di collaudo statico o il caso di edifici esistenti privi del
certificato di agibilità, che la normativa statale non
disciplina.
Nella stesura del disegno di legge n. 89 sono stati recepiti gli
elementi di semplificazione al DPR n. 380/2001 in materia di
agibilità introdotti attraverso il recente decreto legislativo n.
222 del 25 novembre 2016 (noto come decreto Madia), volti in
particolare a introdurre l'istituto della segnalazione certificata
in sostituzione del rilascio del certificato di agibilità,
garantendo tempi più brevi per l'attestazione della stessa. In
particolare, procedendo verso la semplificazione amministrativa,
anche il disegno di legge regionale introduce la segnalazione
certificata di agibilità (SCIA), ovvero l'agibilità non viene più
richiesta, ma viene dichiarata al Comune dal committente, che
quindi può utilizzare la costruzione immediatamente (siano essi
appartamenti, autorimesse, negozi, attività produttive) a far data
dalla presentazione della segnalazione stessa, senza
necessariamente attendere la conclusione del procedimento presso
l'Amministrazione comunale. Rispetto alla legge statale, che fissa
in 15 giorni dall'ultimazione dei lavori di finitura la scadenza
per presentare la segnalazione certificata di agibilità, quella
regionale amplia questi termini portandoli a 60 giorni, agevolando
in tal modo il cittadino.
Inoltre, la norma regionale provvede a risolvere il problema
legato al rilascio del certificato di agibilità in assenza del
collaudo statico delle strutture (fattispecie non prevista a
livello nazionale neanche dopo le semplificazioni introdotte dal
decreto legislativo n. 222): il testo di legge, infatti, prevede
che, in assenza del collaudo statico, può essere presentato il
certificato di idoneità strutturale, i cui contenuti saranno
definiti per il tramite dell'adozione di una deliberazione della
Giunta regionale.
Il disegno di legge introduce inoltre la possibilità di
attestare l'agibilità attraverso la segnalazione certificata anche
per le costruzioni che non sono oggetto di interventi edilizi,
situazione non prevista dall'attuale normativa statale. Questa
disposizione non è obbligatoria, ma si configura come una facoltà
in capo al proprietario dell'immobile. La regolamentazione di tale
fattispecie si è resa necessaria per dare una risposta alle
numerose richieste pervenute agli uffici comunali di rilascio di
certificati di agibilità per immobili esistenti, ma non oggetto di
interventi edilizi, finalizzati a perfezionare i contratti di
compravendite o per il rilascio di mutui bancari. Per garantire il
più ampio ricorso a questo tipo di opportunità, è stata prevista,
per le costruzioni esistenti prive di interventi edilizi e
realizzati in data antecedente al 1975, la possibilità di acquisire
l'agibilità anche con altezze interne dei locali abitabili non
inferiori a metri 2,20, fatti salvi gli ulteriori requisiti di
igiene e salubrità di cui al decreto del Ministro della sanità 5
luglio 1975, come integrati dall'articolo 95 della legge n.
11/1998. Infine, in un'ottica di semplificazione amministrativa,
così come peraltro introdotto dal decreto Madia SCIA 2, viene
previsto che con l'acquisizione del collaudo, o in alternativa del
certificato di idoneità strutturale, siano assolti gli obblighi del
rilascio del certificato di rispondenza di cui all'articolo 62 del
DPR n. 380/2001. Ad oggi, infatti, ai fini del rilascio del
certificato di agibilità, occorre che il Comune acquisisca anche un
certificato attestante la perfetta rispondenza di quanto costruito
alle norme sismiche, che deve essere rilasciato dal competente
ufficio tecnico regionale, nella fattispecie l'Ufficio sismico,
senza il quale l'agibilità non può essere rilasciata.
Il disegno di legge si compone di cinque articoli. L'articolo 1
inserisce l'articolo 63 bis dopo l'articolo 63 della legge
regionale n. 11/1998. Più precisamente, i commi 1 e 2 definiscono
ciò che l'agibilità attesta, il comma 3 indica per quali interventi
edilizi è necessaria l'agibilità, il comma 4 stabilisce che sul
titolo abilitativo deve essere indicata la necessità o meno di
produrre, a seguito dell'intervento edilizio, la segnalazione
certificata di agibilità. Ciò consente una maggiore chiarezza nei
confronti dei cittadini che sono a conoscenza della necessità di
predisporre la SCIA agibilità già a partire dall'atto
autorizzativo. Il comma 5 introduce la principale novità rispetto
all'attuale normativa statale, stabilendo che l'agibilità può
essere riferita anche a costruzioni esistenti prive del certificato
di agibilità, al fine di consentire ai soggetti interessati di
acquisire tale certificato anche successivamente (ad esempio in
caso di compravendite, mutui) di cui dicevamo prima, purché i
locali abitabili abbiano un'altezza minima non inferiore a metri
2,20. Il comma 6 riprende la norma statale in merito alla
cosiddetta "agibilità parziale o frazionata", esplicitando, in
ragione del titolo abilitativo, la possibilità di attestare
l'agibilità anche per parti del medesimo intervento, attestato da
un unico titolo abilitativo, sia che si tratti di singoli edifici o
singole porzioni della costruzione, sia che il riferimento sia a
singole unità immobiliari. Il comma 7 rinvia ad apposita
deliberazione della Giunta regionale l'eventuale definizione di
ulteriori aspetti legati all'istituto dell'agibilità, con
particolare riferimento ai casi in cui quest'ultima non è dovuta,
anche al fine di uniformarne la disciplina sul territorio
regionale.
L'articolo 2 inserisce l'articolo 63 ter dopo l'articolo 63 bis,
sempre della legge n. 11/1998, più precisamente: il comma 1
introduce lo strumento della segnalazione certificata di agibilità
e stabilisce i termini entro cui questa deve essere presentata
all'ufficio competente del Comune. Con l'introduzione di tale
strumento si azzerano gli attuali tempi di attesa per l'ottenimento
del certificato di agibilità, prevedendone la segnalazione diretta
da parte dei soggetti aventi titolo una volta ultimati i lavori. Il
comma 2 disciplina le modalità di presentazione della segnalazione
certificata di agibilità nel caso in cui la stessa riguardi
soltanto parti dell'intero intervento edilizio (riferimento ad
agibilità parziale di cui sopra). Il comma 3 stabilisce i contenuti
della segnalazione certificata di agibilità. In particolare, la
lettera a) di tale comma risolve la questione legata all'incombenza
di acquisire, presso l'Ufficio sismico regionale, un ulteriore
certificato volto ad attestare la perfetta rispondenza dell'opera
eseguita alla normativa sismica, come richiesto dall'articolo 62
del DPR n. 380/2001, così come previsto dall'articolo 3 del decreto
legislativo n. 222/2016. Il certificato di collaudo, o in
alternativa il certificato di idoneità strutturale, assorbirà il
certificato di rispondenza di cui all'articolo 62 del DPR n.
380/2001, eliminando la duplicazione degli adempimenti. La stessa
formulazione è proposta anche per i casi di agibilità senza opere,
di cui al successivo comma 8 lettera b). Inoltre, come previsto
dall'articolo 3 del decreto legislativo n. 222/2016, per opere
strutturali minori è possibile depositare la "dichiarazione di
regolare esecuzione" a firma del direttore dei lavori strutturali
al posto del certificato di collaudo. Il comma 4 chiarisce che
l'uso delle costruzioni può essere iniziato sin dalla data di
presentazione all'ufficio competente della segnalazione certificata
di agibilità, annullando pertanto gli attuali tempi di attesa. I
commi 5, 6 e 7 disciplinano il regime sanzionatorio previsto per la
mancata presentazione della segnalazione certificata di agibilità
nei tempi previsti, stabilendo per le sanzioni gli stessi importi
previsti dalla norma statale. Il comma 8 disciplina le modalità di
presentazione della segnalazione certificata di agibilità per gli
edifici attualmente privi del certificato di agibilità e in assenza
di opere (caso non prevista a livello nazionale). Il comma 9
chiarisce che nei casi di edifici esistenti privi di agibilità, se
la stessa era già prevista secondo la legge vigente all'epoca della
realizzazione dell'ultimo intervento edilizio, ossia dal 1994 (DPR
n. 425/1994: regolamento recante disciplina dei procedimenti di
autorizzazione all'abitabilità, di collaudo statico e di iscrizione
al catasto), si applicano le sanzioni di cui al comma 5.
L'articolo 3 prevede l'inserimento dell'articolo 63 quater dopo
l'articolo 63 ter della legge n. 11/1998, al fine di stabilire le
modalità e i tempi entro cui l'ufficio competente del Comune deve
effettuare i controlli per verificare se l'agibilità, così come
dichiarata dal cittadino, risponde alle norme di legge vigenti. I
tempi per i controlli sono fissati entro 60 giorni.
L'articolo 4 prevede l'inserimento dell'articolo 63 quinquies
dopo l'articolo 63 quater della legge n. 11/1998. In particolare,
l'articolo riprende la norma statale (articolo 26 del DPR n.
380/2001) e intende chiarire che la presentazione della
segnalazione certificata di agibilità non impedisce l'esercizio del
potere di dichiarazione di inagibilità di un edificio o di parte di
esso, ai sensi dell'articolo 222 del regio decreto n. 1265/1934
(Approvazione del Testo unico delle leggi sanitarie).
L'articolo 5, infine, reca una disposizione transitoria, che
esclude dall'applicazione della nuova norma i procedimenti in corso
alla data dell'entrata in vigore della legge regionale di
modificazione alla legge regionale n. 11/1998.
Presidente -
Ha chiesto la parola il collega Gerandin, ne
ha facoltà.
Gerandin (GM) -
È indubbio che il lavoro messo in piedi è
un lavoro che ha portato alla stesura di un disegno di legge che ha
visto comunque nel suo iter il coinvolgimento anche degli ordini
professionali. Sono state fatte delle osservazioni, in questo
disegno di legge sono state recepite, indubbiamente è un disegno di
legge che fa chiarezza su molti aspetti. Assessore, però vengo al
sodo: io voterò contro questo disegno di legge, ma non per il
disegno di legge in sé; io voterò contro dopo aver avuto il testo
della bozza della delibera di Giunta applicativa. Se nel vostro
programma c'è la semplificazione, io le chiedo veramente,
Assessore, di fare un esame di coscienza e di ritirare questa bozza
di delibera, è tutto meno che semplificazione! Io non so se saranno
100-120 pagine con schemini, con disegnini...è una cosa fuori dal
mondo! In più le ricordo, Assessore, che c'era un impegno di
coinvolgere, anche nella stesura della delibera, gli ordini
professionali e c'era un impegno - se vogliamo, politico - di dire
che l'idoneità statica e l'allegato B erano oggetto di linee guida
e non di delibera di Giunta regionale. Ora, io non so perché, com'è
successo, cos'è successo, non mi importa di saperlo, per cui mi
dispiace - lo dico in tutta sincerità - ma io voterò contro il
disegno di legge solo dopo aver letto la bozza della delibera di
Giunta applicativa, che non ha nessun senso di essere impostata in
questa maniera. Creerà problemi a non finire, soprattutto per
quello che riguarda il rischio sismico fino al 2013 e quant'altro.
Noi questo lo sappiamo, penso che glielo abbiano detto, per cui o
in quest'aula si dice che questa delibera va rivista, oppure il mio
voto sarà contrario: non per la legge, ma per i contenuti della
delibera.
Presidente -
Ha chiesto la parola il collega Marquis, ne
ha facoltà.
Marquis (SA) -
Alcune considerazioni nella qualità di
Presidente della III Commissione consiliare, che è stata incaricata
di seguire l'iter istruttorio di questo disegno di legge. È stato
un iter al quale si è lavorato da un po' di tempo, in quanto sono
state fatte diverse audizioni anche interessanti, alle quali hanno
partecipato i rappresentanti degli ordini professionali, i
rappresentanti dei collegi dei professionisti che hanno determinato
anche l'apertura di un tavolo di lavoro negli assessorati
competenti per esaminare e concertare il disegno di legge in
proposta. La normativa prevede sostanzialmente sino ad oggi che i
certificati di agibilità vengono rilasciati a seguito di iter
previsti dai decreti nazionali: il DPR n. 380 che è stato
recentemente innovato nel 2016. Credo sia da apprezzare lo sforzo
che è stato fatto dagli assessorati competenti per cercare,
nell'ambito della potestà legislativa della Regione, di intervenire
per andare a disciplinare e a rendere più aderente alla nostra
realtà questa materia. Una materia sicuramente complessa sia sotto
il profilo delle discipline che tocca, perché è multidimensionale
perché interessa tutti gli aspetti nell'ambito delle costruzioni:
dal settore delle strutture, del sismico a quello
dell'impiantistica; sia anche perché ci riferiamo ad un patrimonio
immobiliare del tutto caratteristico rispetto a quello che c'è in
altre Regioni. Un patrimonio immobiliare che spesso e volentieri si
trova anche in assenza di collaudi statici, quindi la Regione con
gli assessorati competenti ha preso in esame queste questioni e si
è introdotta la possibilità a livello regionale di sostituire il
collaudo statico, laddove non è presente, con un certificato di
idoneità strutturale che dovrà essere rilasciato dai professionisti
abilitati.
Un'altra innovazione che ritengo importante che è stata
introdotta è quella che il certificato di agibilità in Valle
d'Aosta potrà riuscire ad ottenersi, nella facoltà chiaramente del
proprietario dell'immobile, anche laddove non sia in presenza di
interventi di carattere edilizio.
Dagli incontri avuti nelle audizioni è emersa da parte di tutti
la consapevolezza - così come ha detto il collega Gerandin prima -
della difficoltà e della complessità di questa materia; si è
addivenuti anche nell'ultima occasione di audizione a questa
consapevolezza comune, nella quale c'è stato il confronto con i
rappresentanti dell'Assessorato, con i tecnici che hanno
predisposto questa iniziativa e si è considerata tutti assieme
questa difficoltà e ci si è anche accordati sul fatto che occorrerà
fare poi il punto della situazione dopo un periodo di prima
applicazione della norma che entrerà in vigore, proprio per
recepire quelle casistiche che nella circostanza non saranno state
contemplate perché sicuramente, come dicevo prima, per la
complessità e la caratterizzazione del nostro patrimonio, vi
saranno delle situazioni che dovranno essere riconsiderate, però
credo che questo rappresenti un passo avanti, un passo utile,
un'opportunità che la Valle d'Aosta si è data nell'esercizio delle
proprie prerogative. Mi rendo anche conto che bisognerebbe cercare,
laddove possibile, di andare al massimo incontro al discorso della
semplificazione, una semplificazione che sul piano del principio
condividiamo tutti, ma che poi sul piano pratico non sempre si
riesce a raggiungere. In questo caso ritengo anche che un grosso
ostacolo sia la complessità della materia che viene trattata.
Presidente -
Ha chiesto la parola il collega Roscio, ne
ha facoltà.
Roscio (ALPE) -
Ho ascoltato i colleghi che mi hanno
preceduto e anche la relazione, e in particolar modo alcuni spunti
che ci ha fornito il collega Marquis, Presidente della III
Commissione. Da un lato, si è ricordato in un primo tempo l'iter
che ha avuto questo disegno di legge: diciamo che l'iter è stato
piuttosto travagliato, nel senso che la prima stesura che è
arrivata in commissione era una stesura dove era emerso che si era
lavorato in maniera del tutto autonoma rispetto ai portatori di
interesse, tant'è vero che gli ordini e anche i piccoli proprietari
che erano stati convocati in commissione avevano denunciato questo
fatto dicendo che nessuno era stato coinvolto nella stesura. Già
allora avevamo chiesto di fermare l'iter e fortunatamente siamo
stati ascoltati per cercare di migliorare, risolvere le numerose
criticità che vi erano, alcune anche connesse, come ha detto il
collega Marquis, alla complessità del tema.
Il testo che viene oggi presentato risolve alcune questioni, ma
ne lascia aperte molte altre: da un lato, in linea generale il
disegno di legge interviene sulla legge regionale n. 11/1998, che è
una legge molto importante, una legge che riguarda l'urbanistica,
la disciplina urbanistica e la pianificazione territoriale e va ad
inserire una parte recependo sostanzialmente innovazioni derivate
dal livello nazionale. Se è vero che già nel tempo passato il
nostro gruppo aveva sollevato alcune questioni, come, per esempio,
quello della sismica, l'Assessore si ricorda i problemi legati
all'applicazione, ci lascia un po' perplessi il modo in cui se n'è
usciti da questo tema. In questo senso: si è ricordata nella
relazione la semplificazione come una sorta di cavallo di
battaglia, ma sembra quasi più una semplificazione per
l'Amministrazione più che per il cittadino, perché in alcuni casi
le incombenze di cui deve farsi carico il cittadino per riuscire ad
ottenere questa certificazione di agibilità non sono da
sottovalutare anche a livello di costi. Da un lato, vi è tutta la
parte che riguarda la parte strutturale, quindi la sismica, ma
anche la parte sull'efficientamento energetico, la parte sugli
impianti e in alcune parti della legge sembra quasi - se non
abbiamo interpretato male - che qualora un cittadino in un
condominio volesse avere questa certificazione, dovrebbe provvedere
a sue spese a dichiarare che le parti comuni sono a norma. Questo
diventa piuttosto oneroso dal nostro punto di vista, soprattutto
per i costi che il cittadino si deve sobbarcare. Anche quando
andiamo a vedere tutti gli allegati all'attestazione che devono
essere prodotti, ci sono alcune cose che non vengono proprio via "a
gratis", come si suol dire. È vero che la dichiarazione
sull'idoneità strutturale bypassa la dichiarazione da parte
dell'Ufficio sismico di una certificazione ulteriore, ma per il
cittadino alla fine i costi vi sono, perché non può il singolo
cittadino dichiarare di per sé se l'edificio è strutturalmente a
posto oppure no.
Vi sono quindi diverse questioni che rimangono irrisolte, tant'è
vero che anche il collega Marquis ha ricordato che, data l'estrema
complessità e data la difficoltà nel poter capire tutte le
casistiche che si presenteranno - e questo lo valutiamo
positivamente -, bisognerà fermarsi e fare il punto della
situazione da qui ad un anno, un anno e mezzo per andare a vedere
quali effetti sortirà questa legge, perché si capisce fin da oggi
che alcune criticità importanti vi sono. Questo, andando a fare una
valutazione generale, ci sembra un po' che la politica abbia
abdicato dal suo ruolo, lasciando libera invece la parte
burocratica di sistemare una questione, questo in danno dei
cittadini, non per semplificare, tant'è vero che le perplessità
vengono riconosciute anche nel campo dei colleghi della
maggioranza.
Una cosa che ci lasciava perplessi, ma che sembra sia stata
risolta era anche una disomogeneità nell'applicazione delle norme
già esistenti. Ci hanno garantito in sede di commissione che
saranno fatti dei corsi di formazione adeguati per gli uffici
tecnici dei Comuni, in modo tale che perlomeno la norma trovi
identica applicazione, cosa che oggi non avveniva perché era
veramente un puzzle di interpretazioni, ma questo dovrebbe
garantire almeno un'applicazione uniforme.
Dal nostro punto di vista, se è vero che alcune cose sono state
recepite, rimangono ancora troppe questioni sul campo che la legge,
anche per com'è scritta, lascia irrisolte. Un'altra questione,
sempre a carico dei cittadini, è il fatto che è vero che basta una
certificazione, nel senso che la norma dice: noi come istituzione
lasciamo al cittadino l'onere di dichiarare la conformità delle
strutture, degli impianti, ma è anche vero che non c'è mai nessuno
che dà una garanzia al cittadino. Mentre una volta c'era una sorta
di silenzio assenso per cui, trascorso un termine, il cittadino era
tutelato, ora questo viene meno, per cui vi è anche una
preoccupazione perché, nel momento in cui si forma un contenzioso
che potrebbe essere banalmente un contenzioso tra un proprietario e
un inquilino moroso che non vuole pagare, solleva la questione per
cui contesta il certificato prodotto dal proprietario, e comincia
una serie di problemi perché l'Amministrazione non è obbligata a
fare i controlli, non è obbligata a rilasciare nessun certificato e
chi ha redatto questa cosa si trova a dover giustificare un
documento di cui però nessuno ha sancito la legittimità. Dal nostro
punto di vista, quindi è bene che si sia messo mano ad un problema
reale, però ci sembra che la risoluzione del problema sia ancora
lontana sia per quanto riguarda la semplificazione che per quanto
riguarda i costi a carico dei cittadini.
Presidente -
Non ci sono altre richieste di intervento,
dichiaro chiusa la discussione generale. Ha chiesto la parola
l'Assessore Baccega, ne ha facoltà.
Baccega (SA) -
Credo che il provvedimento, che ha avuto
un iter piuttosto lungo e che ha visto un coinvolgimento
significativo degli ordini e delle associazioni, e che è andato sul
tavolo tecnico più volte per essere visto e rivisto, alla fine
possa essere considerato un'importante legge che va proprio nella
direzione della semplificazione amministrativa più volte richiamata
in quest'aula. È vero che è una materia estremamente complessa, è
vero che bisognerà ritornarci probabilmente per dare ulteriori
risposte, ma credo che l'impianto che è stato approvato vada
proprio nella direzione di dare risposte concrete laddove c'era in
particolare un certo vuoto in Regione. È una legge che introduce
nella normativa regionale l'agibilità degli edifici, con quella
forma chiamata di autocertificazione che viene fatta attraverso la
segnalazione certificata di agibilità. Va anche evidenziato il
fatto che il disegno di legge prevede la possibilità di produrre il
certificato di idoneità strutturale, proprio nella logica della
semplificazione che sostituisce il collaudo statico e consente di
superare quella procedura che è un passaggio delicato
dell'attestazione prevista da parte dell'Ufficio sismico ai fini
dell'agibilità. Devo dire quindi che è un disegno di legge
estremamente partecipato, non travagliato, dove tutti hanno potuto
dare un forte contributo a trovare la soluzione migliore per
produrre un testo che fosse efficace e per i professionisti e per i
cittadini, quindi un lavoro importante che ci ha visti impegnati
per parecchi mesi e che ha visto questo forte coinvolgimento.
Chiudo questo breve intervento con i ringraziamenti: dobbiamo
sicuramente ringraziare la dottoressa Chantal Trèves
dell'Urbanistica e l'ingegnere delle Opere pubbliche, che hanno in
qualche modo impegnato tutti gli uffici per mesi rispetto a questo
provvedimento. Vanno ringraziati anche gli ordini e le associazioni
che hanno sicuramente dato un fattivo contributo alla stesura della
legge. Va ringraziato sicuramente il collega Isabellon, che ha
prodotto la relazione al Consiglio. Va ringraziata la III
Commissione che ha lavorato e ha sviluppato moltissime sedute su
questo argomento. Come abbiamo avuto modo di dire in commissione,
dopo la fase di approfondimento rispetto alle tematiche in campo,
qualora sia necessario, io credo che potremo tornare a fare delle
valutazioni rispetto ai provvedimenti presi.
Presidente -
Ha chiesto la parola l'Assessore Bianchi, ne
ha facoltà.
Bianchi (UV) -
Come hanno sottolineato tutti quelli che
sono intervenuti, è un'importante legge che va a colmare un vuoto
amministrativo della legge n. 11, in quanto l'istituto
dell'agibilità veniva regolamentato con normativa statale. Oggi
abbiamo legiferato in tal senso. Si va verso la semplificazione -
questo lo sottolineo -, sicuramente è una materia molto complessa,
quindi certamente non entriamo in tutte le casistiche. Non mi sto a
dilungare in quanto già negli interventi che mi hanno preceduto si
è avuto modo di spiegare il contenuto della legge, ma mi
soffermerei sulla delibera attuativa come previsto dall'articolo 63
bis della legge n. 11/1998 introdotto all'articolo 1 della nuova
legge in materia di agibilità oggi in esame. La Giunta regionale ha
in previsione di licenziare, non appena la legge regionale sarà
vigente, una specifica deliberazione per definire i criteri e le
modalità per l'applicazione della legge stessa, allo scopo di
evitare difformità interpretative da parte delle diverse
Amministrazioni comunali, perché questo - com'è già stato
sottolineato - era uno dei più grandi problemi che c'erano su
questa materia. I contenuti tecnici di tale atto sono già stati
predisposti e tengono conto degli esiti dei numerosi incontri
svolti nei mesi scorsi tra le strutture regionali interessate: gli
ordini, i collegi professionali, lo
staff
tecnico del CELVA.
Infatti tale delibera è destinata a completare il disegno di legge
normativo sull'agibilità, esplicitandone le modalità di
applicazione. Il processo di integrazione dell'istituto
dell'agibilità nella normativa regionale sarà concluso con un
evento informativo destinato proprio ai tecnici dei Comuni e del
SUEL, com'è già stato sottolineato in commissione. A mio avviso,
quindi, è una legge che va a colmare comunque un vuoto
amministrativo e nel tempo valuteremo se ci saranno delle modifiche
da farsi, ma sicuramente è un'importante legge che va nella
direzione della semplificazione a favore dei cittadini perché ad
oggi, alcuni cittadini che non potevano chiedere l'agibilità, con
questa legge possono richiederla.
Presidente -
Non ci sono altre richieste di intervento,
possiamo proseguire. Proseguiamo con la presa visione del disegno
di legge, del nuovo testo proposto dalla III Commissione. Articolo
1. Non ci sono richieste, dichiaro aperta la votazione. La
votazione è chiusa.
Presenti: 34
Votanti: 34
Favorevoli: 27
Contrari: 7
Il Consiglio approva.
Articolo 2. Stesso risultato. Articolo 3. Stesso risultato.
Articolo 4. Stesso risultato. Articolo 5. Stesso risultato.
Articolo 6. Stesso risultato. Metto in votazione il disegno di
legge nella sua completezza. Dichiaro aperta la votazione. La
votazione è chiusa.
Presenti: 34
Votanti: 34
Favorevoli: 27
Contrari: 7
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK