Consiglio Regionale della Valle d'Aosta - Oggetto del Consiglio n. 3180 del 25 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3180 del 25 gennaio 2024 - Resoconto
OGGETTO N. 3180/XVI - Interrogazione a risposta immediata:
"Informazioni sulle verifiche in corso presso la struttura
residenziale di Variney a seguito di alcune segnalazioni".
Marguerettaz (Presidente) -
Punto n. 7.06. Per la
presentazione, la parola alla collega Erika Guichardaz.
Guichardaz E. (PCP) -
Quest'iniziativa nasce dalle
doverose verifiche da effettuare a seguito delle segnalazioni
inviate da CittadinanzAttiva, insieme al responsabile valdostano
del Tribunale per i diritti del malato, rispetto alla gestione
della RSA di Variney.
La lettera di denuncia pubblica, di alto valore civico, parlava
di casi di decessi e gravi conseguenze correlabili con ritardi di
giorni nell'ospedalizzazione dei pazienti, con ritardi
nell'individuazione della causa di alterazione dello stato
psico-fisico, con banalizzazioni ricondotte ad agitazioni rispetto
allo stato dei pazienti e ancora all'utilizzazione di camici di
passate dipendenze lavorative.
La lettera che noi abbiamo visto non parlava di tasso di
mortalità, che ben sappiamo non essere un indicatore di qualità del
servizio sanitario, quindi la replica della USL non ci sembrava
assolutamente entrare nel merito delle questioni poste, ma
piuttosto attaccasse frontalmente chi si fa portavoce di un
malessere, e sappiamo essere oltretutto movimenti e associazioni
che fanno bene e con scrupolo e competenza il loro lavoro.
Per questo chiediamo all'Assessore competente di conoscere quali
verifiche sono in corso per poter rispondere in modo circostanziato
e puntuale alle segnalazioni di Cittadinanzattiva e del Tribunale
per i diritti del malato rispetto al servizio offerto dalla
struttura di Variney.
Presidente -
Per la risposta, la parola all'assessore
Marzi.
Marzi (SA) -
Grazie Presidente, ringrazio anche la
presentatrice di questa domanda per aver chiuso la sua
presentazione leggendo in maniera specifica la domanda.
In premessa, nel prendere atto della lettera aperta oggetto di
quest'iniziativa, cogliamo l'occasione, rispondendo appunto alla
sua domanda, anche per dare un messaggio corretto rispetto a temi
così importanti e delicati per la nostra comunità.
Abbiamo infatti da subito voluto dare particolare attenzione
alla gestione del rischio sanitario inerente al trasferimento delle
persone malate dalla struttura del Jean-Boniface Festaz alla nuova
struttura di Variney, prevedendo un periodo di affiancamento del
personale delle due strutture voluto e coordinato dalla direzione
sanitaria e dall'area territoriale dell'Azienda USL.
Sulla struttura, in tal senso, oltre al direttore sanitario che
ha la responsabilità della gestione clinico-assistenziale, vigilano
tre figure professionali apicali sempre in capo all'Azienda USL: il
RUP, il direttore di esecuzione e il direttore operativo.
Questa attività di vigilanza intensiva ha permesso sinora di
effettuare tutti i correttivi necessari, solitamente fisiologici
durante la prima fase di attività, dimostrando un buon
funzionamento delle procedure di controllo.
Per rispondere in modo puntuale invece alla sua domanda,
l'Azienda ha avviato la valutazione dei dati di mortalità da quando
è operativa la struttura di Variney con l'attuale modello di
gestione, ovviamente, confrontandola con strutture della medesima
tipologia e rispetto alla precedente annualità.
I dati di mortalità ci dicono che l'attuale gestione della
struttura di Variney rileva un dato più basso rispetto a quello
medio riportato dalla letteratura scientifica e che tale dato è
inoltre migliore di quello registrato presso la struttura che
nell'analogo periodo dell'anno precedente assisteva la stessa
tipologia di pazienti.
I dati del J.B. Festaz erano peraltro allineati ai dati di
letteratura.
Per essere più chiari rispetto a quanto stiamo inoltre
predisponendo per rassicurare le famiglie dei degenti ospitati
nella struttura, è bene specificare che la lettera aperta da lei
richiamata in quest'iniziativa ad oggi non circostanzia casi
specifici come giustamente ha rilevato l'Azienda USL.
Ecco che quindi, dato che l'Azienda USL ha scelto di mantenere
in capo a sé la direzione sanitaria della struttura di Variney con
l'obiettivo di mantenere la medesima a gestione pubblica, abbiamo
condiviso sia opportuno istituire una Commissione per effettuare
valutazioni
ad hoc
su ogni singolo caso di decesso occorso
dall'inizio dell'attuale modello di gestione, a garanzia di questa
ulteriore azione di tutela e a trasparenza dell'operato agito nella
struttura stessa.
I professionisti sono membri dipendenti qualificati nella nostra
Azienda USL e soggetti terzi naturalmente rispetto alla struttura
di Variney.
Presidente -
Per la replica, la parola alla collega Erika
Guichardaz.
Guichardaz E. (PCP) -
Guardi, Assessore, mi sembra che la
toppa sia peggio del buco.
La replica pubblica dell'USL, che lei praticamente ha di nuovo
citato, ci è sembrata da subito inadeguata perché, come le ho
detto, non rispondeva alle puntuali segnalazioni, addirittura
chiedendo i nomi dei segnalanti, ma spostava tutta l'attenzione,
come ha fatto lei, sul tasso di mortalità, che non è assolutamente
citato in quella lettera, non si dice "lì muoiono tutti i pazienti
che arrivano", dice e segnala ben altre cose.
Io vorrei evidenziare che chi si rivolge a queste associazioni
non è che cerchi risarcimenti, ma piuttosto fa queste segnalazioni
per dire "speriamo che quello che è successo a me non capiti ad
altri"; quindi, forse - e magari quanto avete messo in piedi
potrebbe aiutare - lo fa per un senso civico.
Lo sa benissimo che noi eravamo contrarissime allo spostamento
della RSA dal J.B. Festaz a Variney, e la sua esternalizzazione non
fa che confermarci anche i dubbi che avevamo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK