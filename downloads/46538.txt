Consiglio Regionale della Valle d'Aosta - Oggetto del Consiglio n. 2946 del 22 novembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2946 del 22 novembre 2023 - Resoconto
OGGETTO N. 2946/XVI - Ritiro di mozione: "Individuazione nel
prossimo bilancio delle risorse necessarie alle sponsorizzazioni
sportive di atleti appartenenti alle categorie giovanili".
Bertin (Presidente) -
Punto n. 17 all'ordine del giorno.
Per illustrare la mozione, la parola al consigliere Brunod.
Brunod (RV) -
Richiamato l'ordine del giorno 14,
presentato nella seduta del Consiglio regionale del 13, 14, 15 e 16
dicembre del 2021, in occasione della discussione sul DEFR
2022-2023, ed anche l'ordine del giorno n. 3, presentato durante
l'adunanza del Consiglio regionale del 12, 13, 14, 15 dicembre
2022, in occasione dell'approvazione del disegno di legge 82 e DL
83; entrambi gli ordini del giorno non vennero approvati e citiamo
le risposte fornite dall'Assessore competente Guichardaz dove,
proprio in merito alle sue dichiarazioni, riportiamo quanto
segue:
"È un lavoro che stiamo facendo, è stata presentata come
obiettivo dirigenziale qualche tempo fa una norma di modifica della
norma regionale sulle sponsorizzazioni e, con i dirigenti e gli
uffici, stiamo lavorando e stiamo cercando di capire come operare:
se modificando la legge 3, eliminando magari il capo 4, quindi
quello che non ha mai attirato atleti di maggiore fama e notorietà,
e magari inserire nella legge sport anche delle borse al merito
sportivo per gli atleti giovani di maggiore spessore. Quindi da
quel punto di vista stiamo operando, stiamo lavorando, tenendo
conto che sponsorizzazioni, anche di un certo livello, richiedono
comunque dei finanziamenti piuttosto considerevoli, visto che nel
circuito promozionale delle alte sponsorizzazioni le cifre che sono
attualmente stanziate e che sono attualmente a bilancio e che si
trascinano, anzi, sono state aumentate ma si trascinano come lei
ricorda i da 17 anni, perché la legge è una legge datata.
L'impegno, come le ho detto, è quello di risolvere - tra l'altro
credo che sia inserito anche forse nel DEFR - di risolvere in tempi
brevi questo inghippo verificando anche la possibilità, tra
l'altro, di inserire ulteriori fondi perché per aumentare gli
importi - come lei giustamente cita nelle sue permesse - occorre
incrementare l'apposito capitolo di bilancio". Questo nella
discussione del DEFR 2022-2024.
Abbiamo rilevato che in data 22 maggio 2023 è stata approvata la
deliberazione di Giunta regionale n. 573 avente il seguente
oggetto: "Approvazione della pubblicizzazione dell'immagine
turistico-sportiva della Valle d'Aosta mediante la sponsorizzazione
per la stagione agonistica estiva 2023, ai sensi del capo IV della
legge regionale 3/2004, e dalla delibera di Giunta regionale
1096/2019, gli atleti valdostani, praticanti le discipline sportive
estive.
Nel testo della delibera citata, si apprende che sono state
riconosciute ed approvate le sponsorizzazioni per un importo di
euro 500, oneri fiscali inclusi, per ognuno dei tre atleti
appartenenti alle categorie giovanili.
Evidenziamo che, ad oggi, la deliberazione di Giunta regionale
1096, approvata in data 9 agosto 2019, avente come oggetto la
"Definizione delle disposizioni attuative del capo IV della legge
1° aprile 2004 inerente le sponsorizzazioni nel settore sportivo",
prevede, per quanto riguarda le sponsorizzazioni di atleti
appartenenti alle categorie giovanili, al punto 4.7, l'entità
dell'importo riconoscibile a titolo di sponsorizzazione,
determinato forfettariamente in massimo ad euro 500, oneri fiscali
inclusi.
Qualora le disponibilità finanziarie, annualmente disponibili
sul pertinente capitolo del bilancio regionale non risultassero
sufficienti a dare idonea copertura a tutte le richieste di
sponsorizzazione, con particolare riferimento a quelle riservate
alle categorie assolute di cui ai precedenti punti 1 e 2, l'importo
forfettario previsto verrà ridotto proporzionalmente in ragione del
numero delle richieste pervenute.
Al punto 4.8, durante il periodo di efficacia dei contratti
stipulati ai sensi della presente disciplina, non è ammessa
l'instaurazione con il medesimo atleta di ulteriori rapporti di
sponsorizzazione, ancorché riferiti alla pratica di ulteriori
discipline sportive.
Rimarchiamo che, secondo noi, i sopracitati punti 4.7 e 4.8
delle disposizioni attuative, inerenti alle sponsorizzazioni del
settore giovanile, non risultano essere così adeguate ai fini della
crescita del sostegno e stimolo per un settore che dovrebbe essere
fondamentale e strategico come quello delle categorie
giovanili.
Tenendo conto che l'articolo 19 del capo IV (sponsorizzazioni
del settore sportivo) della legge regionale 1° aprile 2004, n 3,
prevede le seguenti finalità: "La Regione riconosce negli
interventi di sponsorizzazione sportiva un efficace strumento di
diffusione promozionale dell'immagine della Valle d'Aosta; per le
finalità di cui al comma 1 la Regione attua specifiche azioni di
sponsorizzazione riferite ad atleti e sportivi valdostani
praticanti le rispettive discipline sportive ai più alti livelli
tecnico-agonistici".
Ricordiamo che nel DEFR 2023-2025, approvato durante la seduta
del Consiglio regionale del 30 novembre-1° dicembre 2022, nella
sezione Sport vengono riportati i seguenti contenuti: "Lo sport è
da sempre un elemento importante di crescita, di benessere, di
aggregazione, di inclusione e, non ultimo, di richiamo turistico,
il potenziamento del sostegno finanziario, nell'ambito degli sport
invernali", valorizzando il lavoro del Comitato ASIVA, anche
mediante la conferma del sostegno regionale per la prosecuzione nel
triennio 2023-2025 del progetto "Children-under 23". Una delle
priorità del settore sarà procedere ad una verifica degli attuali
strumenti di sostegno a favore dello sport così come definiti dalla
legge 3/2004 in quanto, da quasi 20 anni dal varo della legge, si
rende infatti opportuno procedere ad una valutazione delle sue
capacità di rispondere alle attuali esigenze del mondo sportivo
valdostano.
Il Consiglio regionale impegna il Governo regionale ad
individuare, nell'ambito della definizione del prossimo bilancio di
previsione, le risorse necessarie affinché vengano rivisti gli
attuali importi e criteri come previsto ai punti 4.7 e 4.8 relativi
alle disposizioni attuative del capo IV della delle regionale 1°
aprile 2004, n. 3 inerenti alle sponsorizzazioni sportive di atleti
appartenenti alle categorie giovanili, con l'obiettivo di renderle
maggiormente adeguate e sufficienti sia per un settore così
importante e strategico, quale è quello sportivo giovanile, sia per
raggiungere le finalità come previste all'articolo 19 del capo IV
della legge regionale 1° aprile 2004, n. 3.
Presidente -
La discussione generale è aperta. Qualcuno
vuole intervenire nella discussione generale? Non vedo
prenotazioni. La discussione generale è chiusa. Per il Governo,
replica l'assessore Grosjacques, ne ha facoltà.
Grosjacques (UV) -
Il settore sportivo è da sempre di
grande interesse, sia per i noti benefici in termini di salute, sia
per gli aspetti di costanza e disciplina che ogni sport,
soprattutto se praticato a livelli agonistici, richiede.
Non posso quindi che trovarmi d'accordo con quanto già approvato
dal Consiglio regionale nei vari atti di programmazione che hanno
sempre rispecchiato la volontà di valorizzare tale ambito.
Le informazioni contenute nell'iniziativa, relativamente agli
importi previsti e alla non cumulabilità delle sponsorizzazioni,
sono corrette ed evidenziano cifre che non consentono ovviamente di
coprire tutte le spese che un atleta emergente deve sostenere.
Ritengo necessario aggiornare sì le disposizioni che regolano le
sponsorizzazioni in questione, ma nell'ambito di una revisione
organica dell'intera legge regionale 3/2004, in un'ottica di
complementarietà degli interventi, che consenta di sostenere i
giovani atleti non ancora professionisti, ma per raggiunti limiti
di età già fuori dall'area di copertura dei comitati regionali.
Allo stato attuale, gli uffici stanno lavorando alla revisione
della norma, tenuto conto anche dell'esperienza sino ad ora
acquisita, ma occorrerà avviare un confronto - e torneremo anche
nelle prossime iniziative che tratteranno questo tema - con i
portatori d'interesse di riferimento per comprenderne le esigenze,
al fine di condividere un percorso che consenta di arrivare ad un
aggiornamento della legge regionale 3 che sia stato concertato e
che sia soprattutto efficace.
Non è quindi un problema di risorse da assegnare per queste
misure, come lei evidenzia giustamente nell'impegnativa, ma di
regole per la loro assegnazione. Bisogna però chiarire che, nel
caso specifico, stiamo parlando di sponsorizzazioni, cioè di
interventi finanziari che devono avere un ritorno in termini di
visibilità per la Regione autonoma Valle d'Aosta e non devono
essere derubricati ad aiuti economici puri e semplici; quindi, la
somma destinata a questi atleti ed atlete, anche se ridotta, è il
punto di partenza per testimoniare che l'Amministrazione regionale
investe su di loro e li segue nel percorso sportivo, con
l'obiettivo e soprattutto la speranza di poterli poi annoverare tra
gli atleti sponsorizzati in modo più importante proprio per i loro
risultati sportivi, con la conseguente massima visibilità del
marchio Valle d'Aosta/Vallée d'Aoste, così come approvato nella
recente deliberazione della Giunta regionale per quello che
riguarda anche le sponsorizzazioni degli atleti che svolgono sport
invernali.
Nel 2019 la delibera 1096, alla quale lei fa riferimento, aveva
inserito questa quota forfettaria proprio perché le regole per
l'attribuzione delle sponsorizzazioni, sulle quali stiamo
lavorando, non consentivano nemmeno quest'erogazione che è poco più
che simbolica e che comunque attesta l'interesse, come dicevo, da
parte dell'Amministrazione nei confronti dell'attività di questi
giovani atleti ed atlete.
Inoltre, nel corso della riunione della Consulta per lo sport
tenutasi il 15 novembre scorso (quindi la scorsa settimana), quando
abbiamo sottoposto alla Consulta l'approvazione della suddivisione
dei contributi per le federazioni e per le borse al merito, si è
concordato con tutti i delegati delle varie federazioni un percorso
per la modifica della legge 3/2004, che andrà ad analizzare anche
gli aspetti legati al sostegno degli atleti, attraverso la
sponsorizzazione degli stessi.
Sul testo vigente, vi sono alcune altre problematiche legate in
particolare al punto 1.1 della delibera 1096/2019, che lei ha
citato, relativa alle sponsorizzazioni di atleti giovani che hanno
comunque ottenuto risultati di rilievo internazionale ma che, ai
sensi delle regole vigenti, non avendo ancora l'inserimento nella
nazionale maggiore anche per la stagione precedente alla domanda di
sponsorizzazione, non possono essere sostenuti.
Li ho personalmente incontrati praticamente tutti e anche con
loro è stata individuata un'ipotesi di modifica che li potrà vedere
coinvolti a partire dalla prossima stagione agonistica.
Per queste ragioni, avendo intrapreso un percorso di revisione
generale della legge 3/2004, non riteniamo opportuno aggiornare
unicamente i criteri e gli importi delle sponsorizzazioni di cui al
capo IV della legge stessa.
Le propongo quindi di ritirare la mozione, in caso contrario ci
asterremo, ma con l'impegno di lavorare anche sulle tematiche che
sono state correttamente evidenziate nella mozione e che saranno
giustamente considerate nel corso dei lavori.
Presidente -
Consigliere Brunod, a lei la parola.
Brunod (RV) -
Ringrazio l'Assessore in quanto su questo
tema già più volte ci siamo soffermati in quanto noi riteniamo, il
nostro gruppo Rassemblement Valdôtain, ma credo quasi tutti
all'interno di quest'Aula, di condividere il fatto che dedicare
molta attenzione e supporto all'attività sportiva nei settori
soprattutto giovanili, sia fondamentale e strategico per permettere
loro poi comunque di avere continuità e soprattutto quel giusto
sostegno che è in una fase della loro carriera e della loro vita
così importante ai fini di avere una continuità sportiva negli anni
successivi.
Quello che lei ha ben detto, lo condividiamo anche noi:
l'attuale sponsorizzazione più che altro è simbolica, perché i 500
euro, oneri inclusi, per un atleta che comunque non possiede magari
tutti i requisiti come lei ha citato, ma giustamente stiamo
parlando di una veicolazione del marchio Valle d'Aosta/Vallée
d'Aoste, quindi, oltre all'immagine che c'è per la nostra Regione,
siamo convinti che per questi atleti sia anche una gran bella cosa
poter optare per un marchio così prestigioso come quello della
nostra Regione piuttosto che un qualsiasi altro tipo di
marchio.
Ovviamente questo deve dare seguito anche ad un importo di
questa sponsorizzazione che sia degno di quello di cui stiamo
parlando.
Sicuramente, ci ha fatto piacere che lei abbia coinvolto tutte
le parti in causa, soprattutto gli atleti che potenzialmente sono
coinvolti su quest'argomento, per arrivare il prima possibile ad
una soluzione che sia quella ottimale e più favorevole sia da un
punto di vista dell'immagine turistica della Valle d'Aosta, sia per
andare maggiormente incontro a quelle che sono le esigenze di
questi atleti. Quindi questo è un altro aspetto che accogliamo
favorevolmente.
Vogliamo magari anche citare il fatto che forse nelle risposte
precedentemente avute, come ho citato prima nelle premesse,
dall'allora Assessore competente - queste non sono considerazioni
mie ma prese dai verbali -, emergeva che sembrava che fosse più un
problema di risorse a disposizione, invece lei adesso oggi ci ha
detto che non è un problema di risorse a disposizione quanto è un
altro discorso da affrontare, e quindi ben venga quest'aspetto.
Noi siamo disposti a ritirare la mozione se da parte sua - come
ha detto - in ottica stagione prossima, il risultato è
raggiunto.
Il suggerimento e lo stimolo che è arrivato da parte della
mozione, il prossimo anno diciamo che sia raggiunto l'obiettivo,
quindi noi, se lei ci fa un cenno in questa direzione, ritiriamo la
mozione.
Presidente -
La mozione è ritirata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK