Consiglio Regionale della Valle d'Aosta - Oggetto del Consiglio n. 23 del 27 luglio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 23 del 27 luglio 1988 - Resoconto
OGGETTO N. 23/IX - REIEZIONE DEL RICORSO AMMINISTRATIVO
CONTRO LE OPERAZIONI ELETTORALI PRESENTATO DAL SIGNOR BRUNO
TEGONI.
PRESIDENTE:
Do lettura della proposta di reiezione del
ricorso presentato dal Signor Bruno Tegoni, come da oggetto
iscritto in via d'urgenza, formulata dalla Conferenza dei
Capigruppo riunita in data odierna:
IL CONSIGLIO
- visto il ricorso presentato in data 13 luglio 1988 dal Signor
Tegoni Bruno contro le operazioni elettorali relative all'elezione
del Consigliere Roberto Gremmo della lista n. 14;
- viste le controdeduzioni fornite dal Consigliere interessato
in data 22 luglio 1988;
- ritenuto che il ricorso in esame, per la genericità delle
argomentazioni che non forniscono precise indicazioni circa la
consistenza dei fatti contestati, non possa essere preso in
considerazione;
- visto l'articolo 21 della legge 5 agosto 1962, n. 1257;
DELIBERA
-
di respingere per i motivi in premessa indicati il ricorso
presentato dal Signor Tegoni Bruno contro le operazioni elettorali
relative all'elezione del Consigliere Roberto Gremmo della lista n.
14;
- di notificare la presente decisione agli interessati ai sensi
dell'ultimo comma dell'articolo 21 della legge 5 agosto 1962, n.
1257.
PRESIDENTE:
Ha chiesto la parola, per dichiarazioni di
voto, il Consigliere Mafrica; ne ha facoltà.
MAFRICA (P.C.I.):
Le deliberazioni predisposte propongono
al Consiglio di respingere ambedue i ricorsi. Nelle premesse,
infatti, viene specificato che gli stessi non possono essere presi
in esame "per la genericità delle argomentazioni che non forniscono
precise indicazioni", mentre io ritengo che il proponente tale
formulazione avrebbe fatto meglio a dire qualche parola in
merito.
Il nostro Gruppo, tuttavia, così come aveva già anticipato in
sede di Commissione, si astiene rispetto alla decisione di
respingere i ricorsi. A nostro parere, infatti, il Consiglio
regionale, secondo le leggi speciali per le elezioni in Valle
d'Aosta, è tenuto a dare una risposta entro 60 giorni ai ricorsi
amministrativi per ineleggibilità o contro le operazioni
elettorali. Noi riteniamo che, attraverso la Conferenza dei
Capigruppo o altra Commissione, sarebbe stato possibile formulare
un'istruttoria di merito, proprio perché la scelta di decidere
oggi, senza approfondire in modo adeguato la materia, non offre
sufficienti garanzie per essere ritenuta quella più giusta. Noi,
infatti, avremmo preferito che si procedesse ad un esame,
attraverso una Commissione analoga a quella della Giunta per le
elezioni, la quale portasse poi in Consiglio una deliberazione
motivata in modo più preciso di quella che è stata portata oggi
all'esame del Consiglio.
Per questi motivi ci asteniamo dal votare ambedue le
deliberazioni.
PRESIDENTE:
Ha chiesto la parola, per dichiarazioni di
voto, il Consigliere Aloisi; ne ha facoltà.
ALOISI (M.S.I.):
Io dichiaro di votare contro questa
deliberazione, perché non accetto e non condivido l'atteggiamento
delle varie forze politiche, soprattutto di quelle della
maggioranza, che in questo caso si comportano come Ponzio Pilato,
nel senso che se ne vogliono lavare le mani. Di fronte ad un
ricorso, invece, bisognerebbe avere il coraggio di affrontare
l'argomento e di analizzarlo, anche perché c'è tutto il tempo
necessario per esprimere un giudizio obiettivo e sereno, a norma di
legge.
Queste sono le motivazioni per le quali voterò contro la
deliberazione.
PRESIDENTE:
Se nessuno chiede la parola, pongo in
votazione la deliberazione in oggetto.
ESITO DELLA VOTAZIONE
Presenti: 35
Votanti: 27
Favorevoli: 26
Contrari: 1
Astenuti: 8 (Bajocco, Chenuil, Dolchi, Gremmo, Mafrica, Pascale,
Riccarand e Tonino)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK