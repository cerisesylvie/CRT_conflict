Consiglio Regionale della Valle d'Aosta - Oggetto del Consiglio n. 1390 del 13 luglio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1390 del 13 luglio 2005 - Resoconto
OGGETTO N. 1390/XII - Approvazione del Piano di sviluppo della
Casinò de la Vallée S.p.A. ai sensi dell'articolo 14 del
Disciplinare per la gestione della Casa da gioco, approvato con
deliberazione del Consiglio regionale n. 3176/XI del 14 aprile
2003.
La Giunta regionale
Richiamata la legge regionale 30 novembre 2001, n. 36 recante
"Costituzione di una società per azioni per la gestione della Casa
da gioco di Saint-Vincent", che prevede, all'art. 10, che i
rapporti tra la Casinò de la Vallée s.p.a. e la Regione autonoma
Valle d'Aosta relativi alla gestione della Casa da gioco di
Saint-Vincent siano regolati da un apposito disciplinare;
Premesso che il disciplinare di cui alla legge regionale 30
novembre 2001, n. 36 approvato con delibera del Consiglio Regionale
n. 3176 del 14 aprile 2003 prevede che il Casinò proponga al
Consiglio Regionale per l'approvazione un apposito piano di
sviluppo;
Richiamata la delibera della Giunta regionale n. 400 del 21
febbraio 2005 nella quale veniva proposto al Consiglio Regionale
l'approvazione del Piano di sviluppo della Casinò S.p.A. sottoposto
dal Consiglio di Amministrazione del Casinò del 14 gennaio
2005;
Preso atto che con nota n. 85 del 18 maggio 2005 il
Presidente della Casinò de la Vallée ha fatto pervenire al
Presidente della Regione e all'Assessore Regionale Bilancio,
Finanze, Programmazione e Partecipazioni regionali, una nuova
versione del Piano di Sviluppo della Casinò de la Vallée S.p.A. che
il Consiglio di Amministrazione della società stessa, tenutosi il
16 maggio 2005, ha rivisitato ed aggiornato nel rispetto delle
indicazioni formulate dalla IV Commissione Regionale Permanente
Sviluppo Economico;
Richiamata la deliberazione della Giunta regionale n. 4879 in
data 30 dicembre 2004 concernente l'approvazione del bilancio di
gestione per il triennio 2005/2007 con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
Su proposta del Presidente della Regione e dell'Assessore al
Bilancio, Finanze, Programmazione e Partecipazioni
regionali;
unanimemente propone che il Consiglio regionale
Deliberi
di sottoporre all'approvazione del Consiglio regionale
l'allegato "Piano di Sviluppo" della "Casinò de La Vallée S.p.A." a
norma dell'art. 14 del disciplinare per la Gestione dalla Casa da
Gioco di Saint-Vincent.
Allegato
(omissis)
Président - Nous reprenons nos travaux, comme convenu, avec une
inversion des points à l'ordre du jour. Nous débutons nos travaux
en examinant le point n° 30 à l'ordre du jour.
La parole au Président de la Région, Caveri.
Caveri (UV) - Vorrei anzitutto ringraziare il Presidente e i
Capigruppo di aver voluto accogliere questa inversione di un punto
all'ordine del giorno, dovuto al fatto che domani devo partecipare
per la prima volta alla Conferenza Stato-Regioni e, come ho già
avuto modo di dire ai Capigruppo, si tratta di un appuntamento
importante, a cui non dobbiamo mancare, perché ormai questo luogo
di discussione istituzionale ha assunto un peso molto
significativo.
Siamo chiamati questo pomeriggio a discutere del piano di
sviluppo. Ci tengo a dire al Consigliere Curtaz che non esiste
nella ripartizione delle competenze fra me e l'Assessore
Marguerettaz alcun tipo di ambiguità. Credo che, da questo punto di
vista, nella ripartizione, così come emerge dalla scrittura delle
macrostrutture, non ci siano dubbi sul fatto che il coordinamento
della politica della casa da gioco è di competenza della
Presidenza, in una logica di piena collaborazione con le strutture
che restano in capo all'Assessore, e in una logica che credo sia da
condividere, cioè quella di un Presidente che si assume una serie
di proprie responsabilità, ma lo fa nella logica della collegialità
del Governo regionale. Questo vale naturalmente per una vicenda
complessa e difficile, quale quella della casa da gioco di
Saint-Vincent, vicenda non nuova, che ha percorso la storia
dell'autonomia valdostana addirittura prima della nascita di questa
Assemblea parlamentare, visto che la casa da gioco è nata nel 1947,
quindi la prima parte delle sue vicende è stata seguita dal primo
Consiglio Valle, quello di nomina del "CLN". Poi la vicenda del
Casinò di Saint-Vincent, come una specie di fiume carsico, ha
percorso tutta la storia contemporanea della nostra Valle, con
momenti positivi e negativi, ma va detto che la centralità
nell'economia valdostana della casa da gioco non è venuta meno.
Nei miei ricordi familiari c'è l'apertura, in quella notte del
1947, della casa da gioco da parte di mio zio, Severino Caveri,
sulla base di un decreto che, a suo tempo, era stato firmato da
Federico Chabod, ma che lo stesso Chabod non aveva osato tirar
fuori dal cassetto, ritenendo che si sarebbe trattato di un
"braccio di ferro" troppo forte fra Aosta e Roma, e nei ricordi
familiari c'è questa aneddotica di mio zio Severino che era
convinto che quella notte sarebbe intervenuto Scelba e avrebbe
chiuso la casa da gioco, e invece, anche in quel caso, la
mediazione della politica aveva fatto sì che la casa da gioco
aprisse. All'epoca, chiunque di voi parli o abbia avuto la fortuna
di parlare con gli amministratori di allora, soprattutto quelli
della "Giunta del Leone", raccontavano di come con le decadi del
casinò si sia alimentata l'autonomia valdostana in un'epoca nella
quale le incertezze dei rapporti politici fra Aosta e Roma facevano
sì che esistesse quella che è stata denominata, per molto tempo, la
cosiddetta "politica del rubinetto", cioè Roma apriva e chiudeva il
riparto fiscale a seconda dell'opportunità. Cosa che, in realtà, si
è conclusa in maniera stabile solo a partire dagli anni '80, quindi
l'importanza del denaro di provenienza della casa da gioco è stato
ed è ancora significativo per il bilancio regionale e lo è - a
maggior ragione - anche in termini occupazionali, visto che la casa
da gioco fra assunzione diretta e indotto ha un migliaio di persone
occupate ed è anche un'occupazione che nel tempo ha portato molto
benessere alla Valle d'Aosta. Questo per ribadire la sua storicità,
ma anche la sua importanza.
Questo piano di sviluppo - che noi, come Governo regionale,
abbiamo trasmesso alla commissione consiliare e che la commissione
consiliare ha analizzato - fa il punto della situazione, come verrà
rimarcato anche in termini più puntuali dall'Assessore
Marguerettaz, e assume in sé una serie di valenze - che oggi
dibatteremo - che partono dal presupposto di un momento di
cambiamento all'interno della struttura del casinò. Cambiamento
dovuto al fatto che in questo momento assistiamo a una
modificazione sociologica dei giocatori che scelgono la casa da
gioco, assistiamo a problemi seri di diminuzione degli incassi di
tutti i casinò italiani. Il fenomeno del gioco è all'attenzione di
tutti i Paesi europei dove esistono le case da gioco, qualunque sia
la modellistica prescelta. Abbiamo dei Paesi dove, come in Italia,
agiscono delle logiche di case da gioco piuttosto limitate; è il
caso del Portogallo, della Spagna, della Svizzera. Dall'altra,
abbiamo dei fenomeni di case da gioco molto numerose: è il caso
della Francia, dove non esistono dei grandi casinò come quelli
italiani, tipo Venezia, Sanremo e Campione che sono stati aperti
con dei decreti del regime fascista, o Saint-Vincent, unico casinò
italiano nato nel dopoguerra.
Il fenomeno comunque è quello, non solo di un assestamento, ma
addirittura di un arretramento nel fenomeno del gioco. Da questo
punto di vista credo che si debba essere onesti e, come Governo
regionale, non riteniamo sufficienti le analisi fatte nella prima
parte di questo piano di sviluppo. Credo di poter dire che noi
riteniamo che il momento è venuto per fare degli approfondimenti,
noi stessi, non solo affidando ai gestori degli studi
sull'andamento futuro del fenomeno del gioco in Italia, su cui
potremmo a lungo discutere. Sicuramente una sorta di
liberalizzazione, per quanto oggi centralizzata sui monopoli dei
"video pokers" nei bar, ha pesato molto. L'apertura delle sale
"Bingo", che sembrava essere un disastro, è poi sfociata in un
quasi totale fallimento di queste strutture, mentre però proprio in
queste ore, secondo quanto ci è riportato dal Senatore Rollandin,
per l'ennesima volta c'è stato un tentativo di trasformare le sale
"Bingo" in sale "slot", e questo avrebbe avuto degli effetti assai
deflagranti.
Ci troviamo di fronte a un fenomeno complesso e credo che sia
venuto il momento perché, accanto alla gestione dell'ordinaria
urgenza e delle difficoltà quotidiane in cui si dibattono tutte le
case da gioco, - non solo Saint-Vincent -, la tesi che esporremo è
che Saint-Vincent stia attraversando momenti molto duri, ma ci sono
altri in crisi, anche se nelle difficoltà è difficile fare una
classifica di chi sta meglio e chi sta peggio, comunque noi stiamo
un po' meglio - facciamo degli approfondimenti maggiori dal punto
di vista delle prospettive, perché almeno in una parte di questo
documento ci spingiamo molto in là, in valutazioni molto forti
sulla tipologia di gioco necessaria e anche su uno sviluppo
immobiliare rilevante su proprietà regionale. Naturalmente di
sfondo c'è la vicenda del "Grand Hôtel Billia", altrettanto
importante per noi, perché qualunque sia l'importanza che
assegniamo al "Grand Hôtel Billia", è evidente che nello sviluppo
storico della casa da gioco, questo binomio fra "Grand Hôtel",
"Centro Congressi" e la vicina casa da gioco, ha sempre assunto una
sua rilevanza e ha sempre avuto una sua logica.
L'idea di cominciare ad avere dei segnali significativi credo
che sia condivisa da tutti, in una parte di questo documento ci
sono delle misure immediate che condividiamo e in generale va dato
riconoscimento di uno sforzo da parte del Consiglio di
amministrazione di un tentativo di rafforzare, anche in corso
d'opera, un documento che è più approfondito in alcune sue parti di
quanto fosse all'inizio.
La ragione per la quale il Consiglio Valle discute di questa
vicenda è frutto anche degli avvenimenti degli ultimi anni.
Qualcuno pensa che oggi la Regione sia contenta di avere una
gestione pubblica. Credo che la gestione pubblica di fronte alla
quale ci troviamo oggi sia stata una scelta obbligatoria, sortita
anche da alcune decisioni dell'inizio degli anni '90 che hanno
portato ad un dedalo e un intrico di vicende giudiziarie, che credo
non abbiano corrispondenza in alcun altro avvenimento che abbia
riguardato la Valle d'Aosta: cause civili, cause amministrative,
lodi, contenziosi di vario genere, oggi sono come una specie di
matassa che avvolge l'intera vicenda.
Oggi bisogna riconoscere che la gestione pubblica, pur
criticabile sotto alcuni aspetti, è quella che ci ha permesso di
superare momenti assai delicati nei quali, posso testimoniarlo
perché l'ho vissuto quando ero Deputato nazionale, ci siamo trovati
addirittura di fronte a situazioni in cui un eventuale
pronunciamento del TAR Lombardia avrebbe portato la chiusura della
casa da gioco. Sappiamo che l'eventuale chiusura della casa da
gioco sarebbe una iattura, perché ci troveremmo dall'oggi al domani
con una situazione di una gravità straordinaria ed eccezionale.
Questa è la ragione per la quale siamo qui a discutere di un piano
di sviluppo, di una gestione pubblica che deve indicarci anch'essa
quelle linee direttrici che porteranno ad un futuro nel quale
probabilmente le cose si dovranno assestare, ci dovrà essere una
normalità anche per la casa da gioco. Il che vorrà dire
probabilmente avere dei livelli di utilizzo della casa da gioco che
forse non saranno mai più quelli che alcuni decenni fa ci sono
stati, a meno che non si riesca a trovare - con l'aiuto di qualcuno
che ci sappia indicare il perché di alcune crisi - quella chiave di
volta che negli anni passati ci fu, quando venne la brillante
intuizione di passaggio - primo casinò in Europa - da giochi
tradizionali, a innovazioni come le "slot machines" - che portò
tutta una nuova clientela, la quale, fino ad allora, non si era
affacciata alle case da gioco, avendo una specie di complesso di
una casa da gioco vissuta come ambiente elitario all'interno del
quale non si poteva entrare. Invece la democratizzazione della casa
da gioco aveva portato con sé anche uno sviluppo notevole.
Saremmo oggi all'ascolto del Consiglio, lo facciamo sapendo che
il "dossier" ha in sé notevoli difficoltà che hanno impegnato tutti
i Governi regionali succedutisi negli ultimi anni. È un tema non
semplice, in cui nessuno può avere la convinzione di avere
"bacchette magiche" o "soluzioni miracolistiche", ma credo che si
debbano nei prossimi mesi assumere delle decisioni che rendano le
nostre speranze di un utilizzo migliore della casa da gioco
corrispondenti alla realtà.
Président - La parole à l'Assesseur au budget, aux finances, à
la programmation et aux participations régionales, Marguerettaz,
pour supplément de rapport.
Marguerettaz (UV) - Poche integrazioni, per poi lasciare la
parola al Consiglio su un tema così importante.
Credo che questa sia un'occasione per ascoltare una serie di
considerazioni da parte del Consiglio, che spero siano finalizzate
a portare del valore aggiunto ad un "dossier" così importante;
"dossier" che, comunque, ha al centro un'azienda, un'azienda
particolare, un'azienda che è un casinò con una statistica nel
panorama italiano molto ridotta: ricordo che le case da gioco in
Italia sono 4, fra cui il casinò di Campione che è "border line",
cioè è un casinò italiano, ma all'interno di un contesto che non è
il nostro.
Abbiamo già avuto modo di confrontarci qualche seduta fa
sull'andamento delle case da gioco: in quell'occasione avevamo
ironizzato, considerando che la Casa da gioco di Saint-Vincent che
va meno peggio rispetto alle altre case da gioco, nel senso che
abbiamo un andamento decisamente preoccupante su tutta la linea;
questo nonostante ci siano dei casinò che hanno fatto degli
investimenti decisamente più importanti ed incisivi rispetto al
nostro casinò. Dico questo perché una delle critiche fatte al
Casinò di Saint-Vincent è che la gestione sviluppatasi all'interno
di una forma giuridica trovata allora dal Consiglio per evitare una
drammatica chiusura, cioè quella della Gestione straordinaria, ha
fatto sì che tutta una serie di investimenti fossero rinviati.
Questo non è accaduto nelle altre case da gioco che hanno fatto
investimenti importanti. Non parto da Campione - che ha investito
delle cifre da capogiro nella costruzione di un nuovo casinò a
firma di un architetto importantissimo - che sta avendo delle
flessioni molto più importanti rispetto alle nostre; così come il
Casinò di Sanremo, che ha fatto un "restyling" assolutamente
importante. Senza parlare del Casinò di Venezia, che addirittura in
questi ultimi anni ha raddoppiato le sedi, di fatto raddoppiando il
casinò e potendo concepire un casinò con tutti i nuovi crismi.
Ciò nonostante, tutti i casinò perdono più del nostro, e questo
credo che ci debba far pensare non tanto in termini positivi, come
per dire: "meno male", ma come andamento medio. Non so se abbiate
visto i periodici sindacali sia del nostro casinò che degli altri
casinò; devo dire la verità, se coprissimo il titolo, sembrerebbe
di leggere sempre la stessa cosa, ovvero calo di ingressi, calo di
volumi, piani aziendali, piani di sviluppo, e questo a 360 gradi.
Probabilmente stiamo assistendo a delle evoluzioni in termini
culturali, in termini economici e quindi dobbiamo assolutamente -
come è stato detto dal Presidente - mettere mano a delle strategie
che introducano alcuni elementi con carattere di novità. Se è vero
questo, come è vero che nell'andamento delle presenze vi è un calo
di presenze che sta assumendo delle percentuali assolutamente
preoccupanti, vedete che in valore assoluto sono i cosiddetti
"clienti normali" che stanno sparendo, non sono i "Vip", non sono i
clienti che sono da ricondurre a delle logiche di fidelizzazione,
abbonamenti..., ma sono i clienti normali e sono i clienti del
nostro bacino di utenza che, nello specifico, è un bacino di utenza
che ha come aree più importanti l'area piemontese e l'area
lombarda: la prima, con una forte crisi economica maggiore rispetto
ad altre realtà; la seconda, con una potente concorrenza dei Casinò
di Lugano e di Mendrisio. Queste cose impongono questa riflessione,
ma se è vero questo, è anche vero che noi, all'interno di questo
documento, troviamo anche altre riflessioni di medio periodo, così
come nell'ambito dell'offerta turistica tutta una serie di
ristrutturazioni che vengono messe in atto da alcuni alberghi -
diciamo alberghi di un certo rilievo - vedono spese importanti, ma
queste spese importanti non vedono una maggiore superficie
compensata da una maggiore ospitalità, ma un'ospitalità di qualità
diversa.
Molte volte, all'interno di questo dialogo, qualcuno ha fatto
delle dichiarazioni, dicendo: "se calano le presenze, perché
aumentare le aree da gioco?". Il confronto con il sistema
alberghiero è solo per dire che oggi il cliente alberghiero ha
necessità di avere delle stanze più ampie, ha bisogno di avere
delle stanze più confortevoli, quindi a parità di superficie ci
sono meno camere, perché le camere che potevano essere vendute anni
fa, oggi non possono essere vendute, la superficie media per camera
è maggiore. Così nell'ambito della casa da gioco: abbiamo visto che
il cliente patologico, il cliente interessato esclusivamente al
gioco, sta cedendo il passo al cliente che è interessato al gioco,
ma è interessato anche ad avere delle aree di relax, ad avere un
confort, ad avere dei servizi accessori, per cui c'è la necessità
di modificare - senza stravolgere le attuali strategie - delle aree
più confacenti ad un'offerta attuale. Ecco perché questo piano
mette in evidenza alcune suggestioni, che possono poi essere
riprese nell'ambito di questa nostra discussione, ed altre che
possono essere condivise e condivisibili, considerazioni che
portano ad una razionalizzazione della nostra offerta di gioco
facendo degli interventi che sono già frutto di considerazioni
passate o di normali evoluzioni.
Scorrendo questo piano di sviluppo ci possono essere delle
considerazioni che meritano di essere accolte. Non credo, al
contrario, che questo documento possa dare un contributo importante
ad una definizione del comportamento e delle strategie, ma sfido a
trovare un documento che possa risolvere il problema del
casinò!
Il contenuto del disciplinare non prevedeva il piano di
sviluppo, ma prevede un piano di sviluppo a cui ne seguono altri,
tanto che nella definizione letterale del piano dice "un primo
piano di sviluppo", per cui se viene utilizzato questo termine, ad
un primo ne seguirà un secondo, un terzo, è un "work in progress",
è un'attività che continuamente deve essere aggiornata. È
un'attività che siamo chiamati a fare anche oggi, per dare un
sostegno a questi investimenti, tanto che questo piano di sviluppo
non è solo una disquisizione accademica o una sostituzione del
Consiglio regionale in attività gestorie, ma contiene
considerazioni sicuramente legittime, proprie dell'azionista di
controllo, oltre che uno strumento per poter finanziare una serie
di attività nell'ambito della casa da gioco, perché dai progetti
inseriti nel piano di sviluppo discendono dei finanziamenti
pubblici, che, in assenza dell'approvazione del piano di sviluppo,
fino ad oggi non hanno potuto essere erogati.
Tutto questo nostro discorrere e questo nostro ragionare in
Consiglio regionale ha quindi un momento di definizione, che sarà
un momento dove il Consiglio regionale dovrà dare il suo parere
sugli investimenti che vengono proposti all'interno di questo piano
di sviluppo. Sono a disposizione dei Consiglieri che nell'ambito
della discussione avranno dei chiarimenti e dei suggerimenti sul
tema.
Président - Je déclare ouvert le débat.
La parole au Conseiller Tibaldi.
Tibaldi (CdL) - Indubbiamente la giornata odierna è importante,
perché finalmente dopo tanto tempo arriva in aula un documento che
perlomeno ci permette di parlare di "prospettiva di casa da gioco",
o perlomeno di quali idee o ipotesi sono state messe in cantiere
per quanto riguarda il futuro della casa da gioco.
È stato interessante e suggestivo sentire in esordio di seduta
il Presidente Caveri fare un "excursus" storico della funzione
della casa da gioco per l'autonomia valdostana; interessante anche
il passaggio quando dice che l'autonomia valdostana si è
alimentata, a suo tempo, con le decadi della casa da gioco. A
distanza di quasi 60 anni possiamo dire che il percorso si è quasi
invertito: è l'autonomia valdostana che deve alimentare la
"resistenza" della casa da gioco, con le sue iniezioni di liquidità
e i suoi interventi che non sono strutturali, ma di emergenza, per
far sì che il casinò abbia ancora un ruolo nell'ambito del mercato
nazionale e internazionale. Dicevo: suggestiva, ma non
sufficientemente convincente; anche se le doti di imbonitore del
Presidente Caveri sono notorie, personalmente non ci hanno
convinto. Altrettanto suggestive sono poi alcune considerazioni che
ha fatto l'Assessore, o meglio, l'ex Assessore con delega sulla
casa da gioco, sulle quali poi tornerò.
Innanzitutto ci teniamo a ricordare che se oggi questa proposta
di piano arriva in aula, è grazie a una risoluzione che è stata
votata unanimemente da questo Consiglio il 7 ottobre scorso, su
proposta del nostro gruppo, poi emendata e concertata con tutti gli
altri gruppi. In questo modo abbiamo messo un "paletto"
procedurale: è inammissibile, dicevamo allora, che questo Consiglio
non si pieghi sul futuro della casa da gioco, che si facciano
sempre molte parole, ma di fatto non si disegni il futuro della
casa da gioco. Dopo un faticoso percorso elaborativo che si è
sviluppato in IV Commissione, siamo arrivati, ad oggi, passando
attraverso un cammino tortuoso, con alcune proposte che si sono
modificate in corso d'opera su una pressante sollecitazione dei
colleghi che fanno parte della IV Commissione, e naturalmente
ponendo di fronte a problematiche reali il Consiglio di
amministrazione, come quelle di collegare un piano di sviluppo
edilizio urbanistico al contesto aziendale. Ci sembrava talmente
banale e ovvio, che purtroppo gli odierni consiglieri di
amministrazione non lo avevano neppure preso in considerazione in
una prima istanza!
Cosa dice questo piano? Che sia un piano di investimenti lo si
evince dalla premessa, è un piano che dovrebbe essere - secondo le
intenzioni dei proponenti - lo strumento fondamentale per
assicurare la migliore funzionalità della gestione e per
ottimizzarne la redditività, effettuando i necessari investimenti
sulla base di una proposta progettuale.
L'Assessore Marguerettaz parlava di un "work in progress";
indubbiamente non potrebbe essere inteso altrimenti, non tanto
perché il mercato del gioco è in costante evoluzione, ma anche
perché questo piano si fonda su presupposti ipotetici. Sono molti i
"se" e i "ma" che condizionano la realizzazione nelle 6 fasi così
disegnate delle varie iniziative che si intendono fare. A
differenza di quanto sostenuto dai relatori, penso che non sia
necessario, oltre che inopportuno, da parte nostra, cercare
un'attenuante del tipo: "mal comune mezzo gaudio", cioè
Saint-Vincent va male, però vanno male anche le altre case da gioco
e il gioco in genere.
Ad un recente convegno della "FIP", dei pubblici esercizi, che
si è svolto la scorsa settimana a Saint-Vincent, dove ha fatto "una
toccata e fuga" anche il Presidente Caveri, e dove si è parlato di
gioco inteso in senso lato, quindi non tanto come vizio, ma come
libera espressione dell'attività umana, è emerso che la propensione
al gioco degli italiani è in crescita. Il problema è costituito dai
giochi illeciti, dalle bische clandestine che portano via proventi
all'Erario dello Stato in misura consistente, ma non è vero che il
gioco è in calo, tanto meno lo è il gioco dei casinò, perché se la
proposta di piano che qui ci viene sottoposta non è frutto di
eccessiva fantasia, si vede che la dimensione del volume giocato
presso i casinò d'Italia è aumentata in maniera significativa: da
450 milioni di euro siamo a 560 milioni di euro circa nell'ultimo
triennio. Assessore, lei vede che quindi la propensione al gioco è
in aumento, ci sono i giocatori che comunque si recano presso le
case da gioco d'Italia e se Saint-Vincent ha un calo di presenze,
il problema è strutturale ed è nostro!
L'invito che le ribadiamo è quello di non cercare le attenuanti
altrove, ma di guardare cosa sta succedendo in casa, perché la
"nostra" casa da gioco è fuori controllo e la sommatoria di
iniziative ispettive che questo Consiglio ha fatto finora ne è la
drammatica testimonianza! Nemmeno la "scusante" del bacino di
utenza oggi regge più, anche perché se i bacini di utenza erano un
problema reale e sentito, una fonte di preoccupazione naturale per
un casinò come quello di Saint-Vincent, sono stati completamente
annullati come fonte di preoccupazione, visto che le 4-6 nuove case
da gioco verranno realizzate unicamente nel centro e nel sud
Italia, quindi il bacino del nord Italia verrà conservato in capo
alle 4 case da gioco esistenti! Di fronte a questa situazione è
naturale che l'analisi debba essere aziendale, prima di tutto, e
se, da un lato, vediamo che crescono i volumi di gioco delle case
da gioco d'Italia e calano le presenze dei giocatori di
Saint-Vincent, evidentemente la fase di ristagno riguarda
innanzitutto noi. Sono crollati i giochi francesi, tengono a
malapena i giochi americani, gli elettronici avevano registrato un
"trend" di crescita significativo negli anni passati, adesso
tendono a stabilizzarsi.
Alla luce di questa premessa, cosa propone questo piano? Questo
piano propone una serie di iniziative mirate ad incentivare le
presenze e ad ampliare la notorietà del marchio "Casinò de la
Vallée". È emerso anche - nel corso dei lavori di commissione - che
è paradossale che il Casinò di Saint-Vincent non abbia alcuna
presenza in termini di logo sul mercato milanese, dove comunque c'è
una discreta presenza di utenze che vengono verso la Valle! Ci sono
i Casinò di Campione, di Mendrisio, i più vicini, ma Saint-Vincent
brilla per assenza! Eppure gli investimenti già solo a livello
promozionale che fa il nostro casinò sono ragguardevoli. Gli
investimenti che fa a mezzo dei cosiddetti "rabatteurs" o
"porteurs" sono, anche lì, ingenti... con quali risultati... non lo
abbiamo mai capito con molta nitidezza, non perché siamo
tendenzialmente timidi di "comprendonio", ma perché anche voi,
quando ci date risposta alle nostre iniziative, siete alquanto
generici su qual è la redditività di certi intermediari del
gioco!
Il piano per raggiungere questi obiettivi mira a fare un
"maquillage" robusto e consistente di quella che è la casa da gioco
e, da un certo punto di vista, è naturale che gli ambienti si
rinnovino e siano più idonei e moderni per ospitare una clientela
che è sempre più esigente. Se pensiamo che è entrata in vigore da
qualche mese la legge anti-fumo e si sapeva della sua entrata in
vigore molti mesi prima, il casinò si è adeguato con estremo
ritardo, tanto che è stato costretto a confinare i fumatori in una
sorta di "bunker" che ha tutti i limiti immaginabili e crea una
dissuasione di un certo tipo di clientela di venire verso la Valle
d'Aosta come luogo di gioco. Si propone un "maquillage" robusto a
livello edilizio, che è articolato in alcune fasi che vogliono
cercare di abbellire la struttura della casa da gioco, ma questo
sistema di ammodernamento è estremamente ipotetico, trascura tutto
un percorso politico-amministrativo, ma anche di situazioni
contingenti che si sono sviluppate finora.
Fino a 4 anni fa l'acquisizione del "Grand Hôtel Billia"
sembrava un fattore essenziale, a nostro parere un certo avviso di
essenzialità lo mantiene ancora, e sembrava la "chiave di volta" di
tutta una politica di sviluppo che doveva concernere la Casa da
gioco di Saint-Vincent. Oggi questo piano fa riferimento
esclusivamente al perimetro di proprietà regionale, cioè si fa una
grossa implementazione in termini edilizi ed urbanistici
all'interno dei confini regionali e non si dà una risposta chiara
su che tipo di soluzione politica, o anche funzionale, si vuole
dare al "Grand Hôtel Billia" e alla sua interconnessione - una
volta essenziale, oggi non più - con il casinò: questo è un primo
fatto che riteniamo significativo per la gravità della
dimenticanza. Ancora più significativo è che, concentrandosi
all'interno di questo perimetro di proprietà regionale, questo
sviluppo ipotizzato trascura tutta una serie di sinergie che
potrebbero invece opportunamente realizzarsi con il comprensorio
circostante.
Se andiamo a guardare il piano che venne presentato nel 2003 al
neo Assessore Marguerettaz, si vede che lì la filosofia che
ispirava lo sviluppo di Saint-Vincent era quella di trasformare il
comprensorio di Saint-Vincent e di Châtillon in un villaggio
globale di offerta di divertimento, quindi realizzare una casa da
gioco che avesse un'offerta differenziata e segmentata, non rivolta
esclusivamente al giocatore in senso stretto, ma orientata anche al
divertimento delle famiglie che tradizionalmente accompagnano i
giocatori. Allora si parlava di golf, di pista di go-kart, di tiro
a volo, di recupero di strutture che in quel di Saint-Vincent sono
obsolete, insomma c'era tutta una serie di ipotesi che avevano una
loro suggestione, forse anche dei loro limiti intrinseci, ma
avevano una loro suggestione e coinvolgendo il bacino di Châtillon
e di Saint-Vincent, potevano anche considerare una serie di ipotesi
di sviluppo di attività imprenditoriali collaterali che oggi sono
assolutamente in grave crisi. Lo sviluppo del casinò era quindi
idealizzato come uno sviluppo comprensoriale e sinergico; oggi,
invece, la visuale è estremamente chiusa in sé stessa. D'altronde
voi lo potete vedere dalle tabelle allegate, viene un mastodonte
che architettonicamente avrà anche una sua piacevolezza, però
sembra che questa sia una cattedrale costruita in un contesto
avulso rispetto al panorama circostante, con vicino un albergo
fatiscente che è monumento nazionale e che prima sembrava un
tassello essenziale per portare avanti questa sinergia casa da
gioco-ospitalità di lusso. Queste sono considerazioni semplici, ma
che ci sono balzate agli occhi subito, vedendo anche sommariamente
questo piano, sentendo però ripetutamente i consiglieri di
amministrazione che in commissione hanno avanzato le loro
proposte.
Al di là del piano a noi sembra che si continui a "navigare a
vista", si rischierà di continuare a "navigare a vista", anche
perché sotto il profilo aziendale oggi non c'è una strategia. Oggi,
a Saint-Vincent, hanno annullato alcuni gala che - sappiamo -
portano una certa clientela presso le sale da gioco, dicendo che
dopo anni e anni i gala non hanno più quell'"appeal" che avevano
gli anni scorsi.
Sui "rabatteurs", dicevo, gli amministratori non è che siano
riusciti a darci dei dati certi, ma semplicemente si ritengono in
questo momento utili, cioè l'Amministrazione di Saint-Vincent non
può emanciparsi da questi intermediari, non è in grado di gestire
dopo quasi 60 anni di presenza sul mercato nazionale una clientela
in maniera diretta, aumentando i livelli di fidelizzazione. Questo
ci fa pensare immediatamente al "management", a un "management" che
è stato inadeguato finora. E questo dobbiamo dirlo anche sugli
attuali titolari del Consiglio di amministrazione: li abbiamo visti
piuttosto disorientati di fronte a precise domande che sono state
fatte dai commissari in IV Commissione su aspetti specifici! Noi
rispettiamo la loro competenza professionale, ma mancava l'essenza
del gioco. D'altronde come fa a svilupparsi una struttura di questo
tipo, quando è governata da un ente pubblico? Il gioco di azzardo
non può essere governato da un ente pubblico!
Questo piano avrebbe una sua valenza, con alcune correzioni che
lo ampliano e lo collegano al comprensorio circostante, se fosse
fatta l'unica necessaria riforma innovativa di cui ha bisogno
Saint-Vincent: la gestione privata, che noi continuiamo a chiedere
da tempo, ma che con una singolare sordità chiunque si avvicendi su
quelle poltrone continua ad ignorare! Fin quando non ci sarà una
gestione autenticamente privata e non privatistica, come qualcuno
fino a qualche anno fa voleva farci digerire, Saint-Vincent rimarrà
sempre nel limbo dell'incapacità di svilupparsi, forse avrà qualche
ritocco da un punto di vista estetico ed edilizio, ma da un punto
di vista di mercato, di dinamismo e di competitività soffrirà
sempre di "handicap" nei confronti di qualsiasi altra casa da gioco
clandestina o regolare che essa sia.
È quindi naturale preoccuparsi della concorrenza che stanno
sviluppando i nostri vicini; già ci saranno case da gioco, non so
se entro il termine di questa legislatura nazionale o più avanti,
però secondo le previsioni del Sottosegretario Dalì entro la fine
della legislatura dovrebbe passare quella proposta che è stata
elaborata con tanta meticolosità dal comitato ristretto della "X"
Commissione attività produttive, della quale fa parte anche il
Deputato Collé, e naturalmente, lì, nuove strutture ricettive di
questo tipo aumenteranno la difficoltà ad attrarre clientela di un
certo livello presso Saint-Vincent. Fin quando il "management" sarà
funzionale a dei desideri politici e non a delle scelte strategiche
aziendali, Saint-Vincent non risalirà la china di una disperazione
che in questi ultimi anni, in particolare, si sta rivelando in
tutti i suoi aspetti più deprecabili. Quando vediamo che si arriva
a taroccare addirittura gli orari di presenza all'interno di una
casa da gioco, quando si arriva ad utilizzare in maniera
fraudolenta le carte di credito dei clienti, quando si arriva a
maneggiare gli inventari dei beni mobili, quando si "truschina"
sugli assegni dei clienti... penso che questi fatti siano
emblematici di un degrado non solo da un punto di vista aziendale,
ma morale, che ormai sta caratterizzando la casa da gioco.
Ci fa strano, adesso - non sappiamo come reagirà il neo
Presidente Caveri a questo stato di cose, lui è fresco di nomina,
di conseguenza ha il tempo per rendersene conto da vicino e se avrà
il coraggio di agire, a differenza di tutti coloro che lo hanno
preceduto -, ma lo stesso Assessore Marguerettaz che ormai siede su
quella poltrona da 2 anni, ci fa strano vederlo inerme di fronte a
questo stato di cose! Ci sono alcune situazioni che sono da
denuncia immediata alla Magistratura! Secondo noi state realizzando
delle omissioni che invece sarebbero doverose, visto l'ufficio che
ricoprite, e anche le risposte che ci avete dato a più iniziative
ispettive del nostro gruppo sono insufficienti!
I ritorni dell'investimento, così come è stato previsto - per
tornare al piano - si fondano su un ragionamento empirico che, a
nostro avviso, di logico ha ben poco. Si ipotizzano delle crescite
e degli ammortamenti delle spese necessarie per realizzare i corpi
della struttura, ma sulla base di riflessioni che non sono state
affatto chiarite in sede di esame in commissione... non so se
l'Assessore o il Presidente vorranno tornarci. Qui potremmo mettere
le cifre che vogliamo, potrebbe essere quasi bianco quel paragrafo,
sulla base di questo investimento milionario - se ricordo bene, le
prime 3 fasi sono 56 milioni di euro - si prevede un ritorno in
termini di clientela e di redditività di un certo valore. Sulla
base di quale ragionamento sono riusciti i vostri fiduciari presso
la casa da gioco a definire questi livelli? Non ci è dato
conoscerlo, di conseguenza alla luce di questo "marketing" che è
completamente assente, perché un'attività come questa che si fonda
sull'immagine, sulle relazioni pubbliche, sulla cura di queste
relazioni con i singoli clienti, dovrebbe avere una mente
"marketing" particolarmente dinamica, innovativa. Qui è il classico
esempio dove si sta "navigando a vista", dove si sta inventando
quotidianamente qualcosa per cercare di sbarcare la giornata, ma
alla luce di questa situazione ci sembra che si possa reggere
ancora per molto.
In conclusione, per partire dalla suggestione che ha lanciato il
Presidente Caveri, oggi le decadi forniranno ancora qualche valore
alla Regione, avranno una loro consistenza, ma indubbiamente non va
a vantaggio dell'autonomia valdostana e della capacità di
amministrarci una gestione di questo tipo; non va a vantaggio
vostro, che siete coloro che hanno le responsabilità primarie, non
va a vantaggio di tutto il Consiglio regionale, che rischia con un
voto favorevole e incondizionato e immotivato di votare ad occhi
chiusi questo piano, e non va a vantaggio neppure delle casse
regionali, che oggi non hanno più quella proficuità di una volta.
Oggi purtroppo non è più un "fiore all'occhiello". Vogliamo
rilanciarlo con un piano di sviluppo? Bene! Questa potrebbe essere
una base di partenza, ma opportunamente corretta e sulla base di
una gestione autenticamente privata: fuori la politica da quei
luoghi, anche perché la politica è ostaggio dei "manager" e
viceversa. Oggi la maggior parte delle decisioni non possono essere
prese perché ci sono politici che hanno avuto compromissioni con i
"manager" della casa da gioco e naturalmente o non possono
rimuovere i "manager", anche se inadeguati e inefficienti, o
comunque non possono compiere le decisioni drastiche che un socio
al 90% della Casa da gioco di Saint-Vincent dovrebbe compiere
semplicemente con una decisione presa al mattino e resa operativa
al pomeriggio!
Avete le mani legate, siete impotenti di fronte a una situazione
che è completamente fuori controllo e, paradossalmente, avete il
controllo societario sulla carta del 100%, anche grazie all'1% del
casinò, di tutto il sistema! Allora, o ve ne rendete conto, o
sarete gli artefici di questo declino ormai presente da anni a
questa parte, ma noi, ancora una volta, non vogliamo diventare
complici di una situazione che, così come impostata, è
assolutamente irreversibile.
Si dà atto che dalle ore 16,40, presiede il Vicepresidente
Lanièce.
Presidente - La parola al Consigliere Curtaz.
Curtaz (Arc-VA) - Ci troviamo oggi a fare l'analisi di un
documento che ha avuto una storia piuttosto complessa. È quasi
incredibile come un documento tanto scarno, tanto superficiale,
come vedremo, possa avere avuto una storia tanto complicata! Un
documento tardivo, che violando la legge che il Consiglio si era
data, arriva all'esame dell'aula con due anni di ritardo dal
termine previsto dalla legge medesima.
Oggi, nell'introduzione del Governo speravo che ci fosse un dar
conto sul perché un primo piano, presentato dal "Casinò de la
Vallée" nell'estate 2003, non è mai arrivato all'attenzione di
questo Consiglio! Le sarò grato, Presidente, se nella sua replica
vorrà spendere una parola su questo punto! Ma per evitare equivoci,
non Le chiedo conto, pensando che si trattasse di un piano
meraviglioso, da contrapporre al piano che stiamo esaminando; lo
dico, invece, perché ritengo che sia stata fatta una grave
scorrettezza istituzionale da parte del Governo regionale
nell'evitare di portare in Consiglio il piano, nell'eludere una
previsione di legge che la stessa maggioranza aveva approvato.
Credo che oggi sia l'occasione per chiarire perché la Giunta,
"violando" la normativa, ha evitato di portare quel piano
all'attenzione di questo Consiglio. Anche questa seconda
iniziativa, il piano del nuovo "CdA", ha avuto un iter piuttosto
complesso. Intanto è la conseguenza di un pronunciamento unanime
del Consiglio che ha chiesto al "CdA" di adempiere all'obbligo di
legge e quindi di depositare un piano. Non voglio però dimenticare
che a seguito di questo impegno, il "CdA" aveva depositato una
prima bozza del piano di sviluppo e poi, a seguito delle
rimostranze pressoché unanimi dei commissari della IV Commissione,
quel primo piano è stato integrato da ulteriori dati e si è
arrivati al testo che oggi viene dibattuto. Un documento che arriva
in aula dopo due anni e direi che ci arriva malvolentieri. Si ha
netta la sensazione, nel leggere questo documento, che il Consiglio
di amministrazione lo abbia fatto "obtorto collo", per adempiere a
una scelta formalizzata con la risoluzione approvata nell'autunno
dello scorso anno dal Consiglio regionale. Si ha netta
l'impressione di un atto dovuto, fatto non con la convinzione che
sarebbe richiesta per la redazione di un vero e proprio piano
strategico, ma appunto di un atto dovuto in ossequio ad un
adempimento formale, anche se va detto che senza quella
risoluzione, oggi non avremmo neppure questo, avremmo il nulla sul
quale discutere.
È vero che ad un'analisi attenta di questo documento scopriamo
che è poco più del nulla, ma è anche vero - e questo è l'unico
aspetto positivo - che quanto meno il piano che oggi è assoggettato
al voto del Consiglio è l'occasione per riflettere su questa
materia. In questo senso è apprezzabile la presentazione fatta dal
Presidente, quando ha voluto sottolineare l'aspetto di un piano non
chiuso, non convincente e io ho letto nelle parole del Presidente,
ma anche dell'Assessore, tutte le riserve che anche il governo non
può non avere nei confronti di questo piano, che è assolutamente
inadeguato rispetto alla gravità che la situazione del casinò
impone. Questo è talmente evidente, che i membri della Giunta si
sono ben guardati bene di entrare nel merito anche perché, come
vedremo, il merito è piuttosto deludente.
Credo che, ancora una volta, si sia persa l'occasione per
rispondere a una domanda centrale, quella da me già posta nel corso
di attività ispettiva, finora senza esito, al Governo regionale:
"cosa vogliamo fare del casinò". A questa domanda non si risponde
mai, un piano strategico dovrebbe rispondere in primo luogo a
questa domanda: vista la situazione di mercato, viste le risorse,
visti gli obiettivi di carattere pubblico, sociale, economico, di
carattere finanziario, la Regione Valle d'Aosta nel 2010, 2020,
2030... vuole questo tipo di casinò. Questa risposta non c'è, e non
c'è forse perché il Consiglio di amministrazione non è in
condizioni di darla o di proporla, perché manca l'"input" politico
dell'azionista di maggioranza, cioè della Giunta regionale che
esprime la volontà dell'azionariato.
Questo è il punto centrale: quale casa da gioco ci immaginiamo
per il futuro, come dovrà essere, quindi... cosa facciamo per
perseguire lo scopo? E poi, secondariamente, è giusta la questione
che ha posto il collega Tibaldi: gestione pubblica o gestione
privata. Ma secondo me è questione secondaria alla prima domanda,
sulla quale non c'è mai risposta. E allora che piano strategico è
se non risponde a quella domanda? La realtà è che probabilmente sul
cosa fare del casinò nessuno lo sa, si brancola nel buio: brancola
nel buio la Giunta, brancola nel buio il "CdA", al quale va
imputata una mancanza di proposta. Posso capire il "CdA" che
rispondesse a queste nostre obiezioni, dicendo che è l'azionista
che deve dire cosa vuole, e poi io "CdA" devo gestire, preparare
gli strumenti per raggiungere gli obiettivi. Tuttavia, quanto meno
a livello di proposta, questo documento qualcosa in più ci doveva
dire!
Certo, si dice che il settore è in crisi, che la crisi è
generalizzata, ma poi non si indicano soluzioni che tengano conto
della realtà. E la cosa che mi stupisce maggiormente, anche perché
questa proposta proviene da persone intelligenti, è la seguente
contraddizione: si fa un'analisi, in realtà piuttosto a spanne, con
dati e grafici, ma con poca sostanza, dove si dice che tutto il
settore del gioco di azzardo è in crisi... Qual è la soluzione? Si
pensa a soluzioni "minori": l'incremento, il logo, tutte cose un
po' fumose che servono per riempire questi fogli di carta bianchi,
ma poi qual è il nucleo centrale del piano di sviluppo? È lo
sviluppo edilizio, è l'ampliamento del casinò. Si dice: "non
abbiamo clienti, abbiamo minori entrate", e si amplia il casinò? Io
l'ho detto un'altra volta, faccio lo stesso esempio: è come se lo
"Stadio delle Alpi", che quando gioca la "Juventus" è sempre mezzo
vuoto, si decidesse di raddoppiarlo; noi diremmo che sono
impazziti! E infatti cosa fanno adesso? Radono al suolo il vecchio
"Stadio delle Alpi" e ne fanno uno più piccolo. Di fronte a questo
stato di cose, a me sembrerebbe di buon senso, in maniera coerente
alle premesse di cercare di fare una struttura che stia in piedi,
non di ingrandirla!
È chiaro che un conto, qui siamo d'accordo, è un ammodernamento
della struttura, altro un ampliamento. È vero che è prevista una
certa elasticità, forse perché non si hanno le idee ben chiare, ma
si prevede un investimento significativo anche nei cinque anni,
mica da ridere! A me sembra che questi siano i due cardini
essenziali del discorso: non si ha chiaro cosa si vuole fare della
casa da gioco, però intanto si decide un ampliamento della stessa.
Queste mi sembrano le due criticità essenziali, e poi si aggiungono
altre debolezze che io segnalo, anche perché approfondirle tutte
sarebbe, intanto, al di là delle mie capacità, un po' troppo
lungo.
Altra debolezza, lo dicevo prima: un'analisi del mercato
inadeguata e superficiale, addirittura nella prima stesura del
piano non c'era neanche... c'erano le famose 12 paginette! Oggi,
con qualche grafico in più non mi sembra che l'analisi sia così
adeguata alla gravità della crisi del settore. Un'altra debolezza,
che forse va messa sullo stesso piano delle prime due: non c'è un
cenno ai problemi dell'organico e del costo del lavoro... come si
fa a fare un piano strategico senza una parola sull'organico e sul
costo del lavoro! Si dice che il costo del lavoro è la spesa
maggiore che il casinò deve affrontare, ma vogliamo squarciare
questo tabù e dire qualcosa sugli organici del casinò, oppure
questo è uno dei tabù che in questa regione non vanno affrontati
mai? Vogliamo dirlo? Senza fare poi delle politiche necessariamente
penalizzanti, ma semplicemente per dirci la verità.
La IV Commissione è stata a Lugano, è stata a Mendrisio. Ha
visto, ha avuto dei contatti con i direttori, con gli
amministratori di quelle case da gioco. Fanno più o meno i nostri
incassi, più o meno le nostre presenze. Numero di dipendenti: un
terzo, 270-300 dipendenti. Non proponiamo di licenziare, però qui,
quando c'è un pensionamento, il giorno dopo ci sono due assunzioni
con i soliti canali clientelari... Io mi sarei anche contentato di
vedere su questo piano due righe chiare: "gli 850 dipendenti che ci
sono vanno benissimo, anzi sono insufficienti, vogliamo arrivare a
1.500". Saremmo contenti, ci sarebbe più occupazione! Ma non c'è
così, il piano non dice niente, dice che ci vuole una maggiore
razionalizzazione, cosa giusta, ma cosa cambia se poi il costo
della struttura è quello? Questo, secondo me, è onestamente un
punto da affrontare, io non ho la soluzione, ma mi aspetto che chi
fa un piano strategico, qualcosa su questo punto la dica!
Altrimenti... che piano è? Altrimenti abbiamo l'atteggiamento dello
struzzo, che mette la testa sotto la sabbia!
Altra debolezza: non si dice nulla dei rapporti che dovrebbero
essere sinergici con gli altri esercizi commerciali della zona e
con gli enti locali. Abbiamo un titolo, punto 1.3 a pagina 4, che
dice:
"Il piano si propone di raggiungere due obiettivi
prioritari: incentivazione delle presenze... ampliamento della
notorietà del marchio..."
. La realizzazione di tali obiettivi
prioritari implica il perseguimento di altri due obiettivi, che
sono: la valorizzazione delle risorse umane - discorso a cui ho
appena accennato - e la promozione del territorio. Allora chi legge
si immaginerebbe: mi leggo il piano e vedo come avviene la
promozione del territorio. Invece no, casella vuota! C'è una mezza
paginetta in fondo, in cui si dice che bisogna aspettare cosa
propone il territorio e valutarlo... ma è un piano di sviluppo,
questo, che va nel senso indicato dalla legge e va nel senso di
dare una risposta alla problematicità che la situazione evidenzia?
A me non sembra! A me non sembra che sia corretto questo approccio!
Anche qui, lo sappiamo bene che poi gli enti pubblici e gli altri
privati debbano avere un ruolo, ma io dalla casa da gioco mi
aspetto che ci sia una proposta in questo senso, ci siano delle
indicazioni, che si dica che si vuole fare questo piuttosto che
quest'altro! Invece niente!
Andiamo avanti: si dice qualcosa sulle strategie commerciali, io
non entro sul merito di questa materia, perché non me ne intendo,
non so se queste indicazioni siano corrette o meno; tutti
evidenziano la difficoltà nel "marketing", speriamo che le
soluzioni che vengono adombrate siano di una qualche utilità. E
poi, dopo gli obiettivi relativi al "marketing", c'è la soluzione
forte: quella edilizia. Oggi ho colto una contraddizione su questo
punto in riferimento a quello che ha detto l'Assessore
Marguerettaz, quando per anticipare una possibile critica
dell'opposizione dice: "guardate, anche le altre case da gioco
vanno male, non è colpa nostra che non abbiamo investito, perché
gli altri che hanno già investito, vanno male lo stesso". Ma questo
ci dovrebbe fare dire: "facciamo anche noi quella strada?
Investiamo anche noi così tanto, spendendo solo per i 5 anni 56
milioni di euro, per poi dire fra 5 anni che quella strada non
andava bene perché i risultati non sono cambiati? Doveva essere un
motivo di riflessione ulteriore, non una giustificazione se gli
altri hanno fatto gli investimenti che adesso noi faremo nei
prossimi 10 anni e non hanno avuto risultati significativi; fra
l'altro, in una situazione di competitività assai più difficile, in
alcuni casi, perché trovo simpatico quando qui si dice che il
nostro casinò ha subito la concorrenza forte dei Casinò di Lugano e
di Mendrisio soprattutto nell'area milanese e lombarda... ma allora
Campione cosa dovrebbe dire che ha Mendrisio a 20 km. e Lugano a 40
km.? È nella stessa condizione in cui ci facessero due casinò, uno
a Ivrea e uno a Borgofranco! Bisogna stare attenti prima di fare
certi paragoni, perché bisogna vedere le condizioni in cui sono gli
altri.
Questa ipotesi edilizia poi... ho dei dubbi sulla praticabilità
di queste soluzioni, a me sembra che si facciano "i conti senza
tanti osti"! Sono possibili degli ampliamenti verso le strade,
senza rispetto delle distanze legali? Non ci sono solo gli accordi
di programma da fare con la Regione, mi sembra che ci siano i
Codici della strada, e io spero che sia stata fatta questa
verifica! Ho molte perplessità. E poi è comunque una fattibilità
costosissima, anche se le cifre sono a spanne, e anche qui non
possiamo dirci soddisfatti di un documento in cui si indica che le
spese sono "in larga massima" pari a "circa"...eccetera. Questo fa
emergere una riserva mentale grande come un casinò... Infatti nella
prima versione c'era una frase che, quando l'abbiamo letta in IV
Commissione, ci ha fatto sobbalzare dalle sedie, era scritto che
per serietà non si davano dati sugli investimenti e sui tempi... ma
che serietà è questa! Poi si è cambiato, ma visto che non si
conoscevano i dati, a spanne si è indicata qualche cifra, che è
piuttosto consistente. Altro che poco serio dirlo, sarebbe stato
serio invece fare delle analisi più approfondite su questo
punto!
Venendo alla prima fase - lasciando perdere la seconda, su cui
c'è il buio più totale ed è eventuale, fra l'altro - l'intervento
edilizio costa 56 milioni di euro, forse fa più impressione dire
che costa 100 miliardi di lire. Ma 100 miliardi di lire come
vengono recuperate? Qui c'è una storia divertente che viene
scritta: "viene fatto un calcolino", si dice, "che se ogni
giocatore spende un "x" di euro in più, in "tot" anni ammortizziamo
e abbiamo recuperato 100 miliardi"... ma come si fa a scrivere una
cosa del genere? Ma chi ci crede a una cosa del genere? È quindi
uno scenario che viene rappresentato in maniera approssimativa.
Un ultimo punto, che a mio giudizio fa emergere un'ulteriore
debolezza: il discorso - a cui ha già accennato il collega che mi
ha preceduto - dei beni che riguardano l'accerchiamento, del
"Billia"... a questo riguardo non c'è una parola! Certo non spetta
al "CdA" decidere se la Regione vuole comprare il "Billia" e i beni
che costituiscono l'accerchiamento, però la vogliamo dare
un'indicazione? Cosa pensa il "CdA"? Non credo che sia irrilevante
per un "CdA" avere a disposizione quei beni o non averli, e penso
che per serietà sarebbe stato più opportuno dire: se otterremo il
"Billia", le prospettive sono queste, se non lo otterremo, faremo
queste cose. Sembra di capire che il piano è impostato senza il
"Billia", ma se poi il "Billia" arriva, cosa ce ne facciamo del
nuovo albergo con 50 suites? Vorrei capire, perché ci sono, lì,
centinaia di camere e da chi verrebbero riempite? Questa è una
risposta che se non il "CdA", la Giunta dovrebbe dare. Non c'è
forse una duplicazione? È sufficiente per superare la duplicazione
dire che si tratta di un'integrazione, che una cosa non esclude
l'altra? Ma siamo seri! Se si fa una cosa, non si può fare l'altra!
Questa Regione ha tante risorse, ma non ha ancora risorse infinite,
non può ristrutturare tutto, comprare tutto!
Credo che non sia difficile qualificare questo piano come del
tutto inadeguato, è un piano superficiale che non risponde ad
alcuna delle domande essenziali, che la crisi del casinò pone. Può
essere uno spunto per una discussione, però credo che rispetto al
casinò una riflessione più seria di quella che è stata fatta con
questo documento sia da fare, altrimenti la linea al ribasso è
tracciata ed è irreversibile.
Oggi, dal punto di vista politico, dobbiamo sgombrare il campo
da un possibile equivoco; non vorrei che l'approvazione di questo
piano diventasse un alibi per il Governo, che potrà dire: "ma noi
ci stiamo muovendo, abbiamo approvato un piano di sviluppo". Un
piano di sviluppo di questo tenore temo che non ci darà alcuna mano
ad individuare delle strategie per risolvere la crisi del
casinò.
Chiudo con un'ultima osservazione, una curiosità di carattere
politico. Dicevo che in IV Commissione i giudizi negativi su questo
piano sono stati unanimi, "trasversali", come suol dirsi. Fra i
giudizi più teneri c'era quello di osservare come il piano non
fosse un vero piano, ma una serie generica di intenti, tant'è che i
commissari di maggioranza lo votarono - ormai si era a scadenza
anche dei termini - con l'intenzione di riprendere la discussione
in Consiglio, pur largamente insoddisfatti. È interessante, alla
luce del nuovo quadro politico, capire se queste perplessità ci
siano ancora o siano state rimosse dalla normalizzazione politica.
Chissà se questa "congiura di Palazzo" consentirà ancora ai
Consiglieri di maggioranza di dibattere e di esprimere le proprie
osservazioni rispetto a questo documento, oppure - ed è la domanda
che vi pongo - se la cappa dell'accordo al vertice che coprirà
molte frizioni latenti, sconsiglierà a molti Consiglieri di
maggioranza di intervenire nel dibattito e, invece, consiglierà
loro un penoso silenzio.
Presidente - La parola al Consigliere Comé.
Comé (SA) - Vorrei iniziare con una piccola riflessione sulle
nuove deleghe che sono state ripartite con la deliberazione di
Giunta n. 2083 e lo sdoppiamento della figura che c'era prima,
nella figura del Presidente e in quella dell'Assessore. L'Assessore
Marguerettaz si ricorderà che io, un anno e mezzo fa, avevo
sollevato con un'interrogazione il problema e avevo fatto la
battuta "del Padre, del Figlio e dello Spirito Santo", perché lei
andava a ricoprire 3 figure nella stessa persona. Noi esprimiamo
quindi un giudizio positivo sul fatto che c'è di nuovo questo
sdoppiamento, c'è chi gestisce e chi controlla.
Per quanto riguarda il piano di sviluppo, la legge n. 36/2001
costitutiva della S.p.A. per la gestione della casa da gioco
stabiliva l'approvazione del disciplinare, che regolava i rapporti
fra Regione e la costituente società "Casinò de la Vallée". Tale
disciplinare fu approvato nell'aprile 2003 e, sfogliando i 22
articoli, si legge che entro i 90 giorni successivi doveva essere
presentato, poi approvato dal Consiglio regionale, il piano di
sviluppo. Di giorni ne sono passati 690 e in commissione consiliare
sono stati presentati più piani, uno solo verbalmente, poi abbiamo
visto invece 2 piani che ci sono stati presentati, un primo piano,
poi ritirato, e poi l'ultimo, quello del 16 maggio 2005: questi
piani, però, non sono mai approdati in Consiglio. Tale ritardo
avrebbe potuto essere compreso se l'azienda avesse goduto di ottimo
stato di salute, che quindi non aveva necessità di azioni di
rilancio, mentre la realtà ci dice che lo stato di salute è
cagionevole e che vi è una progressiva regressione in termini di
presenze e di incassi.
Il piano di sviluppo approvato il 16 maggio presenta in modo più
articolato e documentato rispetto alle precedenti edizioni le
iniziative necessarie per un rilancio della casa da gioco: ciò al
fine di facilitare il compito degli azionisti che, in caso di
eventuale condivisione, dovranno stanziare le somme necessarie alla
sua realizzazione. Rispetto alle caratteristiche adottate per la
costruzione del piano non si condividono quelli inerenti
all'indipendenza delle iniziative ivi previste da eventuali
benefici derivanti da azioni di promozione sul territorio, svolti
da enti istituzionali e/o da privati, certamente auspicabili ma non
vincolanti.
Il "CdA", nella predisposizione del precedente piano, si era
prefisso di trasformare l'immagine attuale del casinò - oggi grande
tempo dell'azzardo - in produttore instancabile di divertimento,
abbinato ad eventi e manifestazioni che contribuiscano a dare
impulso anche al turismo locale. Tale intenzione sembra ora essere
superata dal piano in esame, che ipotizza, sulla base di un'analisi
più articolata, di garantire livelli di efficienza, di qualità e di
competitività nei confronti di altre case da gioco, creando nuovi
spazi da dedicare in primo luogo all'ampliamento delle aree di
gioco, di intrattenimento e di ospitalità e di una migliore
organizzazione interna. In questo modo il tempio dell'azzardo si
trasforma in un gigantesco monumento al gioco di azzardo, mentre
sarebbe auspicabile integrare i necessari - ma più moderati - nuovi
spazi all'interno della casa da gioco con le strutture esistenti
sul territorio, collegando l'attività di gioco a un concetto di
divertimento più in generale, quale il benessere,
l'intrattenimento, lo sport e quant'altro paesi e ambiti viciniori
già possono offrire.
Il "CdA" ha proposto le iniziative per rilanciare l'azienda, che
amministra, mentre il nostro compito è diverso e ben più esteso;
noi dobbiamo fare in modo di inserire fra le molteplici offerte che
la Valle d'Aosta presenta ai propri visitatori anche la possibilità
di frequentare una prestigiosa casa da gioco. Inserendo nel piano
le strutture già esistenti, si potrebbe conseguire un netto
contenimento degli incrementi volumetrici degli edifici da
ristrutturare, incremento che, stante la proposta del "CdA",
determinerebbe un pesantissimo impatto del sito ove già oggi
insiste la casa da gioco. In merito spiace dover accertare che nel
documento in esame non è indicata la funzione riservata al "Grand
Hôtel Billia", quasi che tale struttura sia marginale nel contesto
del piano di sviluppo, che invece ipotizza di realizzare una
struttura ricettiva con un numero limitato di livello molto elevato
per offrire alla clientela con potenziale di spesa più elevato un
gradevole soggiorno a Saint-Vincent, potendo usufruire di
eccellente ospitalità grazie ai servizi di massimo confort,
comodità e prestigio.
Insomma, il pensionamento dell'"Hôtel Billia" è insito nei temi
svolti dal "CdA", ma tale concetto sembra irragionevole in
relazione al provvedimento con cui è stato approvato lo
stanziamento di 54 milioni di euro destinati all'acquisto del
"Grand Hôtel Billia" e proprietà attigue. Bisogna capirci e dirci
se tale impostazione è immaginata per marginalizzare la funzione
del "Billia" in modo strumentale alla definizione dell'annosa
vertenza in atto, oppure se il "Billia" è talmente degradato da non
più integrarsi nei progetti di sviluppo immaginati dal "CdA".
Le nostre decisioni sono condizionate dal basilare concetto di
prudenza che limita l'azione dell'amministratore pubblico, e non
possono esimersi dal tenere presente l'evoluzione del mercato del
gioco, sulla base dell'attenta analisi svolta dal "CdA" in
relazione al cambiamento riscontrato nella tipologia e nel
comportamento dei giocatori, cambiamento indotto anche dalla
congiuntura economica negativa in atto. Dunque ad una situazione di
mercato del gioco, che presenta una serie di pesanti incognite
conseguenti ad una lunga elencazione di fattori negativi, il
Consiglio ha elencato altre minacce incombenti sul casinò,
nonostante le quali prospetta l'esigenza indifferibile di reagire,
implementando le iniziative, nell'intenzione di incentivare le
presenze e di aprire nuove opportunità di "business". In
particolare, le iniziative dirette ai grandi clienti prevedono di
puntare sulla qualità dei "benefits" dei servizi, guardando
soprattutto all'offerta dei giochi francesi che stanno diventando
un segmento di nicchia. Tale categoria di giochi dovrebbe
costituire un forte elemento di richiamo della casa da gioco,
valorizzando ulteriormente l'offerta, migliorando la qualità delle
strutture, mantenendo attivi tutti i giochi, anche quelli con
marginalità negativa, in quanto presupposto per caratterizzare il
marchio "Casinò de la Vallée". Tale iniziativa è condivisibile solo
nel caso in cui il marchio costituisca effettivamente un forte
elemento di richiamo anche per altre tipologie di giocatori,
soprattutto quelli medi e piccoli di cui aveva parlato l'Assessore
che, in effetti, garantiscono la parte più consistente dei proventi
dell'attività di gioco.
A giudizio del nostro movimento, le proposte di migliorare le
offerte al fine di mantenere l'egemonia nei giochi lavorati
potrebbe prevedere invece della concentrazione in una grande
struttura di tutta l'attività di gioco, anche alla luce di altre
esperienze, nell'intenzione di ridurre i volumi edificabili
incombenti sul sito, di porre allo studio i fattori di positività e
negatività inerenti alla delocalizzazione dei giochi americani e di
quelli elettronici; settore che, secondo la rappresentazione,
dovrebbe essere principale motore per l'incremento delle presenze e
quindi dei ricavi. La coesistenza in una unica struttura di varie
categorie di gioco ha creato, nel tempo, non poche difficoltà di
rapporto con la clientela di prestigio che non gradisce
un'eccessiva commistione con i giochi a connotazione più
popolare.
Ciò permesso, il nostro movimento ritiene di dare un giudizio
positivo di massima alla realizzazione delle prime 3 fasi del piano
di sviluppo. Riteniamo che si debba assumere in tempi brevissimi
delle decisioni ed essere operativi; riteniamo che sia importante
iniziare con queste prime fasi, quindi da parte nostra c'è un
giudizio positivo su queste prime 3 fasi, anche perché sempre più
sono incombenti i tentativi di aprire nuove case da gioco e
ampliare le offerte di gioco anche alle sale "Bingo". Se finora
questi tentativi sono stati stoppati - ne è stata la riprova anche
del voto in commissione di ieri, dove c'è stato un voto trasversale
fra forze di Centro-Destra e forze di Centro-Sinistra - sicuramente
nel medio-breve periodo avremo dei provvedimenti che porteranno
all'approvazione di nuove case, quindi noi dovremo essere preparati
per fronteggiare le ulteriori concorrenze.
Per quanto riguarda invece le fasi 4, 5 e 6, da parte nostra
esprimiamo un giudizio negativo, quindi non condividiamo
assolutamente l'analisi e lo sviluppo delle 3 ultime fasi.
Presidente - La parola al Consigliere Praduroux.
Praduroux (UV) - La presenza della Casa da gioco di
Saint-Vincent è stata per la Valle d'Aosta, dal momento della sua
istituzione, fino ai nostri giorni, una risorsa importante. Bisogna
considerare anzitutto alcuni aspetti fondamentali come quello
economico, senza dimenticare il profilo occupazionale. A questi
primi due aspetti va poi aggiunto quello legato alla promozione
dell'immagine della Valle d'Aosta e della qualificazione
dell'offerta turistica, del tempo libero e degli spettacoli per
l'intera regione.
L'attività svolta dalla casa da gioco si è tradotta in una fonte
di reddito che ha consolidato l'autonomia finanziaria della nostra
Regione. In questi anni si è registrato un periodo non facile per
la casa da gioco: sono stati infatti anni caratterizzati dal
contenzioso che si è risolto in maniera favorevole per la Regione.
A questa situazione di tipo conflittuale si deve poi aggiungere la
difficile e critica congiuntura economica a livello nazionale ed
estero che ha toccato l'intero settore del gioco. Malgrado queste
difficoltà, la casa da gioco ha saputo traghettare la delicata fase
in modo positivo. La successiva acquisizione di beni e strutture e
la creazione della nuova società ha aperto una nuova fase, per dare
rinnovato impulso e chiarezza di rapporti e competenze. È
necessario proseguire su questo cammino per garantire strumenti
adeguati ed ogni condizione utile, con l'obiettivo di consentire
alla casa da gioco di disporre di nuove e concrete prospettive di
sviluppo, che consentano di rimanere al passo con l'evoluzione
della domanda e in grado di competere sul mercato del gioco,
dell'intrattenimento e del tempo libero.
Il piano di sviluppo che viene presentato si inserisce appunto
in questo binario. Si tratta di un progetto che possiamo definire
"realistico" e che può tradursi, senza idee "faraoniche", in
soluzioni concrete e adeguate alla realtà della Casa da gioco di
Saint-Vincent. In particolare l'articolazione delle varie fasi
nelle quali è strutturato questo piano di sviluppo consente di
intervenire in tempi brevi in quei settori che, nell'immediato,
richiedono la presenza di rinnovamento nelle infrastrutture
esistenti o nella disponibilità nel breve termine di nuovi spazi di
lavoro e di accoglienza per la clientela.
A corredo del "dossier" contenente il piano di sviluppo che
stiamo analizzando, è fornita una serie di analisi che deriva
dall'indagine di mercato. In base a questi dati aggiornati è
possibile delineare le tendenze della clientela e, di conseguenza,
le esigenze che si sono manifestate nell'ultimo periodo, senza che
sia stato possibile finora attuare un intervento adeguato per
soddisfarle. La previsione e la progettazione per la realizzazione
dei nuovi settori tiene conto di tali analisi di mercato,
delineando una struttura che va nella direzione di accogliere le
necessità riscontrate, per andare a fornire una dotazione di spazi
e di servizi indispensabili per soddisfare l'obiettivo di
rilanciare l'attività della casa da gioco. La proposta progettuale
si traduce quindi in una organica proposta di sviluppo, che parte
dalle esigenze concrete che non possono essere rinviate.
Il piano di sviluppo in esame tiene conto degli interventi che
si sono succeduti in questi anni, andando a migliorare la
situazione, perché viene finalmente fornito un quadro di intervento
globale e dettagliato con un maggiore coordinamento delle opere da
realizzare negli spazi da riorganizzare. Va poi sottolineato che, a
fronte degli investimenti e delle opere realizzate dalle aziende
concorrenti, è indispensabile che anche Saint-Vincent possa contare
su un adeguamento della propria offerta che deve poter contare su
strutture moderne. Si tratta di un'occasione per promuovere
un'importante opportunità di sviluppo che viene strutturata con una
progressione modulare, sia in termini di tempistica per la
realizzazione, sia in termini di strutture da creare. Si aprono
così nuove possibilità di offerta su vari fronti: da quello di
nuovi spazi per i giochi elettronici alla disponibilità di avere
una struttura adeguata a livello delle iniziative che si intendono
promuovere. Più in generale, è possibile poi osservare che la serie
di interventi in programma nel piano di sviluppo tende a migliorare
la disposizione dei vari settori, oltre che l'accesso, la logistica
e la funzionalità complessiva. Va infine ricordato che sarà
assicurato un notevole passo in avanti per quanto riguarda anche il
"look" e l'ammodernamento delle dotazioni e dei servizi, dopo anni
in cui la struttura ha ormai dimostrato il segno dei tempi.
Si tratta, in definitiva, di un piano di sviluppo che non può
certamente essere considerato come un punto di arrivo, ma che deve
essere visto invece come un punto di partenza e dovrà essere
attuato con attenzione e programmazione per rispettare la
tempistica, pena la sua inefficacia nel breve termine, proprio là
dove è importante intervenire in modo puntuale - e non dispersivo -
per rimanere al passo con la concorrenza.
Presidente - La parola al Consigliere Fiou.
Fiou (GV-DS-PSE) - Per affrontare un ragionamento sul futuro del
casinò, anch'io ho bisogno di ripuntualizzare il contesto in cui
inserirlo, perché la "vicenda Casinò" è caratterizzata - se non
condizionata - da un percorso che non inizia oggi. Tenterò di
schematizzare brevemente questo percorso, ovviamente senza andare
così lontano come ha fatto il Presidente.
Il mio punto di partenza si può collocare al momento della
scelta della Gestione straordinaria, scelta come strumento per
tenere aperta la casa da gioco durante una lunga fase di
contenzioso, seguita al tentativo non riuscito di gara europea per
assegnare la stessa ad una gestione privata. Il decennio di
Gestione straordinaria, oltre dai numerosi contenziosi aperti dai
Lefèbvre, è stato caratterizzato anche da tentativi di utilizzare i
beni del cosiddetto "accerchiamento" per lucrare o per tentare di
soffocare l'attività della casa da gioco. Lo stesso periodo ha
visto anche parecchi tentativi, anche questi sobillati a volte
dagli stessi Lefèbvre, per mettere in discussione le competenze
regionali in materia di casa da gioco. La situazione di incertezza
derivante da tutto ciò ha di fatto reso impraticabile qualsiasi
programma di sviluppo.
La conclusione del contenzioso principale con Lefèbvre ha
riaperto per la Regione la possibilità di impegnarsi per un
rilancio dell'azienda e di chiudere con l'esperienza della Gestione
straordinaria; però questa lascia in eredità, malgrado le
difficoltà incontrate, un'azienda in piedi, competenze regionali
consolidate. Di fianco a questa eredità ce n'è un'altra che
giudicherei non positiva: i forti ritardi per l'adeguamento
dell'offerta di giochi in funzione di un mercato fortemente in
evoluzione e un conseguente declino di ruolo della casa da gioco;
ritardi anche nell'adeguamento delle strutture.
C'è poi un altro aspetto dell'eredità di quella fase, cosa già
segnalata da altri interventi, con cui un progetto di sviluppo
dell'azienda deve fare i conti: la situazione organizzativa
interna, così come si è venuta a determinare, a causa anche di un
utilizzo del casinò come ammortizzatore sociale, cioè come sbocco
occupazionale, non sempre in funzione di una reale ottimizzazione
delle risorse professionali interne. Non voglio dare su questo un
giudizio di merito. Ci sono state sicuramente situazioni sociali
che hanno giustificato una serie di scelte, però se oggi vogliamo
parlare di interventi per dare un futuro al casinò, penso che non
possiamo esimerci anche da un impegno di razionalizzazione della
sua organizzazione, finalizzata all'economicità e alla funzionalità
della gestione. Questa esigenza rischia di entrare in conflitto con
logiche autoreferenziali dei vari gruppi interni, preoccupati a
volte di salvaguardare lo "status quo", fatto di ruoli consolidati,
di rapporti di potere interno... quando non di "orticelli"!
Ho sentito il bisogno - come dicevo - di ridelineare il percorso
e le questioni con cui il piano di sviluppo deve fare i conti e che
sono ovviamente le questioni con cui la "Casinò de la Vallée" ha
dovuto misurarsi fin dalla sua costituzione, cioè come modulare la
propria offerta di giochi per consolidare quote di mercato che
stanno invece drammaticamente assottigliandosi, come innovare
strutture e organizzazione per innalzare la qualità
dell'accoglienza (e quindi rendere più gradevole l'accesso a tale
offerta), come ottimizzare i costi di gestione di un'azienda che
evidenzia segni preoccupanti anche su questo piano... Il piano di
sviluppo dovrebbe rispondere a queste esigenze.
Il piano in discussione risponde a queste esigenze? L'ultima
versione, quella all'ordine del giorno, parte da una ricerca
sull'evoluzione del mercato del gioco che meriterebbe qualche
approfondimento in più - così come è già stato più volte
sottolineato -, ma che evidenzia una crescita delle proposte
alternative ai casinò accanto però al permanere di uno spazio
riservato a questi, composto da una clientela che ama vivere
l'emozione del gioco in un contesto fatto anche di ritualità, di
esclusività e di appartenenza ad un certo ambiente, clientela che
non si accontenta dello sportello del botteghino del lotto o della
macchinetta del bar! Questo spazio riservato è però assediato da
una forte dinamicità delle proposte alternative, mentre i casinò si
caratterizzano per una stasi di proposta: dopo l'introduzione dei
giochi elettronici ben poco è stato proposto di nuovo, salvo
qualche intervento per intercettare meglio i flussi dei giocatori.
Accanto alle analisi sulle percentuali di accesso alle varie
proposte di gioco, la bozza di piano si sofferma anche a
considerare l'andamento delle preferenze dei vari giochi proposti
dai casinò, evidenziando un calo generalizzato per i giochi
tradizionali (vedi francesi).
Ultimo aspetto preso in considerazione è relativo alla
collocazione della Casa da gioco di Saint-Vincent rispetto ai
bacini di utenza, collocazione che la penalizza rispetto ad altri
casinò; le maggiori distanze dai bacini di utenza obbligano ad un
programma di intrattenimento e di accoglienza alberghiera più
impegnativo e costoso rispetto agli altri casinò.
Da questo quadro complessivo il piano sottolinea la necessità
per Saint-Vincent di ricostruirsi un proprio spazio di mercato,
tenuto conto di tutti i dati che il quadro stesso presenta, e lo fa
proponendo la scommessa dell'ampliamento della base dei giocatori
con - a sorpresa - un rilancio dei giochi lavorati, anche se questi
sono in difficoltà. Posso capire la proposta se è giocata in
termini di valorizzazione dell'immagine complessiva dell'offerta,
anche se il piano poi sottolinea che questi giochi potrebbero
essere in difficoltà. L'altro aspetto della scommessa
dell'ampliamento è sull'abbassamento dei minimi di giocata per
aumentare, anche in questo caso, il numero dei giocatori che si
interessino ai giochi. Il secondo punto è rilanciare producendo
occasioni di divertimento; il terzo, rafforzando il marchio anche
con lo sguardo a innovazioni tipo brevetti, "marketing", "web",
gestione di nuovo casinò... Tutti questi temi, pur indicando una
direzione di marcia, rimangono però a livello di intenzioni, non
sono tradotti in passi e tempi concreti, non c'è da parte del "CdA"
l'assunzione di precisi obiettivi da realizzare con precise
iniziative, definite nei modi e nei tempi, quindi anche con
l'assunzione della responsabilità della realizzazione di quanto
proposto.
C'è poi una questione che mi disorienta nello scorrere l'elenco
di queste intenzioni, l'elenco delineato nel piano: questo dubbio
mi viene ricordato dalla formulazione dell'obiettivo della
produzione di occasioni di divertimento. È chiaro che non voglio
mettere in discussione l'opportunità che il casinò produca in
proprio, al suo interno, occasioni di divertimento per attirare la
clientela, ma mi stupisce che non sia presente una forte attenzione
al legame casinò - territorio, casinò - proposta turistica della
regione che qualcuno ha già sollevato.
La Regione, che è l'azionista al 99% dell'azienda, non può
rinunciare all'integrazione dello stesso nella sua proposta
turistica complessiva, sfruttando tutte le sinergie fra il casinò e
gli altri settori dell'offerta turistica. A me piace pensare ad
offerte culturali, sportive, ludiche, che mettano in condizioni le
agenzie di offrire pacchetti, dove alla visita, ad esempio al Forte
di Bard, venga abbinato il biglietto di entrata al casinò o
viceversa. Ecco realizzare un "parco divertimenti", come sono
chiamati nelle nuove leggi i casinò: solo casinò con apertura a
contributi esterni, così come, ancora una volta genericamente
espresso nel piano, è estremamente riduttivo.
Proseguendo nell'analisi del piano, incontriamo il capitolo
dello sviluppo organizzativo delle risorse umane. Dovrebbe essere
questo uno dei temi centrali del piano di sviluppo, il più
impegnativo e delicato, perché non si tratta di intervenire su
strutture o scelte di gioco, ma di fare i conti con persone e
professionalità, ed anche con situazioni di potere interno non
sempre lineari. Ho accennato all'inizio del mio intervento che, a
mio avviso, la situazione organizzativa interna - oltre ad essere
travagliata da avvenimenti negativi che compaiono ogni tanto anche
nelle cronache - sia inadeguata a garantire un efficace supporto
all'innovazione necessaria al rilancio della casa, per cui urgenti
e indispensabili precisi impegni in merito sono necessari. In caso
contrario, i rischi sono di vanificare ogni sforzo programmatico e
il deteriorarsi ulteriore della situazione interna. In proposito,
la proposta di piano formula solo alcune intenzioni, anche queste
molto generaliste: disegnare una struttura organizzativa ottimale,
ristrutturare i processi organizzativi, definire le procedure
organizzative fondamentali e di funzione, fare leva sulla
formazione, migliorare la comunicazione interna... come realizzare
questi obiettivi, come razionalizzare l'uso delle professionalità,
come ottimizzare i costi della struttura non c'è alcuna indicazione
operativa! Mi pare, questo, il vuoto più problematico che c'è
all'interno di questo piano di sviluppo.
Discorso diverso per lo sviluppo della struttura. È vero che lo
sviluppo di questa dovrebbe essere commisurato a precise previsioni
di offerta del gioco e del divertimento ed altrettanto precise
esigenze organizzative, cose che invece rimangono in aleatori
limiti di definizione. È però altrettanto vero che anche un
atteggiamento attendista, che si faccia carico di tenere aperta la
casa da gioco, non può fare a meno di un ripensamento delle
strutture. La proposta contenuta nel piano cerca di dare una
risposta globale, utile a rispondere in prospettiva a tutte le
esigenze che potrebbero sorgere e anche a dare risposte rispetto a
trattative complesse che ci sono sui beni dell'accerchiamento. La
stessa dovrà però fare i conti con compatibilità ambientale, costi,
esigenze vere di sviluppo che si presenteranno man mano che passa
il tempo. Però l'articolazione in fasi di questo progetto di
sviluppo ci permette di misurare i passi in funzione delle esigenze
reali e lasciare aperta la strada anche alle alternative che si
potranno presentare (vedi appunto l'acquisizione dei beni
dell'accerchiamento). Su questo settore la definizione abbastanza
realistica delle scelte, dei costi e dei tempi ci permettono
decisioni con riferimenti concreti.
In conclusione, un piano di sviluppo bisognoso di maggiore
definizione per quanto riguarda l'articolazione dell'offerta di
gioco e l'impegno sui settori innovativi; un piano di sviluppo
carente per quanto riguarda l'indicazione di sviluppo
organizzativo. Su questi aspetti, fra l'altro, specificatamente
finanziati con le percentuali degli incassi riservati alla gestione
(questo lo sottolineo perché sembra che andiamo ad approvare solo i
nuovi finanziamenti che riguardano le strutture, mentre, non
dimentichiamo, che stiamo finanziando la gestione!, che vuol dire
finanziare tutte le scelte che si fanno su questo piano) allora su
questi aspetti, dicevo, a mio avviso, il "CdA" dovrebbe garantire
all'azionista obiettivi operativi ben più precisi di quanto
proposto. Sugli stessi mi pare debba essere garantita una seria
fase di approfondimento, ma qui non faccio altro che condividere
quanto detto dal Presidente.
Per quanto riguarda lo sviluppo delle strutture, vista l'urgenza
di intervenire per evitare il rischio di ulteriore degrado
qualitativo dell'accoglienza, ritengo che approvare e finanziare le
prime fasi previste nel programma sia indispensabile.
Presidente - La parola al Consigliere Salzone.
Salzone (FA) - Presidente Caveri, Assessore Marguerettaz, dopo
aver ascoltato anche l'intervento del Presidente sulla nascita del
casinò, che credo sia importante, per mettere le basi per un
discorso sull'importanza, che il casinò ha avuto e avrà ancora
nell'economia della nostra società (mi rivolgo all'Assessore
Marguerettaz, partendo proprio da un concetto che lui ha espresso
nel suo intervento iniziale).
Possiamo pensare tutto, meno che, facendo anche una buona
ristrutturazione, si possa cambiare lo sviluppo del casinò. Non è
questo l'aspetto più importante! Credo che vada fatta un'analisi
quasi di tipo sociologico sul cliente potenziale del casinò. I
metodi anche del gioco sono cambiati, ma - come è stato detto - il
gioco è in aumento nella nostra società, ecco perché è fondamentale
andare a verificare quali sono le persone che si approcciano a
questo tipo di gioco e creare intorno una struttura capace di
renderla agevole rispetto a questo tipo di giocatore.
Il piano di sviluppo arriva nel momento peggiore, perché sono
troppe le incertezze, fra breve ci troveremo nel libero mercato.
L'obiettivo? Il motto è "trapattoniano": primo, non prenderle!
Queste sono affermazioni non mie, sono del "CdA" fatte nella IV
Commissione a cui ho partecipato. Abbiamo atteso per 2 anni questo
piano di sviluppo, infatti la deliberazione del Consiglio risale al
14 aprile 2003; un piano che ha avuto, nel suo travagliato iter,
diverse modificazioni sostanziali, anche sotto l'incalzare della IV
Commissione. Si è passati infatti da una fase in cui si erano posti
degli obiettivi di rilancio senza però un'analisi approfondita,
senza un'accurata ricerca di mercato, senza la valutazione delle
risorse necessarie e i tempi per attuare una politica di rilancio
degna di questo nome.
Oggi però abbiamo il nostro piano che pone ancora una serie di
riflessioni, soprattutto sotto l'aspetto urbanistico, rimane
comunque una base di partenza che consente un'analisi dettagliata
che ci auguriamo proficua nell'interesse generale. Il piano di
sviluppo ha lo scopo di migliorare la funzionalità della gestione e
la sua redditività, attuando i necessari investimenti. Negli
obiettivi prendiamo atto di alcune enunciazioni di principio che si
rifanno alla promozione del territorio, ma anche qui va capito bene
perché il piano di sviluppo non spiega esattamente cosa vuole dire;
fra queste, il rilancio del marchio aziendale è una cosa molto
importante, soprattutto in virtù del fatto che sento troppo spesso
questa paura dell'apertura di altri casinò. Ricordo che, in
passato, quando ho gestito dei locali notturni, sovente i miei soci
erano preoccupati quando nasceva una struttura uguale; io invece ho
sempre pensato che altre strutture siano utili a invogliare la
gente ad uscire di più: in quel caso era andare a ballare, adesso è
andare a giocare. Ecco perché il marchio è fondamentale, perché se
il marchio ha valore, se migliore è il casinò, la gente importante
verrà nel miglior casinò.
Proseguendo, la valorizzazione delle risorse umane: anche qui ci
sarebbe da fare un lungo discorso, non è per dare ragione al
collega Curtaz, ma seriamente bisogna porsi il problema! Se abbiamo
un'attività del casinò che è dimezzata, vista la congiuntura,
rispetto al passato, il problema bisogna porselo! Non è che stiamo
dicendo che bisogna licenziare la gente, ma ci sono metodi, si può
pensare anche a forme di prepensionamento e sviluppare in altri
settori, magari intorno, possibilità ulteriori; anche la ricerca di
un metodo che consenta di aumentare le presenze, senza peraltro
illudersi, che si possa tornare nel breve ai ritmi di un tempo.
Per quanto riguarda l'aspetto più prettamente tecnico del piano
di sviluppo, riteniamo necessario l'ampliamento della struttura,
dotando il casinò di spazi adeguati per migliorare l'offerta di
gioco e per creare aree da destinare a relax e a servizi di
eccellenza per ristorazione e intrattenimento. Ben venga, quindi,
il Salone delle manifestazioni con una capienza di 500 persone,
così come ci pare degno di attenzione il fatto di rivolgere
un'ulteriore attenzione agli ospiti importanti, ma anche ad un
ampliamento del casinò che risulti flessibile o versatile e che
possa prevedere progressivi incrementi di volumetria, qualora ce ne
fosse la necessità.
Siamo meno convinti nella costruzione di un "Billia bis" -
adesso non so se ho capito bene -, ma creare un'altra struttura di
quel genere, bisogna fare i conti anche con i costi e capire se è
veramente necessario. Non mi pare che in questo momento sia
opportuno spingere ulteriormente su un settore di questo genere,
quando c'è in ballo già il discorso del "Billia"! Tutto questo però
non potrà neanche prescindere dall'acquisto da parte della Regione
dei beni del cosiddetto "accerchiamento". Un piano di sviluppo
quasi parallelo - direi - con il coinvolgimento dei Comuni
interessati, ma anche di quei privati che credono in un
investimento a breve - vedi le Olimpiadi del 2006, che è un fatto
molto importante che ci coinvolgerà, crediamo -, ma anche
interventi a lungo termine per strutture moderne di benessere e di
svago.
Che senso ha oggi avere un grande casinò e non avere intorno
strutture di ricezione, capaci di risvegliare il mondo della notte?
Spero di non scandalizzare nessuno, ma se si vuole un casinò, ci
vuole anche qualche "night" intorno. Oppure strutture di primo
livello, che accontentino esigenze oggi all'avanguardia nel settore
del benessere, come le terme, le "beauty farm", palestre...
possiamo poi scordarci degli sport di richiamo o di tendenza come
il golf, l'equitazione, il tennis? Certo è che, se a fronte di
tutto ciò non c'è un impegno preciso nel settore dei trasporti, qui
credo che il Presidente Caveri abbia già avuto modo di dirlo in
altre occasioni e se lo riterrà opportuno potrà riprenderlo, perché
secondo me questo è fondamentale: quando si parla di
"accerchiamento", non si può non parlare del problema dei
trasporti. Il problema della ferrovia e dell'aeroporto rimangono
problemi indispensabili, se si vuole "decollare" anche in questo
settore!
Ecco quale casinò intendiamo. Quando viene posta questa domanda
da qualche collega, credo che il Governo debba cominciare ad essere
più chiaro sotto questo profilo. Vogliamo il casinò come intende il
Presidente, più nobile (lui disse in una delle prime commissioni):
Sogno un giocatore che viene in Valle più per le nostre montagne
che per il gioco, cioè il giocatore che viene non solo per le
montagne, ma anche per le cose che ho detto io, quelle cose che si
possono e si devono costruire intorno. Bene, questo lo ha detto il
Presidente del Consiglio di amministrazione nel suo insediamento,
non so se la pensa più nella stessa maniera, ma credo che il
Governo, anche in questo senso, qualcosa dovrebbe dire! Oggi
dobbiamo avere la consapevolezza che nulla è più come una volta,
che non si potranno mai più raggiungere i numeri di 20-30 anni fa,
è cambiata la tipologia del giocatore, ma con le persone giuste e
un po' di coraggio si può rompere quella rete fatta di personaggi
superprotetti del sistema, capaci solo di ostacolare un processo
ormai non più derogabile di rilancio della casa da gioco.
All'interno del casinò si sono create cordate di dirigenti non
più all'altezza dei loro compiti, se è vero che il malcontento
anche fra i diversi settori è all'apice. Vi sono problemi sulla
gestione, sul trattamento dei clienti, sull'organizzazione in
generale, e questo non va bene! Anche di questo qualcuno dovrà
occuparsi!
Il "CdA", rappresentato da persone di cui è riconosciuta l'alta
professionalità nei singoli settori di provenienza, non dimostra
uguale determinazione in questo settore; è una sensazione, non
voglio dare giudizi, lo dico in termini assolutamente costruttivi.
Il casinò continua ad avere un "trend" negativo, preoccupante,
anche se congiunturale, e qui tutte le cose dette sono
condivisibili, ma non si vedono, nel breve, atti capaci di smorzare
il fenomeno negativo: è questo che mi preoccupa! Ci vuole coraggio,
ma anche capacità da parte dell'Amministrazione regionale di
comprendere che ci vogliono le persone giuste nei posti giusti,
persone capaci di conoscere l'evoluzione che il mondo del gioco ha
avuto per rilanciare un settore che, per noi, vuol dire più
risorse, turismo, commercio, benessere.
Queste sono brevissime considerazioni che abbiamo voluto fare;
ne avremmo tante altre da fare, perché ho partecipato a tutte le
commissioni, in quanto questo è un problema di fondamentale
importanza che va in proiezione oltre la legislatura. Ecco perché
credo che sia importante che questo Consiglio, che il Governo,
prendano atto delle dichiarazioni delle opposizioni, soprattutto
quando vogliono essere costruttive e guardare oltre l'interesse del
voto finale.
Riteniamo che questo piano di sviluppo sia carente sotto molti
punti di vista; apprezziamo lo sforzo. Riteniamo che per le prime 3
fasi si possa andare avanti; abbiamo delle grosse perplessità per
le altre, ma riteniamo di dare ulteriormente il nostro contributo
nell'interesse generale della nostra comunità.
Presidente - La parola al Consigliere Borre.
Borre (UV) - Finalement le plan de développement du "Casinò de
la Vallée" est soumis au débat du Conseil. Moi je l'appellerais
"plan de construction", un plan réclamé depuis longtemps, prévu par
le Cahier des charges approuvé par ce Conseil en 2003.
Ce n'est pas le plan que je pensais, c'est vrai, il est un
projet réalisé sur une base de certitudes, certitudes minimales,
qui concernent surtout l'agrandissement des bâtiments. C'est vrai,
il est réaliste, il intéresse les propriétés de la Région; il a eu
le feu vert de la Commune de Saint-Vincent, conditionné à 3 phases,
passage fondamental pour quelconque réalisation qui soit conforme
ou bien praticable selon les règles d'urbanisme de la Commune. On
pourra dire qu'il est adaptable et modulaire, "conditio sine qua
non" pour un plan qui trace un parcours à long terme, qui pourrait
être donc adapté ou réalisé partiellement selon les évolutions dont
nous ne pouvons pas connaître toutes les facettes.
C'est vrai, il est peut-être un projet faisable. Si le plan
Trentaz avait le défaut de voler trop haut, ce projet se limite à
marcher très bas.
Un plan qui, suivant aussi les suggestions de la commission, a
défini les temps et les coûts des aspects les plus urgents. Un plan
finalisé à relancer l'action du casino, selon les objectifs qui
sont définis de façon un peu trop simple. Ce plan de développement
représente la première réponse à la nécessité d'investir pour
relancer la maison de jeu, après une longue période de Gestion
extraordinaire, qui, petit à petit, a découlé dans une gestion
routinière qui portait inévitablement vers le suicide de la maison
de jeu. J'ai quand même de forts doutes sur la validité de la
réponse.
Etant donné que la "question maison de jeu" représente un thème
de nature politique non indifférent et représente aussi une des
raisons plus ou moins cachées du "blitz" qui a porté à une
destitution, je voudrais profiter pour quelques réflexions qui
pourraient être utiles pour cette Assemblée pour suivre avec plus
d'attention les prochaines décisions qui concerneront la gestion de
la maison de jeu.
J'avoue, avant tout, que pendant ces longues années de présence
au sein du Conseil à partir de 1993, j'ai toujours fait confiance à
ceux qui ont suivi le parcours de la maison de jeu, un parcours
tourmenté, qui a eu quand même un résultat positif. La maison de
jeu a été sauvée, aujourd'hui une loi régionale et un Cahier des
charges en règlent le fonctionnement. Tout compte fait, un résultat
positif pour ce que le casino représente encore aujourd'hui en
termes de recettes pour le budget régional et en termes
d'entreprise, qui garantit du travail et une série d'actions
parallèles qui font profiter aussi l'entourage.
Je voudrais par contre m'arrêter sur les faiblesses de Gestion
extraordinaire qui a vu une concentration de pouvoirs toujours plus
évidente, portant à la figure de l'administration unique, Directeur
général, qui répondait directement au Président de la Région. Une
concentration voulue par le Conseil régional, une concentration qui
aurait même pu être profitable pour une entreprise normale et qui,
selon moi, a donné de bons résultats au casino, mais nous savons
des liens étroits entre "politique" et "maison de jeu" et surtout
des personnages politiques les plus influents du casino. Le nouveau
"CdA" composé par des personnages professionnels et "al di sopra
delle parti" aurait pu à bien une action de bon travail et de
clarté, mais les résistances de ceux qui se sont vus - à raison ou
à tort - écartés, ont alerté le monde politique. Tous ont été
touchés par ces changements et finalement quelqu'un avait "l'asso
nella manica", un nom qu'on ne nomme presque plus, remède à tous
les maux de la maison de jeu: concentration de négativités et de
vengeances, selon d'autres.
Quant à moi, je suis convaincu qu'il s'agit d'un faux problème,
il faut avoir le courage de porter de la clarté dans la maison de
jeu. Combien des fois le Président a pu dire, face au "CdA" ou à
quelques membres d'entre eux: "faites votre travail comme il faut,
dans cette direction, pour avoir tout mon appui et aussi toute ma
considération"... mais nous le savons, si la politique sort par la
porte, elle rentre par la fenêtre! Le travail je le considère en
moitié accompli, il faut avoir le courage d'aller jusqu'au bout,
même en prenant quelques risques. Je ne connais pas les récents
accords concernant la maison, je préfère ne pas les connaître, mais
tôt ou tard les choses sortiront.
En tant que Conseiller je veillerai que
l'œuvre de clarté vraiment puisse demeurer dans
le casino, que la politique fasse son travail d'adresse et de
contrôle, que le "CdA" puisse gérer sans interférences, mais
surtout que toutes modifications d'adresse et de perspective soient
assurées par le Conseil. L'intention de la loi était de créer une
société par actions qui devait représenter une solution équilibrée,
pour ainsi conjuguer la rigueur du contrôle et de la coordination
par l'administration publique, avec la flexibilité et l'efficience
nécessaire à l'exploitation d'une société de droit privé.
Dans les interventions le Président Caveri nous a dit que le
moment est venu de donner, nous, en tant que Conseil régional, des
adresses plus marquantes. Le collègue Tibaldi est contraire au
public, je dirais qu'une société par actions, dont le capital est
détenu par l'organisme public, répond aux exigences des Valdôtains,
il a été donc un choix courageux et responsable, soit pour sortir
de l'impasse qui nous a bloqués pendant 10 ans, soit pour le
maintien de la main d'œuvre, soit pour le revenu
économique et d'image pour notre Région. Dans un monde de la
globalisation, de grande concurrence, de profits comme moment
unique, le risque que l'homme soit toujours moins au centre est
plus fort; donc je ne partage pas l'idée de "privatisation" tout
court de la maison de jeu, je ne partage même pas le fait qu'on
doive réduire les dimensions du casino pour le fait qu'on a une
réduction de présences. C'est là que le plan de développement
devrait intervenir: faire de façon qu'avec la promotion,
l'amélioration de l'accueil on puisse retourner au casino le
meilleur de l'Europe.
Enfin, même si j'attends la position du Gouvernement, je déclare
que je voterai ce projet de construction, car il représente aussi
une première réponse aux exigences de la maison de jeu, même si
relativement aux 2 premières phases. Il est quand même important
que les adresses qui sont sorties aujourd'hui dans ce débat
puissent représenter éléments d'amélioration pour le futur du
casino et de son entourage, la Région Val d'Aoste.
Presidente - La parola al Presidente della Regione, Caveri.
Caveri (UV) - Prendo la parola in questa fase perché intendo
presentare un emendamento che consentirà anche di rispondere ad
alcune delle osservazioni che ci sono state nel corso del
dibattito.
Intanto ringrazio il collega Tibaldi di avermi chiamato
"incantatore di serpenti"...
(interruzione del Consigliere Tibaldi, fuori
microfono)
... incantatore, avevo capito di serpenti e mi rifacevo al
"Libro della giungla", che è uno dei libri più formativi per
l'infanzia, incantatore non si sa bene... faccio una specie di asta
quindi... va bene.
Ho colto anche nel dibattito qualche contraddizione, quando si
dice: "siete impotenti, fuori la politica"; credo che sia giusto
invece che la politica governi, probabilmente arretri dalle
camarille che possono avvelenare le vicende della casa da gioco, ma
avanzi nelle scelte. In questo mi ritrovo perfettamente negli
interventi dei colleghi Praduroux, Fiou e Borre: avanzi quindi la
politica nelle scelte, sapendo però che esistono degli elementi
contradditori. Da un lato, è vero che c'è un aumento di propensione
al gioco; è vero anche che in Italia ci sono le bische clandestine,
cosa del tutto notoria e che dovrebbe interessare non tanto il
Consiglio, quanto le Forze dell'Ordine; è anche vero però che la
crisi dei casinò c'è, non ci consola, ma è bene tenerne conto anche
se a noi interessa che funzioni meglio il nostro. Per questo credo
che siamo tutti pronti alla critica e anche all'autocritica, senza
rinnegare però questa espressione, che trovo interessante,
adoperata dall'Assessore Marguerettaz, di "work in progress". Ci
troviamo, nel breve volgere di 2 anni, di fronte a una serie di
fenomeni: il collega Salzone li ha chiamati "sociologici", perché
credo che di questo si tratti, cioè di cambiamenti repentini che ci
devono far riflettere.
Non abbiamo parlato del "Billia", ma credo che la rottura
dell'accerchiamento resti un obiettivo da raggiungere. Mi pare che
la Giunta precedente abbia operato fino al limitare dello
stanziamento di una cifra assai cospicua, quindi sul fatto che
esista una volontà reale di rottura dell'accerchiamento credo non
ci siano dubbi, così come credo non ci siano dubbi sul fatto che è
sbagliato talvolta porre il problema se lo sviluppo debba essere
introflesso o estroflesso, se dobbiamo cioè occuparci
esclusivamente di quello che capita nella casa da gioco, o se il
"milieu" attorno alla casa da gioco è importante oppure no. Certo
che è importante, sono importanti le infrastrutture sportive,
quelle ludiche, sono importanti le terme che dovranno contrapporsi
al rischio della monocultura del casinò, così come è evidente che
se faremo il golf, si sappia che il golfista non è un giocatore...
ma può essere una scelta altrettanto felice immaginare che la
grande capienza alberghiera di una zona strategica come Châtillon e
Saint-Vincent abbia non solo giocatori del casinò!
La questione del privato va assunta senza ambiguità; nessuno
credo debba sottrarsi ad un dibattito, ma che sia chiaro almeno il
quadro giuridico di riferimento, che è l'eccezionalità del settore
del gioco di azzardo. La Corte europea di giustizia è intervenuta
alcune volte: ricordo una vicenda che vedeva come protagonisti lo
Stato della Finlandia e un gruppo inglese che si era contrapposto
alla decisione dei Finlandesi di gestire alcuni giochi direttamente
come pubblico, senza fare delle gare di appalto per avere una
gestione privatistica, che è uno dei capisaldi degli indirizzi di
maggior mercato che vengono sotto l'impulso dell'U.E. Quella Corte
ha chiarito che essendo il gioco di azzardo un settore delicato nel
rapporto con il cittadino europeo, è consentito eccezionalmente che
il pubblico decida di gestire in proprio il gioco di azzardo:
questo significa che siamo in questa fase nella assoluta legalità,
ma che il giorno in cui invece decidessimo di andare verso una
gestione privata della casa da gioco, dovremmo adempiere a tutte
quelle obbligazioni che ci vengono dalla direttiva degli appalti
dei servizi, quindi aperti a tutti i soggetti possibili che
vorranno partecipare di tutti i paesi dell'U.E.
Allora credo che oggi il problema della privatizzazione si
ponga, se mai lo riterremo, essendo stato il modello della gestione
in concessione privata quello che ha avuto la più lunga durata
dalla nascita del casinò ad oggi, anche rispetto al casinò
esistente. Quindi, oggi il casinò come connotato è appetibile
rispetto a una gara di appalto? Oppure non conviene che sia il
pubblico ad assestare questa situazione con una serie di decisioni
che rendano questa casa appetibile, nel caso in cui la politica
decidesse, e questo è un dibattito che bisognerà svolgere fra
quelli, come il Consigliere Borre, contrari ad una ipotesi di
privatizzazione, più portati a una gestione pubblica attraverso uno
strumento che è la S.p.A., e chi, invece, magari pensa che un
giorno verrà in cui conviene fra politica e casa da gioco creare
una separatezza che passi dalla decisione di darla in
concessione... ma non è oggi in primo piano questa questione!
In tempi brevi invece dobbiamo decidere verso dove vogliamo
andare, che è l'appello che ha fatto il collega Curtaz, ed è la
ragione per la quale credo vada rafforzata quella prima parte di
analisi della situazione, che è stata in generale considerata
"debole" dal punto di vista della comprensione reale di quali
saranno i "trend" dei prossimi anni. Per fare uno studio, pur fatto
in tempi brevi, bisogna avere degli elementi di certezza e sono
d'accordo con quanto detto dal collega Comé, che non possiamo
prescindere dal binomio casa da gioco e turismo, perché credo che
dovrebbe essere normale - come capita in tutti i casinò austriaci -
che chiunque vada a sciare una settimana in Austria, sa di andare
una sera al casinò; chiunque vada in Olanda, sa che una delle
particolarità di un certo percorso di pacchetto turistico è quella
di andare una sera al casinò. Questa è una separatezza che oggi
c'è: non tutti quelli che vengono qui, in vacanza, passano una
serata nel casinò.
A fronte delle insicurezze che cogliamo nel documento in esame,
stiamo fermi? Certo che no, perché oggi dobbiamo reagire a una
serie di urgenze - emergenze, possiamo chiamarle come le chiamo
nell'emendamento fase 1 e fase 2, cioè delle progettualità che
hanno una corrispondenza economica, mentre la fase 3, pur essendo
suggestiva, non ha al momento una declinazione di tipo economico. È
come trovarsi di fronte a un progetto di fattibilità in cui oggi
decidiamo di finanziare, perché bisogna dare dei segni che vanno
nella logica della consapevolezza che ciascuno di noi ha quando
accompagna degli amici al casinò, cioè ha un senso di obsolescenza
dell'immobile. Questo non fa dimenticare tutte le questioni di
sostanza interna, di una migliore organizzazione, di una capacità
di vendita. Ripeto, è scarsamente consolante l'idea che in questo
momento ci sia una frana che tocca in maniera complessiva le case
da gioco italiane, anzi probabilmente sarà opportuno che anche con
le altre case da gioco ci si interroghi, perché fra l'altro credo
che cresceranno meno gli "appetiti" che molti Parlamentari dei
diversi schieramenti hanno avuto rispetto alla speranza di avere
nel proprio Comune una casa da gioco, perché se nel 1988 quando in
Parlamento si è cominciato a discutere della legge sui casinò sulla
base della sentenza della Corte costituzionale, che invitava il
Parlamento a legiferare in materia, erano tutti lanciatissimi sulle
case da gioco, oggi questi dati fanno da freno!
Presentiamo quindi questo emendamento, ovviamente disponibili a
fare una sospensione per analizzarlo; riteniamo che questo consenta
al Consiglio di poter assumere oggi una decisione politica
significativa, insieme a tutte quelle avvertenze di approfondimento
e a quegli impegni che verranno meglio declinati nella parte
conclusiva di questa discussione dall'Assessore Marguerettaz.
Presidente - La parola al Consigliere Lattanzi.
Lattanzi (CdL) - Sì, Presidente, perché credo che si possano
dire tante cose sulle parole del Presidente della Regione, ma non
che non ci sia chiarezza in quello che lui vuole sostenere e
portare avanti. Lo dico perché gli va riconosciuta l'onestà
intellettuale di dire - presentandosi con un emendamento di questa
portata -: "fermiamo un attimo le macchine", perché questo piano di
sviluppo non ci convince, perlomeno nella fase finale, cominciamo a
limitare gli investimenti, anche se in realtà l'80% degli
investimenti previsti dal piano vengono comunque ribaditi, però
limitiamoci a pianificare i prossimi 24 mesi, a fare quel
"maquillage" che è necessario e indispensabile per togliere quel
senso di decadenza che anche i nostri amici che portiamo al casinò
possono vivere; per il resto navighiamo ancora a vista, perché il
quadro generale europeo, quello italiano che comincia a delinearsi
nebuloso... vediamo di prendere tempo. E questo, rispetto invece a
tutta una serie di convinzioni diverse - qualcuno li ha chiamati "i
piani dei sogni di chi c'era prima", o "le razzolate di chi c'è
adesso" - di chi questo piano lo ha proposto.
È chiaro che con questo emendamento il piano cambia, perché non
si può definire "piano di sviluppo" un'azione di tamponamento,
perché questa è di fatto un'azione di tamponamento! Si decidono
cioè le strategie di sviluppo del casinò: privatizzazione sì,
gestione pubblica con nuovi processi di sviluppo, nuove sinergie,
nuove strategie, mi limito a dire quella dei pacchetti con il
percorso nella settimana della visita al casinò, che è l'emblema di
un'inefficienza manageriale pubblica rispetto a un mercato privato
che, in qualunque paese del mondo, non solo quelli che ha citato
lei... ma se vai in Africa, ti portano nel casinò della città una
sera alla settimana, la cena del posto dove c'è il casinò te la
becchi! È nel pacchetto!
Noi non siamo riusciti non con la gestione ultima, ma neanche
con quella straordinaria di prima, negli ultimi 15-20 anni a fare
una scelta di "gestione marketing" così elementare, che forse non
avrebbe risolto tutti i problemi che abbiamo adesso, ma avrebbe
almeno dato il significato di una competenza di "marketing" minima
per poter approcciare un possibile sviluppo!
La prima obiezione che muovo in maniera molto franca è: ma
allora questo piano lo accantoniamo, nel senso che prendiamo per
buone le prime 2 fasi... la terza, la quarta, la quinta, la sesta
le accantoniamo, quindi questo non è più il piano del quale stiamo
discutendo! Forse sarebbe il caso che lo ritiraste e lo
ripresentaste con le prime 2 fasi, che non sarà più un piano di
sviluppo, ma un piano di tamponamento, un piano di emergenza
casinò, chiamatelo con un altro nome!
Capisco che il Consigliere Borre, adesso, dopo tanti anni, si è
svegliato illuminato sulla via della "trombatura" e dice: "ah, ho
capito che ho dato "confiance" a tutta una serie di scelte, che
adesso non capisco più bene cosa sia successo, però ho dei
dubbi"... Fidel, va bene che per nome fai fiducia, ma ho capito che
la tua fiducia è finita, lo abbiamo capito tutti, hai il diritto di
riprenderti la tua fiducia, ma hai detto le cose che noi stiamo
dicendo da tempo, finalmente vi svegliate e allora le cose
cominciano a non essere più come le avete sempre sostenute, con
quell'"integralismo islamico talebano", per il quale vi facevano
votare i piani che non c'erano e voi dicevate che andavano bene! Un
po' di coerenza non guasterebbe, poi io capisco la tua sofferenza,
non c'è nessuno che la può capire meglio di chi guarda un fedele
come te del partito, che soffre e non comprende quello che nel suo
partito sta succedendo! Ma l'hanno capito tutti, Fedele, cosa è
successo nel tuo partito... fattene una ragione!
Dicevo, visto che questo programma, in questo momento, alla luce
anche dell'emendamento che il Presidente ha presentato, si riduce
notevolmente non tanto negli stanziamenti, perché qui si stava
chiedendo all'azionista di spendere 100 miliardi per fare l'avvio
di un processo di sviluppo - preferisco chiamarlo "processo",
perché definirlo "piano" mi sembra un po' tanto! - che qualche
collega ha detto essere superficiale, inadeguato, fumoso, io mi
limito a dire è didattico e scolastico. Se prendiamo un laureato in
economia e commercio e gli chiediamo di mettere giù degli
obiettivi, delle strategie e degli investimenti, io, azionista, ti
do 100 miliardi, portami un piano, credo che avrebbe fatto meglio
di quanto questi "Soloni", fenomeni, pagati centinaia di migliaia
di euro, ci hanno propinato!
Vi faccio solo notare che a pagina 4, nella descrizione degli
obiettivi, non c'è un numero; vi posso provare a fare immaginare
che cosa succederebbe se ognuno di noi fosse chiamato a gestire
un'azienda privatistica come questa, l'azionista lo chiamasse e gli
dicesse: "guarda, qui ci sono 100 miliardi, fammi un piano, fammi
vedere cosa mi proponi". Allora (leggo):
"incentivare le
presenze per aumentare i ricavi..."
... quanto, come, in quanto
tempo... non c'è! Contenimento, fra parentesi, semmai della
flessione in atto, mirando all'incremento... quanto, come: non c'è!
Secondo obiettivo:
"ampliamento della notorietà del marchio
aziendale"
, cioè noi spendiamo 100 miliardi per incentivare le
presenze o frenare le diminuzioni, e ampliare la notorietà del
nostro marchio. Ma i numeri... dove sono i numeri? C'è qualche
imprenditore qui? Fey, dove sei? Se un azionista avesse un
"manager" che gli propone un piano così: "dammi 100 miliardi, che
ti incentivo le presenze, provo ad aumentare i ricavi e vediamo se
riusciamo a frenare almeno la flessione in atto, però ti amplierò
anche la notorietà del tuo marchio"... io credo che quell'azionista
lo prende a calci nel sedere un "manager" così! Ma come si fa a
pagare della gente così?
Questo è un progetto di sviluppo da 100 miliardi e non c'è un
solo numero, né un'indicazione di tempo; ma i piani da 100 miliardi
hanno i piani a mesi e ogni trimestrale bisogna portare gli
obiettivi raggiunti e gli investimenti fatti, si chiamano
"verifiche di budget". Ma che azienda è che parte con un piano di
sviluppo senza un numero, senza una progettualità di verifica di
controllo degli investimenti e con dei ragionamenti che sono al
limite del delirio mentale? Perché si dice: "spendiamo 52 milioni e
una valutazione approssimativa può essere effettuata valutando il
numero di presenze annue da guadagnare rispetto al "trend"
attuale", poi si mette fra parentesi,
"in termine di minore
flessione o di possibile incremento"
, come a dire: "non sono
sicuro che 100 miliardi mi fanno aumentare, possiamo anche
accontentarci di mettere 100 miliardi per frenare le uscite. E si
continua:
"in grado di contribuire con la quota del riparto dei
proventi lordi di competenza della proprietà (52%) alla copertura
dell'investimento allocato alla proprietà stessa".
Ma se voi
portate una cosa del genere a uno che deve tirare fuori 100
miliardi per fare un'azienda, ma vi prende a sberle! Leonardo, agli
industriali presentiamo una cosa così, a un imprenditore che mette
100 miliardi!
Leggo ancora:
"calcolando l'ammortamento degli investimenti
sulla base di..."
, e ci fanno tutto il discorsino per un totale
di 4,8 milioni di euro l'anno, cioè questa cosa impatterà per
ammortamento per 4,8 milioni di euro l'anno; quindi, dividendo 4,8
milioni di euro l'anno per i 104 euro annui di ritorno pro capite,
si ottiene un numero di presenze pari a 47.000 - che ci dovrebbero
essere -, che si possono ritenere già ottenibili al termine delle
prime fasi. E io ti devo dare 100 miliardi? Io dovrei votare
l'"okay" a 100 miliardi di investimento su una "spipacchiata"
mentale di qualcuno che ha preso centinaia di milioni di euro per
partorire una cosa che non sta né in cielo né in terra nel mercato,
che può stare solo nelle stanze della politica, dove si deve
presentare un piano perché la legge lo prevede, perché la Giunta
deve andare avanti, perché anche i suoi Consiglieri cominciano a
scalpitare, e siccome in politica e in burocrazia bisogna
presentare un piano, si presenta un "business plan" ridicolo, che
neanche a Disneyland lo preparano, neanche Topolino e Minnie, e
noi, su questo, dobbiamo fare tutta una serie di interventi!
Prendo atto almeno dell'intelligenza lucida del Presidente
Caveri, che dice: "ferma un attimo, cominciamo a decidere una cosa
sola, 80 miliardi per mettere a posto gli immobili che stanno
andando a pezzi; poi la "questione Billia" la teniamo in sospeso",
perché vedremo come andrà a finire, se abbiamo l'opportunità di
comprarla a prezzi accettabili. Ma ripeto almeno c'è l'onestà
intellettuale di dire: "ascolta, il piano di sviluppo buttiamolo
nel cestino, Consiglio, sei d'accordo o no a mettere 80 miliardi
nei prossimi 24 mesi per rimbellire il casinò?"... perché questa è
la decisione che dobbiamo prendere oggi, tutto il resto sono
chiacchiere senza senso!
Allora credo che questo piano debba essere ritirato per rispetto
dell'intelligenza dei Consiglieri che hanno tentato di fare un
intervento su della carta che non sta in piedi, perché perfino il
Consigliere Fiou, che è di Sinistra, ha dovuto ammettere che il
ragionamento sulla privatizzazione, sull'ammortizzatore sociale è
un ragionamento complesso, che si ha da fare. C'è la questione
vera, perché un piano di sviluppo lo si fa un secondo dopo che la
proprietà ha deciso pubblico o privato, e allora non parte un
progetto a 24 mesi, ma parte un progetto a 5 anni, minimo, perché
un azionista quando rilancia un'azienda mette 100, 200, 300
miliardi, ma vuole dei numeri e farà dei controlli! A me fanno dei
controlli trimestrali sugli investimenti che mi affidano, e se mi
presento con un piano così, nella mia azienda, mi prendono a calci
nel sedere!
Allora facciamo un'operazione di credibilità di questo
Consiglio: ritirare questo progetto, prendiamo atto di questa cosa,
stralciamo le 27 pagine che non servono, teniamo le prime 10 che
dicono: fase 1 e fase 2, 80 miliardi, rimettiamo a posto il casinò!
Nel frattempo abbiamo 24 mesi di tempo per prendere una decisione
politica: gestione pubblica, ci sarà qualcuno che dovrà dare un
progetto di sviluppo serio, oppure gestione privata, si cerca la
strada come l'Europa suggerisce.
L'Europa è vero che dà la possibilità, essendo gioco di azzardo,
al pubblico di gestirlo, ma è una possibilità, non è un'indicazione
né un favore! Anzi, mi pare che l'indicazione della CE vada
esattamente in direzione diversa, ovvero nel favorire le
privatizzazioni. Ma poiché il gioco di azzardo è argomento
delicato, non esclude che il pubblico lo possa fare, non lo
esclude, non è che lo suggerisce ed è diverso! Non lo dice "La Casa
delle Libertà", lo dice la CE, dunque vi siete convinti che non è
un'idea balzana privatizzare un casinò?
In America, a parte quello dei Sioux, che è sovvenzionato dallo
Stato del Nevada, gli altri sono tutti privati e sarà strano, ma
funzionano, così come cominciano a funzionare quelli dell'Est che
ci stanno facendo "un gran mazzo", perché ci sono i privati che
vogliono fare i soldi, ci sono investimenti che devono avere dei
ritorni, ci sono delle politiche e delle energie che nel pubblico
non ci possono stare!
Il pubblico può gestire il casinò sotto l'aspetto morale perché
è argomento delicato, in quei mercati chiusi come l'Italia non è
più! Noi, la nostra concorrenza non l'abbiamo da quello che aprirà
il casinò a Taormina, l'abbiamo da quelli che ci stanno aprendo il
casinò a 50 km. di là dalla frontiera, e che hanno tutto quello che
il Consigliere Salzone diceva, perché fa parte del gioco dare il
divertimento! E non stiamo incentivando la prostituzione quando
diciamo che dobbiamo dare dei locali dove le persone vadano a
divertirsi per poi andare a giocare, perché lo avete detto tutti
che la gente non si muove più da Torino o da Milano solo per andare
a fare una puntata e quelli che si muovono solo per andare a fare
una puntata, o sono malati o sono delinquenti, e né i primi né i
secondi sono clienti che vorremmo avere nel nostro casinò! Infatti
i malati si sbranano i patrimoni e distruggono le famiglie e non
vorremmo essere causa di questo, e i delinquenti vengono per
riciclare i loro danari sporchi.
Allora bisogna creare un contesto - lo avete detto tutti -
collegato alle grandi stazioni turistiche con la cena a
Saint-Vincent nel Salone delle feste, e qui non ti dicono: "vieni a
giocare al casinò", ma ti dicono: "vieni a cena al gala che è
offerto, quei 50 euro sono compresi nel tuo pacchetto", che poi
sono 20 euro, tu però quella sera paghi 20 euro e te ne sbrani 200,
non 20.000! Questo è il contesto del turismo che noi vorremmo,
quello del golfista che fa la giornata di gioco, va a fare il
centro benessere alle 5 di sera e alle 9, dopo la cena alla
"Brasserie" avrebbe il piacere di stare 2 o 3 ore al casinò, non
come il malato fino alle 4 del mattino! Ma è chiaro che per fare
questo ci vuole un processo di cultura della nostra regione sotto
l'aspetto del turismo, non del casinò. Questo piano è burocrazia,
non è posti di lavoro; è un progetto di investimento di 100
miliardi per rimettere a posto gli immobili e metterci in
condizioni di essere almeno presentabili, ma senza modificare di un
centimetro la filosofia e la strategia che sostiene la gestione del
casinò ormai da 15 anni.
Questo piano non cambia di un centimetro la strategia che sta
facendo fallire il casinò, perché li avete visti anche voi i
grafici: i nostri sono in discesa, gli altri salgono poco, qualcuno
è stabilizzato, ma non abbiamo i grafici di quelli vicini a noi che
salgono del 30-40% l'anno, perché offrono cose diverse! Se questo
piano non è un piano di sviluppo, perché in 24 mesi non si sviluppa
nessuna azienda con un investimento di 100 miliardi... ma di cosa
stiamo parlando? Non è più corretto che lo ritirano, lo rimandano
ai burocrati di Saint-Vincent e dicono loro: "sentite, questa cosa
qui, il Consiglio ha deciso che non interessa, in attesa di una
decisione importante politica, cioè se il casinò sarà gestito dal
pubblico o dal privato, spendiamo 80 miliardi per mettere a posto
il "maquillage"". Questa è la decisione che stiamo prendendo
adesso, non facciamo tanta altra "fufa", altrimenti i cittadini non
ci capiscono e pensano che oggi stiamo approvando il progetto di
sviluppo del casinò e che con questi 100 miliardi il casinò sarà
salvato. Siamo tutti d'accordo che non è così, lo avete detto
tutti; con questo progetto non salviamo né i posti di lavoro né il
casinò, stiamo solo mettendo a posto una parte del problema, ma la
ristrutturazione immobiliare è una parte delle strategie che
un'azienda deve mettere in atto insieme a tante altre, che non si
possono oggi prendere per rilanciare un'attività che porta alle
casse della Regione centinaia di miliardi e che noi vorremmo non
perdere!
Chiedo un atto di buon senso, facciamo una sospensione,
ragionate: questo piano di sviluppo lo strappiamo per le 27 pagine
che non stiamo discutendo, la decisione politica è in questa
risoluzione della Giunta che delibera di finanziare 80 miliardi di
"maquillage"; noi possiamo anche non essere contrari, però almeno
c'è chiarezza sul fatto che stiamo prendendo una decisione... non è
quella dello sviluppo del casinò! Lo sviluppo del casinò è altra
cosa, una cosa molto più complessa che, come diceva giustamente il
Presidente Caveri, in tutti i mesi che faceva l'Assessore critico,
richiede delle scelte importanti e ancora oggi ha ribadito che è
necessario arrivare a delle decisioni politiche.
Se la gestione è pubblica, non possiamo presentarci con 24 mesi
di investimenti; se avete deciso che rimarrà pubblica per i
prossimi 5-10 anni, non possiamo accettare questa risoluzione! Se,
invece, avete deciso che dobbiamo ridiscutere pubblico o privato,
accettiamo questa risoluzione e apriamo il dibattito su pubblico o
privato, decidiamo. Se avete deciso che rimane pubblico, prevale
l'idea del Consigliere Borre che non condividiamo? Bene, in questo
Consiglio si approverà la risoluzione che dice che il casinò deve
essere pubblico per i prossimi 5-10 anni, vi presentate con un
piano di investimenti serio, dove i "manager pubblici" ricevono da
noi gli obiettivi, non ce li danno loro! Noi che paghiamo, diamo
gli obiettivi, i tempi e valutiamo i modi che ci propongono! Sennò
è "fufa", sennò questo dibattito è inutile, noi siamo inutili,
siamo pagati per essere inutili se non decidiamo!
Presidente - Se nessuno intende chiedere la parola, dichiaro
chiusa la discussione generale.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - Credo che la discussione sia stata una
discussione che, pur comprendendo le ragioni di appartenenza e pur
comprendendo le varie posizioni, abbia fatto emergere una serie di
considerazioni che possono essere utili per delineare le prossime
attività sia dalla "Casinò S.p.A." sia dal Consiglio regionale.
Credo tuttavia sia opportuno riprendere alcune considerazioni
che sono emerse; quella che riprendo per prima è stata fatta dal
collega Tibaldi, perché ha fatto un'affermazione che non mi sento
di condividere, ma direi che non corrisponde alla verità: è quella
che ha sintetizzato dicendo che è l'autonomia che finanzia il
casinò, perché è partito da una citazione del Presidente Caveri che
aveva dato una rappresentazione storica. Consigliere Tibaldi, è
sufficiente prendere il nostro bilancio per vedere che i proventi
della casa da gioco sono 74 milioni... come potete dire che in
questo momento è l'autonomia che finanzia il casinò? Se dite una
cosa diversa, posso perlomeno accettarla come considerazione di
parte, ma che ha una sua logica, ovvero che il casinò finanzia poco
di meno rispetto alle sue potenzialità... allora sì... ma dicendo
questo, contribuite a fare confusione!
C'è la gente che mi ferma per strada e mi dice: "possibile che
la Regione debba finanziare il casinò"? Ma facciamo un torto alla
realtà, dicendo questo! Se dite una cosa diversa, posso starci, nel
senso che probabilmente si potrebbe fare di più, ma non è che il
casinò è una "palla al piede"! Il casinò non è una palla al piede!
È una palla al piede per la politica, perché ha tutta una serie di
difficoltà, è un "dossier" pesante, egoisticamente è ovvio che è un
"dossier" che comporta dei sacrifici, ma non è vero, perché il
casinò, oltre a creare un indotto di circa 1.000 occupati, ha anche
una sua importanza!
Collega Curtaz, sul personale già all'atto del trasferimento
dell'azienda dalla Gestione straordinaria alla "Casinò S.p.a." si
introdussero nella precedente legislatura tutta una serie di
vincoli affinché il personale fosse mantenuto esattamente nelle
proporzioni indicate, quindi non è facoltà. Anche il collega Fiou
mi pare che suggerisca di ragionarci, ma non è che possiamo dire:
"voi andate a casa"! Si possono fare molti ragionamenti, è tutto
possibile, ma non è facoltà del gestore quella di proporre dei
tagli, stante il mandato che è stato dato dal Consiglio! Se andate
a vedere, queste sono le cose! Il fattore lavoro è un fattore che
sicuramente è nel piano di sviluppo, probabilmente poteva essere
espresso meglio, ma è il fattore che può fare la differenza. In
tutti i luoghi riconoscono la professionalità dei nostri tecnici,
migliore a quella degli altri casinò. La commissione è andata a
vedere a Mendrisio, in Svizzera, ma tutti si accorgono che i nostri
croupiers sono più bravi rispetto agli altri.
Tutto questo non è sufficiente, bisogna fare tutta un'altra
serie di considerazioni, così come alcune affermazioni che ha fatto
il collega Curtaz, perché mi dice: "Campione, cosa deve fare"?
Campione sa quanto sta perdendo in termini di presenze da gennaio a
giugno? Il 12%. Il casinò, invece, 3,93... ma è assolutamente vero
quello che dice, nel senso che Campione subisce in modo drammatico
la concorrenza. Noi siamo a -3,93, Campione è a 12,02 di calo delle
presenze, mentre Sanremo è a -5,63 e Venezia -4,18; quindi il
nostro è il casinò che in termini di presenze ha perso di meno, in
valore medio il calo del settore di tutte le presenze è stato di
-4,93.
Ritorno alle considerazioni del Consigliere Tibaldi. L'altro
giorno è stato preso il settore gioco nella sua complessità,
dicendo che non è vero che la propensione al gioco è diminuita;
questo è vero, ma è cambiata completamente la tipologia di gioco,
per cui con l'avvento di tutta una serie di opportunità c'è una
modifica sostanziale; questa modifica sostanziale potrebbe essere
addirittura più radicale. Ieri avevamo il rischio di vedere estesa
la possibilità delle sale "Bingo", quindi immaginate già la
concorrenza importante fatta da tutte queste macchinette che non
hanno la valenza che hanno le "slot machines" che sono nei casinò,
moltiplicata per 800 sale "Bingo"! Allora quando si parla del
"settore", bisogna concentrarsi e capire le tipologie! Qualcuno lo
ha detto, le considerazioni che faceva il Consigliere Salzone sono
appropriate, di persona di mondo e persona che ha conoscenza, cioè
nel tempo si andava in discoteca, ma oggi l'offerta anche del
divertimento si è completamente modificata. Ci sono i disco-bar, ci
sono tutta un'altra serie di offerte e quindi si modifica, e noi
dobbiamo fare alcune attività per migliorare, ma tenendo conto che
il settore avrà un suo ridimensionamento.
Sono d'accordo con il Consigliere Curtaz che i numeri raggiunti
nel passato possano essere ripristinati. Si tratta, con questo tipo
di impostazione, di mantenere la macchina in efficienza...
(interruzione del Consigliere Lattanzi, fuori
microfono)
... no, questo è un ragionamento di speculazione politica!
Quando si presentano dei piani di sviluppo, è ovvio che devono
essere circostanziati, per cui in un certo momento, mantenere il
settore di mercato, mantenere delle redditività, è un obiettivo
assolutamente di livello. Dovesse presentare qualcosa del genere...
anche ad Arcore le dicessero: "guardi, lei mantiene le
posizioni"... le darebbero una promozione, non che la prenderebbero
a calci nel sedere!
Continuando il ragionamento, anche sul discorso dei bacini non
sono d'accordo, perché quello che è stato detto l'altro giorno è
una cosa diversa. È stato detto che nella futura geografia delle
case da gioco probabilmente verranno costruite delle case da gioco
nella zona centrale o meridionale, ma questo nulla toglie alla
situazione attuale. Ho detto una cosa diversa nella mia
presentazione: ho detto solo che il bacino di riferimento per il
casinò in questo momento fatica, quindi nulla ha a che vedere con
l'evoluzione futura. Oggi l'utenza proviene da bacini che sono in
difficoltà, quindi da questo punto di vista la crisi del settore
"FIAT", la crisi della "Olivetti". Il Consigliere Salzone
correttamente ha parlato delle vie di collegamento, ricordiamo le
condizioni della Torino-Milano che ha portato danni a tutto il
settore turistico.
Per quanto attiene il "Billia", nel piano di sviluppo, proprio
per questo tipo di discorso c'è un passaggio che indica una serie
di fasi, ma all'interno di questo dice che ogni stadio deve
risultare autonomo e indipendente: questo per dimensionare
conseguentemente l'incremento delle volumetrie complessive alle
esigenze effettive del mercato, tenendo anche in considerazione la
possibilità che la Regione acquisisca i beni del cosiddetto
"accerchiamento". Non è che nel piano di sviluppo non si tiene
conto: la costruzione dell'intero documento tiene conto di uno
sviluppo su proprietà regionali e in una logica di non dipendere da
scelte che non sono scelte unilaterali, ma sono bilaterali, quindi
ci deve essere l'accordo.
Parliamo di "rabatteurs", parliamo di attività promozionali:
anche lì, credo che alcuni segnali siano stati dati, non
all'interno del piano di sviluppo, ma all'interno della gestione
quotidiana, e lo vedremo il prossimo Consiglio con la relazione del
Presidente sul bilancio del casinò come previsto dalla legge, con
il raffronto nel 2003. Le spese per i "rabatteurs" sono diminuite
sensibilmente, quindi questo tipo di discorso è già in atto, senza
scomodare il piano di sviluppo.
Il problema che viene introdotto all'interno della discussione
è: "attenzione, c'è la Magistratura", ma questo con il piano di
sviluppo non ha nulla a che fare! Sicuramente sono delle criticità
che vanno affrontate per quelle che sono, dopodiché la Magistratura
ha tutti gli strumenti per fare le sue indagini e le sue attività
e, qualora nel nostro ruolo di pubblici ufficiali - quello che mi
pare lei avesse richiamato - si venisse a conoscenza di notizie di
reato, è nostro dovere fare i dovuti atti e le dovute segnalazioni!
Non facciamo un gran "minestrone" di tutti i temi, perché oggi
stiamo parlando di una serie di interventi, abbiamo colto una serie
di osservazioni che via via sono maturate nel Consiglio, non credo
che sia la situazione che, in modo plateale, il collega Lattanzi
mette nel cestino un piano di sviluppo; sono gesti di dubbio gusto,
anche se... a ognuno il suo! Ma da quel punto di vista il documento
offre alcuni elementi. Il Presidente Caveri ha detto delle cose che
condivido: oggi abbiamo un piano di sviluppo e alcune fasi, queste
fasi possono essere in parte licenziate e in parte meritano degli
approfondimenti; ma abbiamo detto di più: questo piano di sviluppo
è stato fatto con risorse interne rispetto al casinò, quindi se
andiamo a chiedere uno sforzo interpretativo, questo sforzo fatto
in casa è condizionato non dico da preconcetti, ma di storici che
esistono alle spalle! Potrebbe essere interessante fare una
valutazione esterna rispetto alla casa da gioco. Abbiamo una
lettura che è stata data dall'attuale "CdA" e dalle strutture,
avviamo un processo in cui affrontiamo l'argomento con delle
risorse anche esterne, può essere un discorso che viene fatto
autonomamente dall'azionista, senza coinvolgere ragionamenti che
sono emersi.
Qui avete detto in più riprese: qualcuno ha delle rendite di
posizione da difendere; no, proviamo a fare un'analisi che è
estranea rispetto a queste cose! Questa impostazione può permettere
un confronto anche con le forze sindacali che, in un documento
congiunto, hanno formulato un giudizio in sintesi favorevole ad
alcune parti e richiedono un confronto per concordare il futuro. A
fronte di questo tipo di discorso, credo che questo comportamento
possa permettere di avviare una proficua collaborazione con le
parti interessate.
Ancora una considerazione che volevo fare rispetto
all'intervento del Consigliere Curtaz, il quale pone un problema
che immaginavo fosse stato superato. Dice nella premessa: ma perché
il piano? È sufficiente che il collega Curtaz si rilegga la
risoluzione di allora, quella citata che è stata condivisa
all'unanimità, che chiariva questo passaggio! Si diceva: "visto che
il casinò ha consegnato nel luglio 2003 un documento preliminare al
piano di sviluppo...", e la risposta c'è nella risoluzione...
quindi già in quella sede avevamo fatto chiarezza e rilanciato!
Con questo moto perpetuo di rimettere tutto in discussione
sempre, alla fine si rischia di non procedere e ecco perché credo
che sia un'operazione di buon senso prendere atto del lavoro che è
stato fatto, sollevare i dubbi che via via sono stati sollevati,
sia dal Governo che dal Consiglio regionale, e avviare subito i
processi che sono ritenuti indispensabili e avviare, altresì, un
ulteriore confronto per andare a definire nuove strategie e nuovi
universi.
Presidente - La parola al Consigliere Curtaz, per dichiarazione
di voto.
Curtaz (Arc-VA) - Voglio fare alcune osservazioni in riferimento
alle repliche del Governo e soprattutto in riferimento
all'emendamento, che mi sembra il fatto politico più rilevante del
dibattito.
Voglio partire però da un'osservazione riguardante l'intervento
dell'Assessore rispetto al piano del 2003. Credo di poter dire
all'Assessore che mi aspettavo una maggiore onestà intellettuale
rispetto alla domanda che avevo posto: "perché il piano del 2003
non è stato portato in Consiglio". Dire che non è stato portato in
Consiglio perché in una lettera di accompagnamento era stato
definito "piano preliminare", che mi pare una formula di cortesia
da parte di chi lo aveva predisposto, in modo che se ne potesse
discutere più ampiamente, non era quello che credo ci si potesse
aspettare da un rappresentante del Governo che volesse dare una
risposta seria alla vicenda!
Passando all'emendamento, che è un dato politico significativo,
esso stravolge la stessa discussione che abbiamo fatto oggi sul
documento in esame e, dal punto di vista politico, è una bella
frenata! Una bella frenata perché si tratta di un emendamento che
non fa che derubricare il cosiddetto "piano di sviluppo" a un
impegno di manutenzione straordinaria. È la dimostrazione che la
stessa maggioranza non ha creduto al documento predisposto dal
"CdA" e, io aggiungo, non a torto, visto i difetti che il documento
presenta! Se, da un lato, è un atto anche di realismo politico e
forse è un emendamento che rappresenta il ritrovato equilibrio
all'interno delle varie componenti dell'"UV", che su questa vicenda
ha dovuto trovare un momento di sintesi fra le varie opinioni su
questo cosiddetto "piano di sviluppo", perché il piano di sviluppo,
sarà forse antipatico il gesto che ha fatto il Consigliere Lattanzi
- a me non lo è sembrato affatto - di prenderlo e buttarlo nel
cestino... metaforicamente si tratta di questo!
Dal punto di vista politico oggi dobbiamo dire che non
approviamo un piano di sviluppo, ma un intervento di manutenzione
straordinaria significativo all'interno del casinò! C'è un però
grande di nuovo come un casinò - non come una casa - rispetto a
tutte le altre problematiche che non vengono affrontate: ma quand'è
che verranno affrontate? Questo il Governo non l'ha detto! In altre
parole, quando ci verrà presentato - e finalmente lo si potrà
discutere - un piano strategico? Ripartiamo da zero, oppure
ripartiamo non da 3, come diceva Troisi, ma da 2; si faranno con i
finanziamenti due fasi, però il piano strategico è tutto da
fare.
Le risposte alle domande che molti Consiglieri di maggioranza e
opposizione hanno posto oggi, rimangono tutte senza una risposta:
quando sarà l'occasione? Su questo ci saremmo aspettati dal Governo
un chiarimento, mi sarei aspettato dal Presidente un completamento
alla sua proposta, cioè di fronte alle critiche emerse il piano lo
accantoniamo, mandiamo avanti due fasi, poi su tutte queste
questioni dobbiamo ragionare e l'occasione sarà questa o
quest'altra! Oppure pensiamo che le questioni poste dal dibattito
di oggi sono tutte avviate a una soluzione, indipendentemente dalla
decisione del Consiglio regionale? Non penso, perché qui, condivido
quanto detto dal Presidente Caveri, si tratta di decisioni
politiche, ma si tratta di decisioni che vanno prese! Più il tempo
passa, più la situazione può diventare difficile se aspettiamo
delle proposte nei prossimi mesi in questo senso, che siano più
esaustive e che sappiano rispondere alla problematicità generale
che anche oggi è emersa dal dibattito!
Per queste ragioni la nostra valutazione dell'atto che ci viene
proposto ancorché emendato è negativa. È negativa perché non
risponde ai problemi seri, ai problemi che tutti i gruppi politici
hanno evidenziato e oggi hanno rappresentato in occasione del
dibattito. Un voto negativo, quindi, sperando che ci sia
l'occasione di dibattere seriamente su come superare le criticità
emerse nella gestione del casinò e soprattutto rispondere alla
domanda essenziale della collocazione, del ruolo, dei termini di
grandezza e di qualità che la Regione intende dare alla propria
casa da gioco.
Presidente - La parola al Consigliere Lattanzi.
Lattanzi (CdL) - Volevo chiedere alla Giunta e al Presidente,
visto che aveva dato la disponibilità di discutere su questo
documento che è stato presentato, che - come ho detto prima -
stravolge completamente l'impostazione del dibattito, anche sotto
l'aspetto della procedura, presentare un documento che impegna il
Consiglio a votare una parte di un documento che dovremmo votare
"in toto"... mi pare una cosa che impone una riflessione. Che poi,
dopo, questo significhi non più approvare il progetto di sviluppo,
ma un progetto di ristrutturazione straordinaria e importante, non
finalizzata però allo sviluppo, perché "cassando" tutta la parte
finanziamenti e investimenti dei 4 punti successivi... è evidente
che ci si ferma agli investimenti dei prossimi 24 mesi, che tutto
sono meno che investimenti.
Voglio cogliere con disponibilità l'offerta del Presidente
Caveri ad andare a capire insieme se questo documento che voi avete
presentato è coerente con le procedure che volete seguire, perché a
noi non è chiaro. Vi ho chiesto di chiarirlo, ma nelle risposte
dell'Assessore la chiarezza non c'è stata! Diteci cosa volete fare!
Secondo lo Statuto dovremmo approvare il progetto di sviluppo, non
è previsto che si approvi solo una parte; se è previsto, è previsto
che lo si faccia con questo documento? Approviamo per capitoli,
come per la legge di bilancio?
Chiedo di poterci confrontare su questa procedura e su qual è
l'intenzione del Governo; potremmo essere d'accordo sul fare gli
investimenti per mettere a posto il casinò che sta andando a pezzi;
gli 80 miliardi, questo è un problema di preventivi, e se si decide
di fare delle ristrutturazioni, noi siamo d'accordo, poi quello che
costa, costa, e non siamo noi che dobbiamo verificare quanti soldi
servono per ristrutturare. Però è diverso dal discutere sul "piano
di sviluppo, sì" o "piano di sviluppo, no"; anche la procedura è
anomala, perché la Giunta chiede al Consiglio di approvare questo
piano, ma solo una parte.
Presidente - La parola al Presidente della Regione, Caveri.
Caveri (UV) - Qui non si discute dell'opportunità o meno di una
risoluzione, siamo nella fase di approvazione di un atto e la
Giunta ha presentato un emendamento, la cui logica è esattamente
corrispondente all'articolo 14, che parla del piano di sviluppo e
cioè del disciplinare, articolo che dice:
"sulla base di
progetti definiti, nell'ambito del piano di sviluppo, proposto dal
casinò e approvato dal Consiglio regionale".
Il dibattito odierno è stato interessante, e rispondo al collega
Curtaz che nessuno è così irresponsabile da pensare che
l'approvazione di due parti del piano di sviluppo, ovvero il
finanziamento, che è l'atto importante che fa considerare questo
strumento nella parte I e II come un progetto di fattibilità a cui
dare, con tutti gli atti susseguenti, le ali, ma dicevo nessuno di
noi è così insensato da non pensare che si debba dare nei tempi più
rapidi possibili una risposta a tutte le tematiche che sono emerse
oggi... tematiche organizzative, tematiche del personale, tematiche
di rilancio del mercato!
È però anche vero che oggi abbiamo la necessità di approvare,
sapendo che quando si parla di 24 mesi, questi sono comunque tempi
rapidi nella realizzazione di opere come queste, noi abbiamo
bisogno di girarla, questa clessidra, per la realizzazione di
quella che è stata definita "manutenzione straordinaria". Ad
esempio, nella fase II c'è la trasformazione del garage dietro
l'entrata in una sala per le "slot machines", quindi siamo ben al
di là di una manutenzione straordinaria, siamo di fronte a una
scelta di sviluppo che ha già delle gambe, quindi non siamo di
fronte a una situazione di semplice abbellimento di quanto,
purtroppo nel tempo, sappiamo essersi degradato!
Il problema non è, collega Lattanzi, cestinare in maniera
plateale - sebbene io apprezzi sempre, perché trovo che anche nella
politica ci siano dei "beaux gestes" e quindi è molto suggestivo,
sarà piaciuto ai miei colleghi giornalisti questo suo "beau geste"
-, ma al di là di questo, quello che vorrei dire è che credo sia
del tutto legittima la richiesta che viene avanzata di mandare
avanti questa parte. Poi è chiaro, l'ho detto e ci tengo a
ribadirlo anche a chi è nei banchi della maggioranza - penso al
collega Fiou che, in maniera cartesiana, ha analizzato quanto di
superficiale esiste nell'analisi del piano di sviluppo, credo che
dobbiamo oggi approvare 2 fasi che danno un senso di una scelta che
il Consiglio ha fatto.
Avremo, dopo l'estate, scelte più strategiche che potranno anche
comportare dei ripensamenti di alcuni ragionamenti presenti
nell'attuale piano di sviluppo, quella parte che oggi non
finanziamo, quindi vuol dire che in questo momento quella parte è
ferma. Una parte dovremo naturalmente domandarla al Consiglio di
amministrazione, perché la procedura del piano di sviluppo funziona
in questa maniera:
"proposti da Casinò S.p.A."
, e credo che
se da una parte questo
"proposti da Casinò S.p.A."
implichi,
un atteggiamento di mantenere una certa distanza, ed è la ragione
per cui è nata la S.p.A., in modo da evitare tutte le difficoltà
che si potrebbero creare, dall'altro è anche vero che nelle scelte
che dovremo fare nei prossimi mesi vorrei - come ho detto fin
dall'inizio - che avessimo noi stessi dei dati! Non che non mi fidi
del "CdA" in questa fase, ma nella logica che alcune linee
direttrici devono essere affidate alla politica personalmente, come
Presidente di questo Esecutivo, voglio avere le idee chiare sulle
ragioni sostanziali che stanno alla base di una crisi del settore
del gioco di azzardo rispetto alla quale dobbiamo porci, e che oggi
ci pone di fronte al fatto che, come è avvenuto a Campione, dove
sono stati fatti investimenti immobiliari di notevolissima portata,
a cui non corrisponde - i dati che l'Assessore ha citato lo hanno
dimostrato - un aumento di clientela immediato.
Ciò detto, ripeto che oggi dobbiamo far avanzare le fasi I e II,
che corrispondono a scelte che non sono di ordinaria o
straordinaria manutenzione, ma sono scelte che assumono già il
senso di un investimento che dia un volto nuovo al casinò, perché
40 milioni di euro non sono "noccioline", soprattutto se spesi in
un ambito estremamente ristretto come quello della casa da gioco!
Noi dobbiamo andare avanti con questa scelta; mi pare di poter dire
che non ci siamo sottratti al dibattito, non è stato un
atteggiamento di non ricevere le critiche, anzi ne prendiamo atto,
molte le condividiamo, nel senso di condividere una preoccupazione
comune, perché al di là del gioco delle parti che in democrazia è
basilare, esiste una preoccupazione di fondo che riguarda il futuro
del casinò.
Se di impegno si tratta, quindi, l'impegno è tornare su questo
argomento, tornare in tempi relativamente rapidi. Normalmente si
dice che ai Presidenti degli USA si danno 100 giorni di rodaggio,
ora mi auguro che ci si renda conto che di fronte ad una
impostazione di questa problematica, senza dare un segno di
eccessiva discontinuità con il passato, perché su questo medesimo
documento una discussione molto seria si è sviluppata da parte dei
membri del Governo precedente e oggi queste stesse preoccupazioni
sono state espresse con chiarezza, sarebbe troppo comodo, oggi,
tirare il freno a mano e bloccare tutto, ma sarebbe - credo ne
siamo tutti consapevoli - illogico! Noi dobbiamo andare avanti con
degli investimenti che hanno una loro urgenza; ripeto: si tratta di
girare la clessidra e far sì che il tempo cominci a scorrere.
Dopodiché torneremo su questo argomento? Ma come potrebbe essere
altrimenti! Ci troviamo di fronte ad un'azienda con 850 dipendenti,
300 dipendenti dell'indotto, non siamo così leggeri da pensare che
oggi, risolta questa fase, non se ne parli più! Se ne parla, sulla
base dell'articolo 14 del disciplinare, ma anche sulla base di una
serie di scelte politiche che dobbiamo effettuare, che riguardano
il futuro del casinò e il futuro di tutto il comprensorio di
Châtillon/Saint-Vincent, ma direi in quella logica che ormai non
sia solo "campanilistica" dell'intera Valle d'Aosta.
Presidente - La parola al Consigliere Lattanzi.
Lattanzi (CdL) - Avevo chiesto una sospensione. Mi rendo conto
che l'intervento tende proprio ad evitare la sospensione perché al
Presidente Caveri pare abbastanza chiaro il processo che si deve
portare avanti e lo ha sostenuto con delle argomentazioni. Facendo
queste argomentazioni, ha però confermato tutte le nostre
perplessità, che non sono legate all'opportunità di spendere 80
miliardi per riqualificare il casinò, ma sono sulle affermazioni
che anche voi avete fatto: che fare un investimento di 80 miliardi
non è garanzia di inizio di alcun processo di sviluppo, come
dimostrano Venezia e Campione. Lo avete detto anche voi, anche
l'Assessore Marguerettaz ha detto, sbandierandolo per contraddire
me, ha confermato quello che sostenevo: "guardate, siamo scesi meno
degli altri ", e io volevo aggiungere: "e loro hanno speso
centinaia di miliardi, come vogliamo fare noi adesso ", perché qual
è il male endemico del fatto che le case da gioco, quelle italiane
soprattutto, non riescono a competere, nonostante le centinaia di
miliardi investiti in immobili, sul mercato del gioco?
Non voglio essere né presuntuoso, né sbruffone, non c'è mica
bisogno di prendere l'ennesimo studio di consulenza aziendale
esterno per capire cos'è che non funziona a Saint-Vincent o a
Campione! Sa cos'è che non funziona? Che quando si mettono
centinaia di miliardi su un investimento e non c'è nessuno
responsabile, se non per patronato politico, per cui le teste
saltano solo se sei allineato o non allineato ad una certa corrente
di potere, quindi non sei valutato per i risultati che porti, ma
sei valutato in funzione di una corrente di potere, per cui Trentaz
rimane lì, blindato, finché qualcuno lo sostiene, quando non c'è
più qualcuno che lo sostiene, Trentaz salta!
C'è poi un "CdA" che viene di nuovo instaurato con una logica di
spartizione degli equilibri, prendendo i migliori professionisti di
qualche settore, comunque fiduciari di una certa linea politica,
che si paralizzano uno con l'altro perché c'è una paralisi nella
Giunta. Ma vogliamo prendere uno studio di consulenza, per
raccontare a tutto il mondo quanto in Valle d'Aosta non siamo
capaci di fare economia o per farci dire che il casinò non funziona
pur prevedendo investimenti miliardari... perché c'è un apparato
gestionale che non paga se non fa risultati, nel senso che prende i
suoi emolumenti per centinaia di milioni, che fa con il casinò
tutti i propri "porci" comodi, senza che nessuno dica nulla, perché
fa parte di una certa corrente di potere, e poi salta la corrente
di potere, cambiano i padrini, cambiano i gestori! Ma non cambia la
gestione! E non può cambiare!
Lì, sono d'accordo con voi: 80 miliardi, che vuol dire "cassare"
il piano di sviluppo, limitarsi a un investimento strutturale di
prospettiva, è già un inizio di una prospettiva; siamo d'accordo...
ma una prospettiva a che? Chi li gestirà questi 80 miliardi di
investimenti? Questi qui? Fermi lì, non buttiamo via i soldi! Li
gestirà una nuova società di gestione pubblica? Chi, con quale
progetto e con quali obiettivi? E se sbagliano, pagano sì o no?
Perché nelle aziende normali, dopo che si investe 80 miliardi, se
dopo 12 mesi non c'è una modifica della tendenza, vanno a casa!
Invece qui non andrà a casa nessuno, né questi, né quelli di ieri,
a meno che non facciano qualche "porcata" al loro padrino politico
o che non salti il padrino politico! Non è per darvi dei padrini, è
perché avete deciso di fare una gestione pubblica politica di
un'azienda che deve stare sul mercato, dove c'è tutto, meno che
protezioni per noi! Non ci sono più protezioni a livello italiano,
ma non ci sono più a livello di 50 km., dove ci stanno facendo "un
mazzo" così! Questa cosa qui darà più voti a voi alle prossime
regionali, avremo iniziato a mettere a posto il casinò per una
prospettiva di futuro... ma quale? Ma perché investiamo 80
miliardi?
Io mi metto al posto dei cittadini valdostani che devono
decidere di mettere 80 miliardi sul casinò. Fossero soldi loro,
come io li sento in questo momento... ma voi li mettereste 80
miliardi dei vostri soldi su un progetto di questo tipo? Li
mettereste in mano di quelle persone là, che non sono delle cattive
persone, né dei cattivi professionisti, ma non sono capaci nel
gioco di azzardo, come non lo sono capace neanche io! Ci vuole
gente che sappia gestire i casinò e che sappia costruire tutte
quelle iniziative strategiche di complemento perché un casinò
funzioni! Non è riuscito a farlo Trentaz in amministrazione
straordinaria, nonostante tutto quello che lui dice e scrive anche
alla Procura, e non è riuscito a farlo questo Consiglio che è
incastrato da sé stesso!
Se dite che a Campione hanno speso centinaia di miliardi e le
presenze stanno diminuendo peggio delle nostre - come ha detto
l'Assessore Marguerettaz - non facciamo anche noi lo stesso errore,
spendiamo anche noi 80 miliardi, ma siccome non abbiamo un progetto
strategico di sviluppo, perché non sappiamo chi lo gestirà e in che
modo, andiamo in amministrazione! Io veramente non riesco a far
entrare in quest'aula un processo di cultura elementare,
l'economia, come si crea valore, ovvero tirandosi su le maniche,
investendo dei soldi e facendoli produrre! Se non funzioni vai a
casa!
Vi chiedo di assumervi la responsabilità di mettere 80 miliardi
nel casinò in mano a questi 5 signori con questo progettino qua,
con un azionista che ci rappresenta e che dice: "guardate, siccome
non sappiamo bene come muoverci, ma sappiamo che dobbiamo comunque
migliorare, cominciamo dalle strutture, anche se abbiamo visto che
dalle altre parti non è servito a niente". Lo avete detto voi, lo
ha detto anche il Presidente Caveri! Allora o siete incoerenti o
siete prigionieri di una logica che non vi permette di uscire da
lì, perché state pensando di buttare lì 40 miliardi per vincere le
prossime elezioni regionali! Va bene, allora andiamo avanti così...
ma di cosa stiamo a discutere? Stiamo a discutere del piano di
progetto del casinò? No, stiamo discutendo che dovete gestire 80
miliardi in un'area di 200 metri per i prossimi 24 mesi. E va bene,
idee di prospettiva non ce ne sono, chi gestirà il casinò non lo
sappiamo, come lo farà non lo sappiamo, ma almeno ditelo ai
Valdostani! Dite loro: "guardate, stiamo spendendo i nostri soldi
per rimanere, noi, al potere". E diteglielo, no! Non credo che sia
così, credo che ci sia buona volontà in questo momento, però la
buona volontà va dimostrata con fatti concreti!
Questo processo non sta in piedi. Venire qui, con una
risoluzione di questo tipo, e dire che si approva solo una parte di
questo processo di sviluppo, su 6 punti solo i primi 2, dove c'è
l'investimento da 80 miliardi... ma cominciamo a muovere le
macchine, verso quale direzione... nessuno lo sa! Ma va bene così,
no, Assessore e Presidente! No, non possiamo accettare un
ragionamento di questo tipo, anche perché state dicendo le cose che
noi, da 9 anni, stiamo sostenendo qua dentro, cioè che così non si
può andare avanti! Adesso cominciano a dirlo anche i colleghi di
maggioranza - se sono arrabbiati lo dicono, se non sono arrabbiati
lo dicono solo nei corridoi... -, lo dicono tutti i Valdostani, ma
alla fine si va avanti sempre con la stessa logica!
Accenda una speranza, Presidente, almeno lei che arriva da Roma,
che ha visto il mondo e che dice di avere voglia di fare le cose
buone, faccia un atto di speranza, altrimenti lei continua in
quello che abbiamo visto in questi 10 anni! I soldi dei Valdostani,
che loro ci affidano e che voi amministrate, li stiamo buttando, 80
miliardi, su un processo che non ha alcuna speranza oltre il 24°
mese, perché il 25° non sappiamo cosa fare!
Noi così non ci stiamo, non perché non vogliamo fare
l'investimento, noi ne vogliamo spendere 200 di miliardi sul
casinò, ma non per tirare su voti, per tirare su posti di lavoro e
per far lavorare Saint-Vincent, Châtillon, la Valle di Cervinia,
Valtournenche, la Valle tutta, perché quella è una ricchezza
utilizzabile da tutti gli albergatori e i ristoratori che possono
promuovere una settimana in Valle d'Aosta e una serata al casinò!
Ma così dove vanno? Ma dove andiamo? Non c'è la cultura!
Qui sarà il nostro voto contrario.
Presidente - La parola al Consigliere Lavoyer.
Lavoyer (FA) - Come gruppo avremmo bisogno di un chiarimento da
parte del Presidente o dell'Assessore, perché condividiamo la
posizione che va nella direzione di approvare i punti 1 e 2
dell'investimento, anche perché molti di questi interventi sono "in
itinere", in quanto l'intervento dietro nel parcheggio è un
intervento che sempre abbiamo sostenuto; non sosteniamo, invece,
non solo l'opportunità, ma riteniamo che sia impossibile fare
l'intervento della costruzione dell'albergo nella fase antistante
all'attuale casa da gioco.
A me pare che dalla replica del Presidente queste cose siano
emerse, però il deliberato non dice questo. Il deliberato dice:
"di approvare l'allegato piano di sviluppo del Casinò de la
Vallée S.p.A., ai sensi dell'articolo 14 del disciplinare...
limitatamente, ai fini del finanziamento della spesa, alle fasi 1 e
2..."
; detto così noi approviamo tutto il piano e solo per
quanto riguarda la spesa la focalizziamo ai punti 1 e 2. Se la
volontà è questa, o diciamo di approvare limitatamente alle fasi 1
e 2 indicate nel piano medesimo e poi facciamo riferimento alla
spesa, ma, detto così, approviamo tutto il piano e limitiamo questa
fase del Consiglio solo alle fasi 1 e 2 per quanto riguarda la
spesa.
Secondo me sarebbe necessario fare una sospensione per
correggere la parte del deliberato, perché,
"... limitatamente,
ai fini del finanziamento della spesa, alle fasi 1 e 2..."
vuol
dire che il punto 1 e 2 sono solo per quanto attiene alla spesa, ma
noi approviamo tutto il piano! Sui punti 1 e 2 siamo d'accordo, su
tutto il piano non condividiamo, perché riteniamo che anche dal
punto di vista urbanistico sia impensabile andare a costruire un
albergo in quel triangolo di terreno e anche perché, approvando in
questo modo, si lascia aperta la possibilità - che non pregiudica
l'avvio degli interventi - di un'eventuale acquisizione del
"Billia", che era l'obiettivo iniziale.
Presidente - La discussione generale è chiusa, quindi non si può
fare più alcun emendamento al testo presentato.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - Era per dare un'interpretazione autentica
rispetto al deliberato. C'è un inciso, ci sono le due virgole:
"..., ai fini del finanziamento della spesa,..."
non vuole
essere l'interpretazione estensiva per cui è approvato tutto il
piano e, ai fini del finanziamento, sono le prime 2 fasi, ma va
esattamente nella direzione che è stata indicata dal collega
Lavoyer, cioè preso atto di questo piano e visto il contenuto del
disciplinare... l'inciso serve solo a rinforzare il fatto che le
fasi 1 e 2 all'interno del piano di sviluppo hanno avuto una
valutazione positiva, il resto non è assolutamente approvato, né
finanziato. Siccome il disciplinare prevede lo strumento del piano
di sviluppo per finanziare, ci era sembrato, non per limitare, ma
per chiarire, che questa approvazione non permette assolutamente di
riconoscere finanziamenti pubblici non alle fasi 3 e successive, ma
solo alle prime 2 fasi. Da lì discende che questo piano di sviluppo
è approvato per le prime 2 fasi, mentre non è condiviso per quel
che attiene le fasi successive.
Presidente - Si procede alla votazione del piano di sviluppo del
"Casinò de la Vallée", limitatamente alle fasi 1 e 2 indicate nel
piano medesimo, come da emendamento sostitutivo del Presidente
della Regione, che recita:
Emendamento
"La proposta di atto recante "Approvazione del Piano di
sviluppo della "Casinò de la Vallée S.p.A." ai sensi dell'articolo
14 del disciplinare per la gestione della Casa da gioco, approvato
con deliberazione del Consiglio regionale n. 3176/XI del
14.04.2003." è sostituita dalla seguente:
Il Consiglio
Richiamata la legge regionale 30 novembre 2001, n. 36 recante
"Costituzione di una società per azioni per la gestione della Casa
da gioco di Saint-Vincent", che prevede, all'articolo 10, che i
rapporti tra la Casinò de la Vallée S.p.A. e la Regione autonoma
Valle d'Aosta relativi alla gestione della Casa da gioco di
Saint-Vincent siano regolati da un apposito disciplinare;
Premesso che il disciplinare di cui alla legge regionale 30
novembre 2001, n. 36 approvato con deliberazione del Consiglio
regionale n. 3176 del 14 aprile 2003 prevede che il Casinò proponga
al Consiglio regionale per l'approvazione un apposito piano di
sviluppo;
Richiamato l'atto di Giunta regionale n. 400 del 21 febbraio
2005 col quale veniva proposto al Consiglio regionale
l'approvazione del Piano di sviluppo della Casinò S.p.A. sottoposto
dal Consiglio di amministrazione del Casinò del 14 gennaio
2005;
Preso atto che con nota n. 85 del 18 maggio 2005 il
Presidente della Casinò de la Vallée ha fatto pervenire al
Presidente della Regione e all'Assessore regionale al Bilancio,
Finanze, Programmazione e Partecipazioni regionali, una nuova
versione del Piano di Sviluppo della Casinò de la Vallée S.p.A. che
il Consiglio di amministrazione della società stessa, tenutosi il
16 maggio 2005, ha rivisitato ed aggiornato nel rispetto delle
indicazioni formulate dalla IV Commissione regionale permanente
"Sviluppo Economico";
Richiamata la deliberazione della Giunta regionale n. 4879 in
data 30 dicembre 2004 concernente l'approvazione del bilancio di
gestione per il triennio 2005/2007 con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
Visto il parere favorevole rilasciato dal Coordinatore del
Dipartimento Finanze, Programmazione e Partecipazioni regionali,
dell'Assessorato Bilancio, Finanze, Programmazione e Partecipazioni
regionali, ai sensi del combinato disposto degli articoli 13, comma
1, lettera e) e 59, comma 2, della legge regionale 23 ottobre 1995,
n. 45, sulla legittimità della presente deliberazione;
Visto il parere della IV Commissione consiliare
permanente;
Con l'emendamento del Presidente della Regione Caveri e
dell'Assessore Marguerettaz;
Delibera
di approvare l'allegato piano di sviluppo del Casinò de La
Vallée S.p.A., ai sensi dell'articolo 14 del disciplinare per la
gestione dalla Casa da gioco di Saint-Vincent, limitatamente, ai
fini del finanziamento della spesa, alle fasi 1 e 2 indicate nel
piano medesimo."
Pongo in votazione il testo emendato:
Consiglieri presenti: 34
Votanti: 28
Favorevoli: 22
Contrari: 6
Astenuti: 6 (Comé, Lanièce, Lavoyer, Salzone, Stacchetti, Viérin
Marco)
Il Consiglio approva.
Presidente - Dopo la votazione dichiaro di sospendere i lavori
del Consiglio per riprenderli alle ore 21.
Si dà atto che la seduta è sospesa dalle ore 19,41 alle ore
21,15.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK