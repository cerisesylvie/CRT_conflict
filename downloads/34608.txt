Consiglio Regionale della Valle d'Aosta - Oggetto del Consiglio n. 2359 del 18 aprile 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2359 del 18 aprile 2012 - Resoconto
OGGETTO N. 2359/XIII - Interrogazione: "Bando di gara per
l'affidamento in concessione del servizio di gestione del Centro
regionale di raccolta siero di Saint-Marcel".
Interrogazione
Appreso che sono in corso di completamento le procedure di
affidamento in concessione del servizio di gestione del Centro
regionale di raccolta e di essiccamento del siero prodotto dai
caseifici in esercizio in Valle d'Aosta, sito a
Saint-Marcel;
Considerato che fino al 31 marzo 2012 la gestione del Centro
regionale di raccolta siero di Saint-Marcel è affidata alla società
ISECO S.p.A., partecipata Finaosta che conta oggi un totale di 45
dipendenti;
Appreso inoltre che nel bando per l'affidamento in
concessione del servizio di gestione del Centro regionale di
raccolta siero di Saint-Marcel non è stata prevista una clausola di
salvaguardia dei posti di lavoro e che pertanto, qualora la società
ISECO S.p.A. non risultasse vincitrice dell'appalto in questione
non vi sarebbero garanzie circa il mantenimento del posto di lavoro
degli attuali dipendenti;
I sottoscritti Consiglieri
Interrogano
l'Assessore competente per sapere se corrisponda al vero la
mancata previsione, nel bando di gara per l'affidamento in
concessione del servizio di gestione del Centro regionale di
raccolta siero sito a Saint-Marcel, di una clausola di salvaguardia
dei posti di lavoro dei dipendenti attualmente occupati presso la
società ISECO S.p.A e se siano state previste altre forme di tutela
per tali lavoratori.
F.to: Carmela Fontana - Donzel - Rigo
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
Per rimanere in tema, è necessario precisare in via preliminare
che ISECO S.p.A. di Saint-Marcel, controllata all'80 percento da
Severn Trent Italia S.p.A., che ne esercita direzione e
coordinamento, non svolge solo la gestione del Centro regionale di
essiccamento del siero da latte, ubicato in Comune di Saint-Marcel,
località Surpian, ma anche come attività prevalente la gestione
tecnico-operativa di tutti gli impianti di trattamento delle acque
reflue urbane a ciclo biologico completo in esercizio in Valle
d'Aosta (16 impianti), ad esclusione di quello di Champorcher,
nonché di eventuali impianti di depurazione minori. Pertanto, la
maggior parte degli addetti dell'ISECO S.p.A. è occupata nel
settore della gestione degli impianti di depurazione, mentre solo
19 operano a vario titolo a servizio del Centro siero di
Saint-Marcel, di cui 9 addetti a tempo pieno, 3 addetti alla
manutenzione degli impianti dei caseifici di proprietà regionale,
mentre i restanti operano principalmente nel settore delle acque
reflue e solo parzialmente a servizio del centro siero, fra i quali
figura anche il direttore tecnico che opera al centro siero solo al
10 percento. Vi do questi dati per inquadrare la situazione.
Le normative contrattuali attualmente vigenti obbligano
l'impresa subentrante all'assunzione del personale dell'impresa
cedente solo in presenza di un servizio pubblico locale (gestione
rifiuti, trasporti pubblici, servizio idrico integrato, eccetera),
ma non per altre attività.
Le attività svolte nel centro siero sono individuate come
servizi pubblici di interesse economico generale, connesse con la
trasformazione di prodotti agroalimentari, e non come servizi
pubblici locali. Di conseguenza non è possibile l'applicazione al
personale operante attualmente nel centro del contratto collettivo
nazionale di lavoro relativo al servizio di igiene ambientale,
applicato invece alle attività gestionali riferite ai depuratori, e
il conseguente obbligo di assunzione da parte dell'impresa
eventualmente subentrante nella gestione del centro siero, come
peraltro approfondito con le organizzazioni sindacali CISL, CGIL,
SAVT, in occasione di un incontro avvenuto presso l'Assessorato
dell'agricoltura il 21 febbraio 2012. D'altra parte non è compito
dell'Amministrazione regionale fornire indicazioni vincolanti
relativamente alla tipologia del contratto collettivo di lavoro che
il concessionario dovrà applicare al personale impiegato nello
svolgimento dell'attività affidata, essendo tale aspetto
strettamente connesso con l'attività prevalente che il soggetto
concessionario svolge.
In conclusione, in considerazione della particolare
professionalità acquisita dal personale tecnico-operativo, pare
probabile che la nuova impresa concessionaria, che in sede di
aggiudicazione provvisoria risulta essere la ditta Idea Holding
S.r.l., ritenga opportuno assumere tutto o in parte il personale
attualmente operante nel centro siero.
Presidente
- La parola alla Consigliera Carmela
Fontana.
Fontana (PD)
- Grazie Assessore per avermi fornito tutti
questi dati.
La mia era una domanda ben precisa, avevo visto un articolo in
cui i dipendenti erano occupati proprio perché, se si perdeva
l'appalto, non sarebbero stati assunti. Io ho focalizzato la mia
interrogazione proprio sul posto di lavoro. Capisco che da parte
della Regione non è possibile imporre questo, ma fare uno sforzo,
specialmente in un momento di crisi come quello che sta
attraversando la nostra Regione, in cui di posti di lavoro non se
ne trovano più e anche un solo posto di lavoro va salvaguardato,
questo è un impegno che...da parte nostra ce la dobbiamo mettere
tutta! Non ho capito bene l'ultima parola, dove mi diceva "in
parte" o "tutti", non ho capito se li assume tutti, perché questo
mi rassicurerebbe...cioè mi sembra di capire che non si sa ancora
questo. Ma la mia amarezza è che se magari si poteva - quando si
faceva l'appalto - provare a parlare con le aziende che subentrano,
in modo che venisse preso il personale che c'è, perché non so dove
andremo a finire sui posti di lavoro...ne abbiamo già pochi e li
stiamo perdendo tutti! Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK