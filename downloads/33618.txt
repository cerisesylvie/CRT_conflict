Consiglio Regionale della Valle d'Aosta - Oggetto del Consiglio n. 1731 del 7 aprile 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1731 del 7 aprile 2011 - Resoconto
OGGETTO N. 1731/XIII - Interpellanza: "Affidamento di
mansioni superiori a dipendenti dell'Azienda USL".
Interpellanza
Preso atto che nel quotidiano "La Stampa" del 16 marzo 2011,
nell'articolo relativo all'indagine "Operazione Bisturi", il
pubblico ministero, nella richiesta di archiviazione, puntualizza
che alcune contraddizioni del direttore generale dell'Azienda USL
della Valle d'Aosta sono "causa, verosimilmente, di una situazione
di scarsa organizzazione e di insufficiente coordinamento in
azienda";
Rilevato che in queste settimane sono apparse notizie e
denunce, anche da parte dei sindacati di categoria, su
provvedimenti di riconoscimento di mansioni superiori adottate
dall'Azienda USL della Valle d'Aosta: "Abbiamo denunciato il fatto
adesso, ma ne parliamo da anni" - ha precisato a "La Stampa" del 19
marzo 2011 un sindacalista del SAVT - "L'USL sta violando almeno
dal 2007 e in modo consapevole la normativa sulle mansioni
superiori. Abbiamo denunciato la questione alla direzione
strategica già tre anni fa senza nessun risultato";
Evidenziato che, con deliberazione del direttore generale n.
1809 del 29 dicembre 2010, l'Azienda USL ha indetto tre concorsi
pubblici, per titoli ed esami, per l'assunzione a tempo
indeterminato di cinque assistenti tecnici ma nei relativi bandi
non sono specificate con chiarezza le materie delle prove e questa
formulazione poco trasparente potrebbe essere motivo di
ricorsi;
il sottoscritto Consigliere regionale
Interpella
l'Assessore regionale alla sanità, salute e politiche sociali
per sapere:
1) se era a conoscenza delle situazioni anomale relative
all'affidamento di "mansioni superiori" a dipendenti dell'Azienda
USL che le organizzazioni sindacali segnalano da tempo e quanti
sono gli operatori che oggi usufruiscono di questo
istituto;
2) quali indicazioni ha trasmesso o intende trasmettere
all'Azienda USL perché rispetti le disposizioni legislative e
normative in materia di "mansioni superiori";
3) quali le sue valutazioni a proposito dei concorsi banditi
con la deliberazione citata nelle premesse.
F.to: Rigo
Président
- La parole au Conseiller Secrétaire Rigo.
Rigo (PD)
- Grazie Presidente. Assessore, voglio dire in
premessa, per evitare confusione, che i livelli sanitari raggiunti
dal nostro sistema regionale, a mio modo di vedere, anche al di là
delle indagini statistiche pur importanti presentate proprio ieri
mattina con una lettera del Presidente Cerise, sono mediamente
buoni. Possiamo dire che, pur in presenza di continui ed invasivi
interventi di ristrutturazione, la situazione attuale della
struttura ospedaliera, la sua organizzazione, nonostante tutto,
consentono di garantire un buon livello di qualità delle cure oggi
indispensabile per soddisfare un'attesa di salute sempre più
complessa, diversificata e consapevole.
Come sa bene l'Assessore Lanièce, la domanda di salute e di cure
si va caratterizzando sempre più per l'inestricabile rapporto fra
bisogni sociali e bisogni sanitari: è emblematico il caso della non
autosufficienza. Curare le persone non significa solo guarire il
corpo malato, ma promuovere la qualità della vita sempre, a maggior
ragione quando si è costretti a convivere a lungo con una patologia
cronica, e anche quando restano pochi mesi o giorni di vita; sto
pensando, in questo caso, all'
hospice
. Di fronte a questa
realtà non è più sostenibile l'ancora per me troppo rigida
separazione istituzionale fra assistenza sociale e sanitaria.
Una breve premessa per introdurre l'argomento: a mio modo di
vedere poco è stato fatto in questi ultimi 10 anni, e non solo da
quando lei, Assessore, ha la piena responsabilità, e credo che quel
poco che si è fatto da parte dell'Azienda USL lo si è fatto quasi
perché costretti. Il tema dell'effettiva integrazione, anche
culturale, non solo quella scritta nei documenti ufficiali -
seppure importanti - fra ambito sociale e sanitario, ha messo al
centro del percorso per l'innovazione il nostro sistema salute. È
per questo motivo che occorre favorire il coinvolgimento attivo dei
Comuni in un ruolo che sia realmente incisivo - e non solo di
quello di vistare i piani attuativi locali - e di responsabilità.
Ma questa, a mio modo di vedere, è una strada che l'Azienda USL
della Valle d'Aosta non ha voluto percorrere, né ieri, né
oggi...speriamo che questo avvenga domani! Quindi l'attuale
direzione strategica dell'Azienda USL della Valle d'Aosta, a mio
parere, in questi anni non ha praticato l'indirizzo sopra
descritto. E per questo, partendo da esperienze personali e
professionali, sono critico nei confronti dell'Azienda sanitaria,
ma parallelamente a questa valutazione sulle politiche generali,
sull'orientamento generale, sulle linee di indirizzo seguite, si è
via via consolidato un giudizio preoccupato anche sulla gestione
quotidiana dell'azienda.
La questione della Casa di riposo Festaz, le liste di attesa di
cui abbiamo parlato poche settimane fa, il Laboratorio di analisi -
e qui mi riferisco alla gestione burocratico-amministrativa della
questione, non al laboratorio in sé, ma il modo con sui è stata
gestita questa pratica, malamente a mio avviso -, per citare alcuni
dei problemi venuti alla luce in questi mesi, sembrano
evidentemente segnali di un'insufficiente capacità gestionale anche
rispetto all'organizzazione vera e propria dell'azienda. In questo
senso appare illuminante la frase riportata nelle premesse
all'interpellanza relativa ad una valutazione di merito espressa
dal pubblico ministero nel corso dell'indagine "Operazione
Bisturi". Le contraddizioni, le difficoltà del direttore generale a
spiegare una confusa, approssimativa, incerta e non corretta
gestione dei cartellini dei dipendenti, fanno dire al magistrato
che sono
"causa verosimilmente, di una situazione di scarsa
organizzazione e di insufficiente coordinamento in azienda".
Rilievi critici non perseguibili dalla giustizia, ma che dovrebbero
far riflettere la politica e, in particolare, il Governo regionale.
Ecco quindi che abbiamo letto in questo contesto le notizie e le
denunce di queste settimane sui provvedimenti di mansioni superiori
adottate dall'Azienda USL della Valle d'Aosta.
"L'USL sta
violando, almeno dal 2007 e in modo consapevole la normativa sulle
mansioni superiori. Abbiamo denunciato la questione alla direzione
strategica già tre anni fa senza nessun risultato"
(così dice
un sindacalista). Lei, Assessore, era a conoscenza di questa
situazione? Se sì, cosa ha fatto? perché non credo possa avallare
la violazione di normative.
Con l'interpellanza vogliamo quindi conoscere per capire e dare
la possibilità anche a lei, in quanto garante della terzietà, di
spiegare come stanno realmente le cose. Abbiamo infatti letto le
puntualizzazioni rilasciate dal direttore generale, ma abbiamo
anche letto la replica del Movimento 5 Stelle (non sono solo 7 i
casi, ma 15, che hanno interessato non solo gli operatori di
categoria D, e che non sono state bandite le selezioni pubbliche).
Quindi credo che oggi possa essere l'occasione per fare chiarezza
rispetto alle notizie difformi pubblicate dai giornali. Nel
frattempo, un'altra vicenda ha alimentato la sensazione che la
direzione dell'azienda sia ormai in confusione e che anche i
normali atti amministrativi possano diventare pericolosi incidenti
di percorso. Si tratta dei concorsi banditi a dicembre 2010 e che
potrebbero presentare, a nostro avviso, vizi di forma e di
legittimità. A parte il fatto che non capisco la politica aziendale
fra stabilizzazione del personale e nuove assunzioni, quello che
preoccupa dei tre bandi è il fatto che non si capisce quali siano
gli argomenti del concorso. Io non so se la formulazione dei bandi
potrebbe essere oggetto di ricorsi certo è che questi concorsi,
banditi senza indicazioni chiare delle prove, non vanno nella
direzione della trasparenza e della tutela dei diritti dei
candidati! Tutto ciò detto, attendo di conoscere le valutazioni
dell'Assessore. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Volevo solo fare una piccola premessa, visto
che costantemente noto che nelle premesse vengono citate delle
questioni che non sono inerenti alle interpellanze, io mi atterrei
comunque all'argomento specifico dell'interpellanza.
Inoltre volevo ribadire che sulle considerazioni che sono state
fatte non sono d'accordo, perché mi rendo conto che c'è un aspetto
politico e quindi probabilmente aumenta la qualità di una certa
azione politica, quindi bisogna sparare più dure le cannonate. Da
questo punto di vista non voglio rispondere, mi limito a riferire
quello che è stato chiesto e quello che è stato fornito
dall'Azienda USL, con la quale siamo costantemente in contatto ed
effettuiamo quell'azione di controllo che deve essere fatta.
Per quanto riguarda il conferimento di mansioni superiori, giova
ricordare che è istituto contrattuale che riguarda unicamente il
personale appartenente all'area del comparto, quindi non riguarda
il personale afferente alla dirigenza ed è disciplinato
dall'articolo 28, comma 4 del CCNL.
Fontana
(fuori microfono)
- ...non c'è il numero
legale...
Donzel
(fuori microfono)
- ...non c'è il numero
legale, noi ce ne andiamo...
Presidente
- ...comunque non si può interrompere quando
uno parla...d'accordo, ma evitiamo di interrompere... Comunque
sollecito la maggioranza di rimanere in aula, altrimenti sospendo i
lavori, perché lo spettacolo di un Consiglio regionale che non è
rappresentato non è sopportabile! Ci sono persone che ci vedono,
per cui invito i membri della maggioranza a rimanere in aula.
Se lei vuole andarsene se ne vada, ma non si può intervenire
quando uno parla per una questione di Regolamento...dopodiché
potevate chiedere tutto quello che volevate, compresa la verifica
del numero legale e la presenza della maggioranza.
Prego, Assessore Lanièce.
Lanièce A.
- Grazie. Allora gli autori dell'inchiesta
parlano di decine di mansioni superiori assegnate a dipendenti
appartenenti ai vari ruoli professionali del comparto e prorogate
oltre i termini previsti dal contratto, delineando in tal modo un
quadro gestionale del tutto fuori controllo, nonché un
comportamento dell'Azienda USL apparentemente inerte rispetto al
problema, privo di trasparenza, nonché fonte di ipotetico danno
erariale. In realtà, il senso e la dimensione reale della questione
sono estremamente diverse, come è possibile ricavare dagli atti
ufficiali dell'Azienda USL, pertanto - trattandosi di atti pubblici
- a disposizione di tutti.
Prima di rispondere ai diversi punti dell'interpellanza, è
indispensabile ricostruire il quadro complessivo della situazione:
quante e quali sono le mansioni in essere oltre i termini
contrattuali? Attualmente le mansioni conferite dall'Azienda USL
oltre il termine contrattuale, fissato in un limite massimo annuo,
sono sette - quindi confermo quello che è già stato detto in
diversi comunicati stampa - su oltre 1.600 dipendenti del comparto
effettivo in ruolo, i redattori dell'inchiesta parlano di decine e
decine. Le mansioni conferite oltre i termini riguardano, inoltre,
unicamente il personale collocato nella categoria D e appartenente
in esclusiva al ruolo sanitario e tecnico-sanitario. Non si tratta,
pertanto, come sostenuto dai redattori dell'inchiesta, di mansioni
conferite al di fuori di qualsiasi quadro di contesto, ma di
mansioni riguardanti personale esclusivamente e direttamente
afferente all'area dell'assistenza, e nel dettaglio sono: un posto
presso Analisi cliniche, un posto in Chirurgia generale, due posti
al Distretto 3, un posto in Ortopedia e traumatologia, un posto in
Radiologia e un posto al SERT.
Cosa sta facendo l'Azienda? In relazione ai casi di cui sopra
l'Azienda - con una sola eccezione di cui si dirà in seguito - ha
indetto tutte le selezioni pubbliche, come regolare provvedimento
deliberativo, nel quale si forniscono di seguito gli estremi, e
relativa pubblicazione sul sito aziendale. Per quanto riguarda il
Distretto 3 i posti verranno ridotti da due a uno, pertanto alle
cinque selezioni bandite corrisponderà la chiusura di sei
conferimenti di mansioni superiori. Elenco delle selezioni
pubbliche bandite: Analisi cliniche, provvedimento deliberativo n.
1762 in data 22 dicembre 2010; per Chirurgia generale è stato
bandito il 30 novembre 2010; per il Distretto 3, per un posto, il
30 novembre 2010; per Ortopedia traumatologia il 30 novembre 2010;
per Radiologia il 24 gennaio di quest'anno; unica eccezione: il
SERT, in relazione alla quale l'Azienda USL ha pubblicato un avviso
di mobilità interna, regolarmente diffuso in Azienda, a seguito del
quale è stato reperito un idoneo candidato.
Circa il danno erariale paventato, l'Azienda USL, completando il
percorso di riqualificazione del personale, andrà a conferire ai
vincitori delle selezioni e a titolo definitivo il relativo
compenso contrattuale. Conseguentemente non si comprende in che
cosa consisterebbe il danno causato alle casse aziendali, posto che
l'alternativa alle mansioni che si sono prorogate per molteplici
ragioni, fra cui la necessità di concertare strategie e percorsi
organizzativi con le stesse organizzazioni sindacali, poteva solo
consistere non nel non riconoscimento della necessità della
relativa funzione, bensì nell'attribuzione della stessa a seguito
di procedura. Il costo, insomma, sarebbe comunque stato sostenuto,
né sarebbe stato possibile rinunciare alle funzioni, senza, per ciò
pregiudicare il buon andamento dei servizi offerti ai
cittadini.
Alla luce di quanto sopra, il quadro in essere assume contorni
completamente diversi rispetto a quanto rappresentato dagli autori
dell'inchiesta. Certamente sorprende l'intempestività della
questione, che emerge in una fase in cui, come dimostrato atti alla
mano, tutte le questioni sono in via di definitiva sistemazione e
chiusura, ma di tale elemento nell'inchiesta non vi è nessuna
traccia. Viene da chiedersi se i redattori dell'inchiesta abbiano
letto o meno tutti gli atti a loro disposizione e si siano
adeguatamente informati attraverso il sito aziendale, ove le
selezioni sono pubblicate. La direzione dell'USL ritiene - e
concordiamo - che l'inchiesta dossier, oltre che di rilevante
interesse per l'opinione pubblica e vi è da chiedersi quanto lo sia
una tematica qual è quella che è stata sollevata, debba essere
suffragata da tutti gli elementi informativi e conoscitivi del
caso, salvo apparire lacunosa, nonché ispirata alla logica del
sensazionalismo informativo.
Per quanto riguarda i punti precisi:
"se era a
conoscenza"
l'Assessorato di questa situazione, per quanto
riguarda il quadro complessivo della situazione era a conoscenza di
chiunque, in quanto direttamente riconducibile ad atti pubblici ed
i numeri complessivi della questione sono stati analiticamente ed
ampiamente illustrati sopra.
Per quanto riguarda:
"quali indicazioni ha trasmesso o
intende trasmettere"
all'USL circa le normative in materia di
mansioni superiori, l'Azienda ha comunicato, con nota firmata dal
Direttore Generale, che la situazione è del tutto sotto controllo e
che entro pochissimi mesi le selezioni si perfezioneranno dal punto
di vista amministrativo. In ogni caso, il sottoscritto, assicura
che la situazione verrà attentamente monitorata anche per i mesi
futuri.
Quali
"le valutazioni a proposito dei concorsi banditi con la
deliberazione citata nelle premesse"
: pur evidenziando che
quest'ultimo quesito riguarda un argomento disomogeneo rispetto
alla questione "mansioni superiori", si ribadisce che i bandi di
concorso erano pubblici; pertanto, chiunque avesse avuto interesse
a constatarne il contenuto avrebbe potuto utilizzare apposita
segnalazione all'Azienda e, contestualmente, anche
all'Assessorato.
Comunque dal punto di vista del controllo, come si dice spesso
in Consiglio regionale, l'Assessorato è costantemente in contatto
con la direzione generale dell'Azienda USL. Grazie.
Presidente
- La parola alla Consigliera Fontana, per
mozione d'ordine.
Fontana (PD)
- Grazie Presidente.
Denuncio veramente una scorrettezza di questa maggioranza nei
confronti dell'opposizione, non è perché adesso siete arrivati a 27
consiglieri che il giorno dopo, in Consiglio regionale, dobbiamo
arrivare ad essere 14 consiglieri! Per rispetto...sono tre anni che
non c'è quasi mai la maggioranza, non ci siamo mai alzati per
andare via, non abbiamo fatto mai ostruzione, però questa è una
vergogna, perché non c'è rispetto verso il lavoro delle
opposizioni! Voglio ribadire che se non ci fosse il lavoro delle
opposizioni con le interpellanze e il lavoro che facciamo noi, non
esisterebbe nemmeno il Consiglio regionale, e questo è vergognoso,
perché non solo non intervengono, ma non hanno nemmeno il rispetto
di chi lavora e sta in aula!
Scusi la mia...
Presidente
- È un richiamo al Regolamento, e come tale è
accettabile. La questione della valutazione politica...è a
discrezione delle forze politiche fare o non fare delle iniziative!
Qui limitiamoci al richiamo pertinente con la mozione d'ordine, ma
non può far parte della mozione d'ordine il fatto che non siano
avviate delle iniziative...è un'altra cosa! Più che sollecitare la
presenza equa dei vari gruppi politici che compongono la
maggioranza in aula, altro non posso fare, salvo sospendere i
lavori del Consiglio qualora dovesse ripetersi una situazione del
genere.
La parola all'Assessore al turismo, sport, commercio e
trasporti, Marguerettaz, per mozione d'ordine.
Marguerettaz (UV)
- Sicuramente un invito a partecipare
di più ai lavori è bene accetto. Volevo solo rappresentare che in
questo momento non stiamo discutendo delle risoluzioni, delle
interpellanze, piuttosto che delle interrogazioni, perché mancano i
consiglieri di opposizione. Quindi, da questo punto di vista, c'è
una tolleranza in generale; abbiamo degli Assessori e il Presidente
che sono impegnati in impegni istituzionali. Da questo punto di
vista sicuramente cogliamo una partecipazione, però mi pare che ci
sia stato un eccesso, quindi credo che si possa continuare
tranquillamente nei lavori.
Presidente
- La parola al Consigliere Giuseppe Cerise,
per mozione d'ordine.
Cerise G. (ALPE)
- Per dire che condivido pienamente
quanto è stato espresso dalla collega Fontana. In riferimento a
quanto detto dall'Assessore Marguerettaz dell'assenza di due
dell'opposizione, vorrei precisare che non sono assenti qua, nel
foyer,
o per delle
querelles
di un certo tipo, ma
sono assenti in quanto hanno dovuto presenziare al funerale di una
persona che per loro rappresenta un qualcosa di abbastanza
rilevante.
Presidente
- La parola al Consigliere Donzel, per mozione
d'ordine.
Donzel (PD)
- Grazie Presidente.
Volevo solo dire che - visto che la mia collega correttamente si
è pure scusata di aver ecceduto nell'interpretazione politica della
mozione d'ordine - abbiamo richiamato ad una mozione d'ordine che è
abbastanza chiara: se non c'è il numero legale, d'ora in poi ce ne
andremo, non staremo qua, visto che qualcuno considera questo una
perdita di tempo. Dopodiché tutte le giustificazioni di questo
mondo ci sono e adesso sapremo che, siccome anche noi del PD
abbiamo una dignità istituzionale, d'ora in poi, quando ci sarà un
funerale chiederemo la sospensione dei lavori, di modo che tutti
vadano ai funerali! Facciamo così, Presidente? Perché non è che c'è
qualcuno di serie A che può andare ai funerali e qualcuno di serie
B che deve venir qui a discutere le mozioni e le interpellanze nel
vuoto!
Visto che qui bisognava rimanere nei ranghi di una mozione
d'ordine e il Vicepresidente del Governo si è allargato, ha voluto
dare una spiegazione, allora io intervengo politicamente su questo,
e dico che anche noi andiamo ad incetta di voti nei funerali e
facciamo queste cose qui! Bene, allora si sospendono i lavori e non
si fa questo "tira e molla" che uno è un rappresentante
istituzionale e un altro non lo è! Anche noi abbiamo una dignità
istituzionale e dobbiamo rappresentare le persone; quindi, o si fa
un Consiglio regionale che ha un senso farlo, oppure - ormai avete
il potere con questi 27 consiglieri - fateci sapere che decidete
tutto senza più fare neanche i Consigli regionali!
Presidente
- La parola al Consigliere Rigo.
Rigo (PD)
- Assessore, mi consenta, non è mia abitudine
sparare delle cannonate, né ieri, né oggi, né sicuramente domani.
Da piccolo, per la verità, mi piaceva tirare con la fionda, ma non
possono essere paragonate alle cannonate. Le cose che ho detto in
premessa oggi sono cose che ho detto l'altro giorno e da quando
sono Consigliere regionale, e poi sono cose a cui credo
politicamente, per le quali cercherò di battermi sempre, al di là
della collocazione in questo momento della mia forza politica. E lo
facevo anche prima di diventare Consigliere regionale; mi auguro di
farlo anche dopo, quando nel 2013 non sarò più Consigliere
regionale.
Le premesse di ordine generale mi servivano per inquadrare un
ragionamento complessivo sull'Azienda USL, che era legato ad una
mia visione più generale di politica sanitaria premesse che si
accompagnano in questi mesi ad una gestione quotidiana della
realtà; quindi una mia visione rispetto al futuro dell'Azienda USL
in Valle d'Aosta, le sue prospettive politiche prospettiche, gli
obiettivi, le strategie e, un'altra, legata, questa, alla realtà di
tutti i giorni. È evidente che all'Assessore chiedevo le risposte
rispetto all'interpellanza e alle cose contenute, le premesse
servivano a me come ragionamento.
Rispetto alle questioni "mansioni e concorso", passiamo subito
all'ultimo: il concorso. Non ho capito se secondo l'Assessore - e
quindi l'Assessorato - i concorsi banditi sono stati fatti con
scrupolosità o c'è il rischio che questi concorsi possano essere,
da qualsiasi cittadino che aveva titoli per potervi partecipare,
oggetto di ricorsi. Non ho capito quindi quale giudizio di merito
dà l'Assessorato - e non solo l'Assessore - rispetto ai bandi
concorsuali. Rispetto alle mansioni, nell'interpellanza avrà visto
che ho citato le organizzazioni sindacali e da quelle riparto per
dire che il rapporto difficile, che non lo dico io, ma ho letto le
interviste delle organizzazioni sindacali nel loro complesso,
evidenziano, a mio modo di vedere - non so il suo -, problemi di
relazioni con la direzione strategica. Non c'è dubbio. Quando un
sindacalista del SAVT dice che sono tre anni che sono state
segnalate queste cose e dopo tre anni sono ancora lì a discutere
delle stesse, vuol dire che c'è qualcosa che non funziona nei
rapporti tra le organizzazioni sindacali e la direzione
strategica!
Io non entro nel merito, perché non ho le necessarie competenze
per dire che è giusto o non è giusto; io evidenzio un disagio, un
malessere, e lei, da buon medico, sa benissimo che il disagio ed il
malessere vanno affrontati in maniera diretta, a volte chirurgica.
La gestione del personale in una struttura - lo ammetto - complessa
e difficile come quella dell'Azienda USL, non è certo facile, però,
lo abbiamo visto, in questi mesi, ancor più del passato, è venuta
alla luce una "disarmonia", chiamiamola così, proprio con le
rappresentanze sindacali che comunque, volenti o nolenti, sono
quelle che hanno diritto di rappresentare tutti i lavoratori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK