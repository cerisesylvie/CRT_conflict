Consiglio Regionale della Valle d'Aosta - Oggetto del Consiglio n. 3288 del 26 novembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3288 del 26 novembre 1987 - Resoconto
OGGETTO N. 3288/VIII - ORGANIZZAZIONE DI UN SERVIZIO DI
SOCCORSO SANITARIO ANCHE CON L'USO DI ELICOTTERI. (Approvazione di
mozione).
PRESIDENTE:
Do lettura del testo della mozione presentata
dai Consiglieri Mafrica, Cout, Tonino, Millet e Bajocco:
MOZIONE
CONSIDERATO che l'esperienza decennale delle strutture di
soccorso svizzere e tedesche (nonché le recenti iniziative di
alcune regioni italiane) hanno dimostrato l'importanza dell'uso di
eliambulanze per un pronto intervento in caso di incidente grave
(sopravvivenza del 39% se un'équipe sanitaria qualificata
interviene entro 30 minuti; sopravvivenza del 70% se si interviene
entro 10 minuti);
RICORDATO che già la Regione Valle d'Aosta ha istituito con
risultati positivi un servizio di elisoccorso alpino, collegato
alla protezione civile;
SOTTOLINEATA l'opportunità di garantire, soprattutto per le
zone più disagiate e periferiche, oltre al trasporto celere del
paziente in ospedale, anche una tempestiva presenza sul luogo
dell'infortunio di una équipe medica attrezzata;
il Consiglio regionale della Valle d'Aosta
DELIBERA
di impegnare la Giunta regionale a predisporre in tempi brevi
un progetto di
servizio di emergenza che:
1)
affronti e risolva il problema della organizzazione
di una centrale operativa unica, che raccolga e smisti tutte le
richieste di soccorso 24 ore su 24;
2)
istituisca un servizio di elisoccorso medico, in
grado di far giungere entro pochi minuti sul luogo di un incidente
grave una équipe sanitaria qualificata.
PRESIDENTE:
Ha chiesto di illustrare l'interpellanza il
Consigliere Mafrica, ne ha facoltà.
MAFRICA - (P.C.I.):
In alcuni paesi a noi vicini ed anche
in alcune regioni italiane, si è dimostrata l'utilità
dell'organizzazione di un servizio di elisoccorso. Quando si
verifica un incidente stradale oppure di qualunque altra natura,
l'ambulanza va a prendere il ferito e lo porta all'ospedale. Delle
statistiche hanno dimostrato che se il momento in cui si giunge
all'intervento medico è entro 30 minuti, la possibilità di
sopravvivenza è del 39%; se invece l'intervento medico in caso di
trauma è entro il 10 minuti, le possibilità di sopravvivenza
salgono al 70%. Sono dati significativi, che devono essere valutati
con attenzione.
La nostra Regione in tema di soccorsi ha già preso delle
iniziative: c'è un elicottero che è a disposizione della protezione
civile per il soccorso di montagna. Questo tipo di intervento a
nostro giudizio deve essere generalizzato, deve cioè essere
studiato il modo in cui un elicottero, attrezzato con un medico e
un infermiere rianimatore, sia disponibile ad intervenire in caso
di segnalazione di incidenti gravi, in cui l'intervento del medico
possa essere risolutivo almeno in alcuni casi.
La mozione ha lo scopo di impegnare la Giunta regionale a
studiare la possibilità di affrontare questo problema del soccorso
attraverso elicottero, con presenza di medici ed infermieri, in
modo da far giungere sul luogo dell'incidente, in pochissimo tempo,
una équipe sanitaria qualificata.
Un secondo problema è quello delle differenti sedi a cui possono
giungere le chiamate in caso di incidente. Mentre in caso di
incidente per un auto si fa un numero unico e si ha una risposta
per l'intervento, per ciò che riguarda le persone, in caso di
incidente, sono molteplici le sedi cui si può fare ricorso. A
giudizio di tecnici interessati al problema, sarebbe molto più
funzionale se ci fosse una centrale operativa unica, un numero
telefonico unico a cui far riferimento, perchè da questo centro
possano essere messe in moto iniziative quali ad esempio il
contatto con una ambulanza o con un medico che si trovano nelle
vicinanze; comunque, risposte differenziate che partissero però da
una centrale unica in grado di valutare la modalità di intervento
più efficace.
La mozione affronta problemi seri che stanno a cuore a tutti; ci
rivolgiamo alla maggioranza e alla Giunta perché esprima la sua
volontà in merito a questo tipo di problemi.
PRESIDENTE:
Ha chiesto di parlare l'Assessore alla Sanità
ed Assistenza Sociale, Voyat; ne ha facoltà.
VOYAT - (U.V.):
È fuori dubbio che l'intervento più
presto viene fatto sul luogo dell'incidente, più è efficace, così
come è fuori dubbio che in Valle d'Aosta già da anni si fa il
soccorso tramite l'elicottero della protezione civile, soprattutto
per gli incidenti di montagna. È anche vero che, se da altre parti
si continua a parlare della medicalizzazione del soccorso, in Valle
d'Aosta questo viene già fatto in occasioni ritenute necessarie,
innanzitutto per il trasporto da ospedale a ospedale e in quei casi
in cui si sa che l'intervento è necessario farlo immediatamente
tramite elicottero e con la presenza di un medico. In merito, l'USL
ha preso dei provvedimenti, di cui parlerò in seguito.
È un problema che, ripeto, è stato seguito sia dall'USL che
dall'Amministrazione regionale in diverse parti, non solo d'Italia,
ma anche d'Europa, tramite personale dell'USL, che ha partecipato a
delle conferenze piuttosto avanzate per quanto riguarda
l'applicazione della medicalizzazione del soccorso. Il problema è
stato seguito più o meno dalle stesse persone che hanno informato
il Partito Comunista, che sono quelle che più attivamente si
interessano al riguardo all'interno dell'USL.
Per venire al problema della centrale operativa unica, questo è
già previsto da una legge regionale; essa ha avuto difficoltà a
decollare in quanto non c'è ancora in attività il numero unico di
soccorso in Italia. Si tratta del famoso "118", che non è ancora
stato istituito e che dovrebbe essere un numero, non solo a livello
nazionale, ma internazionale.
Dal momento dell'entrata in vigore della legge regionale n. 4/80
ad oggi le cose si sono modificate in Valle d'Aosta: abbiamo avuto
l'istituzione della Protezione Civile, con la creazione al suo
interno di una Commissione sanitaria; a questa Commissione è stata
sottoposta la possibilità di inserire all'interno della centrale
operativa della Protezione Civile questo servizio operativo
sanitario. Questo, da una parte, è per sopperire a quella che
potrebbe essere un doppione, quindi una centrale operativa 24 ore
su 24, della Protezione Civile; dall'altra parte, una centrale
operativa prettamente sanitaria sempre 24 ore su 24.
Si vorrebbe vedere di istituire in questo centro della
Protezione Civile la centrale operativa anche sanitaria; questo
vorrebbe dire potenziare la centrale operativa della Protezione
Civile e la formazione del personale addetto, che sappia che tipo
di intervento necessita e, pertanto, a chi si deve fare
riferimento.
Ci sarebbe anche un maggior controllo, perchè, per quanto
riguarda l'emergenza, avendo il centro della Protezione Civile la
"consolle" per la rete radio sanitaria, per la rete radio della
forestale, potrebbe coordinare meglio l'intervento qualora fosse
necessario l'intervento dei vigili del fuoco o della forestale.
Aspettando l'istituzione del numero 118, stiamo vagliando la
possibilità di creare questo numero unico anche con delle
difficoltà, perchè sappiamo bene che in Valle d'Aosta ci sono tre
compartimenti e, pertanto, prefissi da fare per avere questo
numero. Al riguardo, l'USL ha già avuto contatti con la SIP e, per
quanto riguarda il soccorso sanitario, con la Croce Rossa e con i
vigili del fuoco, in modo da avere una unica chiamata in caso di
necessità di intervento.
Quindi, una prima proposta operativa è già in fase di studio da
parte dell'USL, la seconda proposta operativa è il potenziamento e
la preparazione specifica dell'organico della centrale operativa
della Protezione Civile. Legato a quella che è la rete radio
sanitaria, occorre istituire un posto fisso di reperimento
all'interno del reparto di rianimazione. Queste sono le proposte
operative che si stanno definendo per la centrale operativa
unica.
Per l'elisoccorso medico, è un fatto fondamentale poter
intervenire con un medico e con l'elicottero, ma è altresì
fondamentale e importante poter intervenire con un medico negli
incidenti più gravi. A proposito di questo, l'USL ha già fatto una
deliberazione sulla medicalizzazione del soccorso, dando la
possibilità ai medici dell'unità operativa di rianimazione di
intervenire con autoambulanza, quando ce ne sia la necessità, o con
elicottero, nei casi in cui ci sia trasporto da un ospedale
all'altro, nei casi di incidenti gravi, anche solo stradali, con
l'invio di un medico tramite autoambulanza, oppure con elicottero,
qualora ce ne sia la necessità.
Per definire in pieno questo discorso, resta da vedere di quanto
potenziare il personale dell'unità operativa di rianimazione,
prevedendo anche questo servizio. Si deve però dire che già con il
personale attuale il reparto riesce la maggior parte delle volte a
fare questo servizio.
Per quanto riguarda la mozione, visto che si tratta di servizi
che sono già in fase di attuazione, chiederei di modificare il
deliberato in questo modo: "di impegnare la Giunta regionale a
proseguire nelle iniziative che ha già intrapreso ed a presentare
il progetto esecutivo per la medicalizzazione del soccorso e
l'istituzione della centrale operativa".
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Sulla questione della centrale
operativa, non sono in grado di valutare se il tipo di proposta
fatta dall'Esecutivo sia equivalente a quella che avevamo
presentato; mi sembra di poter dire di sì.
Credo che i problemi tecnici di avere un numero a disposizione
per tutti e tre i distretti e che arrivi in tempo utile senza dover
creare delle complicazioni, possa essere accolto.
Non ho chiaro, ed in questo senso chiedo chiarimenti
all'Assessore, se con medicalizzazione del soccorso si intende
anche l'uso dell'elicottero per i casi in cui sia necessario. Per
quello che mi risulta, c'è una disponibilità di personale medico in
rianimazione. C'è però un problema di tempi che è importante in
questi casi, come sottolineavo nel mio intervento prima, citando
anche le percentuali di sopravvivenza in relazione ai tempi di
intervento; per cui, fra l'avere l'elicottero che parte
dall'aeroporto, va a cercare il medico, lo carica e lo porta sul
luogo dell'incidente, e l'avere già il medico disponibile nel luogo
in cui parte l'elicottero, significa risparmiare qualche minuto che
può essere importante.
Capisco che l'impegno dell'Esecutivo è di andare in questa
direzione, ma vorrei avere conferma che si tiene conto di questi
problemi e in quel caso potremmo accettare le modifiche proposte
dall'Assessore.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
Medicalizzazione del soccorso significa
che il medico si sposta con il mezzo di soccorso, quindi sia con
l'autoambulanza che con l'elicottero.
Per gli interventi in elicottero, ci sono solo casi straordinari
di alta quota oppure quelle frazioni isolate in cui non si arriva
con un mezzo a ruote: bisognerà stabilire in quali casi può
intervenire il medico e in quali può intervenire l'elicottero. Per
essere più chiaro, leggo la delibera dell'USL dove dice: "di
autorizzare, per i casi in premessa indicati, il personale medico e
paramedico dell'unità operativa di rianimazione ad intervenire con
i mezzi di soccorso per assicurare la tempestività dell'intervento
medicalizzato". Questo vuol dire avere il medico a disposizione per
i casi gravi.
PRESIDENTE
: Ha chiesto di parlare il Consigliere Mafrica,
per dichiarazione di voto; ne ha facoltà.
MAFRICA - (P.C.I.):
Accogliamo le modifiche proposte
dall'Assessore come volontà di discutere del problema; ci sembra
comunque differente l'avere un servizio con il medico che, sempre,
in caso di bisogno, è pronto a partire immediatamente o avere
questa fase in cui bisogna andare a prendere il medico e poi
intervenire.
Siccome sono questioni tecniche complesse, il senso politico
dell'iniziativa è di sollevare il problema e poi permettere alla
Giunta, all'USL, di approfondirlo, accogliamo gli emendamenti, con
le considerazioni che ho fatto.
PRESIDENTE
: Pongo in votazione la mozione in oggetto nel
testo così emendato:
CONSIDERATO che l'esperienza decennale delle strutture di
soccorso svizzere e tedesche (nonché le recenti iniziative di
alcune regioni italiane) hanno dimostrato l'importanza dell'uso di
eliambulanze per un pronto intervento in caso di incidente grave
(sopravvivenza del 39% se un'équipe sanitaria qualificata
interviene entro 30 minuti; sopravvivenza del 70% se si interviene
entro 10 minuti);
RICORDATO che già la Regione Valle d'Aosta ha istituito con
risultati positivi un servizio di elisoccorso alpino, collegato
alla protezione civile;
SOTTOLINEATA l'opportunità di garantire, soprattutto per le
zone più disagiate e periferiche, oltre al trasporto celere del
paziente in ospedale, anche una tempestiva presenza sul luogo
dell'infortunio di una équipe medica attrezzata;
il Consiglio regionale della Valle d'Aosta
DELIBERA
di impegnare la Giunta regionale a proseguire nelle
iniziative che ha già intrapreso ed a presentare il progetto
esecutivo per la medicalizzazione del soccorso e l'istituzione
della "Centrale operativa" in seno alla Protezione Civile.
ESITO DELLA VOTAZIONE
Presenti, votanti e favorevoli: 21.
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK