Consiglio Regionale della Valle d'Aosta - Oggetto del Consiglio n. 2693 del 18 marzo 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2693 del 18 marzo 1987 - Resoconto
OGGETTO N. 2693/VIII - CONVENZIONE ESCLUSIVA DELLA REGIONE
PER L'ACQUISTO DI MACCHINE ED ATTREZZATURE PER L'UFFICIO.
(Interrogazione)
PRESIDENTE:
Do lettura del testo dell'interrogazione
presentata dal Consigliere Sandri:
INTERROGAZIONE
RICORDATO che la delibera n. 3445 del 4 luglio 1980 prevedeva
per un periodo di due anni prorogabili una Convenzione esclusiva
con la ditta MILLONE di Aosta per l'acquisto di prodotti OLIVETTI
ed in particolare macchine per scrivere manuali, elettriche ed
elettroniche, nonchè calcolatrici elettroniche e per l'assistenza
tecnica su tutti i prodotti OLIVETTI in dotazione agli Uffici
regionali, ad un costo scontato dal 25% al 40% sui listini
ufficiali;
RICORDATO inoltre che in tale convenzione la ditta C. &
A. MILLONE si impegnava a:
-
istituire corsi gratuiti di istruzione del personale
dell'Amministrazione regionale;
-
dislocare quotidianamente, per il normale orario di lavoro,
presso gli uffici regionali un tecnico specializzato per la
riparazione di ogni guasto ai prodotti Olivetti, ed una continua
manutenzione degli stessi;
-
fornire all'Amministrazione regionale listini ufficiali
Olivetti relativi alle macchine succitate ed alla assistenza
tecnica;
INTERROGA
l'esecutivo regionale per conoscere:
-
quante macchine da scrivere e calcolatrici siano state
acquistate in base a tale convenzione e per quale importo
totale;
-
quando siano stati effettuati i corsi gratuiti citati in
premessa;
-
se sia stato effettivamente distaccato un tecnico
specializzato per la manutenzione, dove sia reperibile e con quali
risultati sulla efficienza del servizio;
-
se siano stati inviati con regolarità gli aggiornamenti dei
listini Olivetti e quando è stato ricevuto l'ultimo.
PRESIDENTE:
Ha chiesto di parlare l'Assessore alle
Finanze Martin; ne ha facoltà.
MARTIN - (A.D.P.):
In merito all'interrogazione del
Consigliere Sandri, che al primo punto chiede quante macchine da
scrivere e calcolatrici siano state acquistate dalla Regione in
base alla convenzione con la Olivetti, preciso che dal 1980, anno
della stipula della convenzione, al 1986, sono state acquistate 136
macchine da scrivere e 258 macchine da calcolo, per un importo di
circa 349 milioni.
Si chiede al secondo punto: "quando siano stati effettuati i
corsi gratuiti previsti in convenzione". Non risultano effettuati
specifici corsi gratuiti, ma, per ogni macchina acquistata, un
tecnico specializzato della ditta ha sempre provveduto ad istruire
il personale incaricato, anche in più sedute, se era
necessario.
Al terzo punto: "se sia stato effettivamente distaccato un
tecnico specializzato per la manutenzione, dove sia reperibile e
con quali risultati sulla efficienza di servizio". Il tecnico
specializzato è reperibile tramite l'Economato regionale; in ordine
alla efficienza del servizio non vi sono stati particolari reclami
da parte dei vari uffici, in quanto, per manutenzioni di notevole
entità, si provvede, a carico della ditta Millone, alla
sostituzione provvisoria delle macchine oggetto di riparazione con
macchine funzionanti.
Al quarto punto: "se siano stati inviati con regolarità gli
aggiornamenti dei listini Olivetti e quando è stato ricevuto
l'ultimo". La ditta Millone trasmette regolarmente i listini prezzi
aggiornati; gli ultimi listini per la fornitura di macchine da
scrivere e da calcolo sono aggiornati al novembre 1986, mentre
quelli per la manutenzione sono aggiornati al gennaio 1986. Non
sono stati inviati altri aggiornamenti in quanto non si è
verificata una variazione di prezzo da questo periodo.
Si da atto che dalle ore 11,36 assume la Presidenza il Vice
Presidente DE GRANDIS.
SANDRI - (N.S.):
Sono molto insoddisfatto delle
affermazioni dell'Assessore Martin, perchè questa è una storia
penosa di cui voglio iniziare a tracciare alcuni tratti e di cui
parleremo ancora prossimamente, perchè, da quando ho scritto questa
interrogazione a oggi, ho scoperto alcuni nuovi elementi.
Al primo punto mi si è confermato che non sono mai stati fatti
questi corsi gratuiti, da parte della ditta Millone, per addestrare
il personale dell'Amministrazione regionale: questo è il secondo
punto della bozza di convenzione, che non è stato rispettato.
Per quanto riguarda i tecnici specializzati, che avrebbero
addestrato personale regionale, da una mia breve inchiesta la cosa
risulta funzionare generalmente così: i tecnici portano le macchine
da scrivere e le macchine da calcolo, mostrano una volta come si fa
e poi scappano via (e questo vale anche per sistemi complessi come
quelli di videoscrittura). Questo tipo di intervento non ha mai
superato la mezz'ora, i tre quarti d'ora di relazione e di
prova.
La ditta Millone si impegnava, inoltre, a dislocare
quotidianamente, per il normale orario di lavoro, presso gli uffici
regionali, un tecnico specializzato, e non che questo fosse
reperibile tramite l'Economato. Con il terzo punto volevo sapere
esattamente in quale ufficio, in quale sede, in quale posto, in
quale sedia c'era questo signore: non mi è stato risposto.
Questo è un atteggiamento non corretto da parte dell'Assessore,
che doveva dire: "in risposta a questa interrogazione, dobbiamo
ammettere che la convenzione del 4.7.1980, una convenzione
chiamiamola di tipo estivo, non è stata rispettata in punti
qualificanti". È inutile, altrimenti, dare l'esclusiva - che può
avere un senso - ad una ditta perchè fa la manutenzione più rapida,
addestra il personale, quando poi non vengono rispettati gli
impegni della convenzione. Se è solo una questione di prezzo, a
quel punto si fanno le gare di licitazione; se si evitano le gare
di licitazione, quindi, si sta un po' più alti sul prezzo o,
comunque, c'è un prezzo concordato e si dà una esclusiva; è perchè
sono compresi questi servizi accessori che la convenzione è
conveniente.
Che le cose non vadano bene lo dimostra una delibera della
Giunta regionale del 20.2.1987, in cui, all'interno di uno di
questi acquisti di macchine da scrivere e di calcolatrici (in
questo caso erano macchine da scrivere ET di vario tipo e le Logos
262 PD, per quanto riguarda le macchine da calcolo), vengono cedute
alla ditta Millone ben 41 fra macchine da calcolo e macchine da
scrivere, usate, al prezzo totale di 500.000 lire.
Non trovo giusto che una convenzione, che ha caratteristiche
particolari per gli acquisti, debba essere usata anche per le
cessioni. Queste macchine qua, per quanto usate, dovevano essere
cedute valutando chi poteva offrire il prezzo migliore. Per quanto
diano delle macchine usate, almeno per quello che conosco io, sono
delle macchine meccaniche, che ci sono negli uffici, che a questo
punto hanno un prezzo di L. 10.000. Sinceramente, la piccola
organizzazione di Nuova Sinistra avrebbe offerto sicuramente più
delle diecimila lire che vi siete fatti dare dalla Olivetti, perchè
hanno un valore residuo superiore. Voglio sapere anche se ha senso
accettare una perizia di questo genere e chi è che l'ha fatta.
Per questo, invito l'Assessore a rivedere questo tipo di
convenzione per farla rispettare o a rinnovarla con altri metodi o
a lasciarla perdere, perchè, per quello che sa il sottoscritto,
l'Olivetti non ha un sistema di vendita in esclusiva, nel senso che
esistono dei rivenditori esclusivisti, però i prodotti Olivetti
possono essere venduti da qualsiasi altro commerciante, tanto è
vero che, se voi girate per Aosta, vedrete molti commercianti
vendere macchine da scrivere Olivetti. A quel punto, se è un
problema che va risolto soltanto in base alla fornitura e al
prezzo, vediamo di comprare al prezzo migliore che ci sia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK