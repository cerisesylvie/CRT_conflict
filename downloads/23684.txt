Consiglio Regionale della Valle d'Aosta - Oggetto del Consiglio n. 2724 del 23 maggio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2724 del 23 maggio 2007 - Resoconto
OBJET N° 2724/XII - Communications du Président de la
Région.
Président
- La parole au Président de la Région,
Caveri.
Caveri (UV)
- Je tiens d'abord à informer le Conseil que
ce matin, lors de la séance du Gouvernement régional, on a approuvé
une délibération dans laquelle on enlève les 10 euro comme ticket
pour "prestazioni ambulatoriali aggiuntive". C'est la conséquence
du décret qui a été approuvé par le Sénat de la République. Je
rappelle que la Vallée d'Aoste avait été la première à enlever
l'ensemble des mesures du ticket, qui avaient été approuvées par la
loi de finances de l'Etat. L'Assesseur Fosson a donné, après
l'approbation de cette délibération ce matin, l'indication à l'USL
d'enlever le ticket à partir de lundi. Espérons que cette question,
qui a été compliquée à l'origine par l'approbation de ce ticket et
qui a été longuement contesté au Val d'Aoste soit finalement
résolue.
Sono particolarmente lieto di poter comunicare al Consiglio
regionale che nella giornata di ieri si è finalmente fissato un
punto fermo nella questione della Caserma "Testafochi", che
galleggiava, facendo navetta tra i tavoli del Ministero della
difesa e della Regione da ormai 27 anni. La visita ad Aosta del
Ministro Parisi ha consentito di sottoscrivere l'intesa che, ai
sensi della norma di attuazione del 2000, disciplinava l'utilizzo
per l'edilizia universitaria di beni immobili delle Forze
armate.
I negoziati per addivenire all'intesa sul rilascio della
"Testafochi" sono entrati in una fase cruciale a partire dal mese
di dicembre del 2006, quando il Comandante del Centro Addestramento
Alpino, Generale Petti, ha finalmente presentato informalmente alla
Regione un progetto di massima che prevedeva il riordino delle
strutture militari del centro. Da quel momento, il mio Gabinetto e
quello del Ministro Parisi hanno preso in mano la questione,
conducendo le trattative, senza perderne mai di vista l'evoluzione
anche quando esse affrontavano questioni più eminentemente
tecniche. Ringrazio in particolare il dr. Donati, il Capo di
gabinetto, per aver seguito questa questione, ma anche la memoria
storica, il dr. Limonet e anche l'ing. Freppa, che ha dato un
sostegno amplissimo.
Alla fine, l'accelerata finale, con la chiusura sui contenuti
dell'intesa che è avvenuta nella giornata del 17 maggio. Il
contenuto dell'intesa, che dovrà essere dettagliato nei prossimi 12
mesi per il tramite di un Accordo di Programma Quadro (APQ),
prevede il graduale rilascio della Caserma "Testafochi" alla
Regione, sulla base di un piano di interventi di riorganizzazione e
ristrutturazione delle altre infrastrutture militari presso le
quali saranno trasferite le funzioni attualmente presenti in
"Testafochi". Si tratta delle due caserme aostane "Ramires" e
"Battisti" e dell'area di Pollein, che saranno oggetto di
interventi di restauro e ammodernamento cui comparteciperà la
Regione, d'intesa con i Comuni interessati.
Inutile sottolineare la soddisfazione per la chiusura di una
vicenda che sembrava da tempo senza soluzione: l'operazione - della
quale restano da sciogliere alcuni nodi eminentemente pratici, che
troveranno la giusta sede di approfondimento nel corso della
stesura dell'APQ - consentirà all'Università di poter disporre di
un'unica sede e di poter finalmente sviluppare in piena autonomia
la propria attività didattica. Non possiamo inoltre evitare di
sottolineare l'importanza di una scelta localizzativa di questo
genere, che sarà in grado, una volta portata a termine
definitivamente la cessione e la trasformazione della caserma, di
cambiare davvero il volto della città di Aosta.
Non vanno inoltre trascurati gli altri interventi di
modernizzazione delle caserme. La logica è quella di consentire al
Centro Addestramento Alpino di poter disporre di strutture idonee
ad un moderno centro di formazione, con la previsione di spazi
utilizzabili anche a beneficio della collettività di Aosta. Non
possiamo dimenticare infatti l'importanza della "Scuola degli
Alpini", non solo per mantenere un pezzo di storia valdostana, ma
per farla vivere quotidianamente. Proprio ieri il Ministro Parisi,
cui va la nostra riconoscenza personale, così come anche un
ringraziamento va rivolto ai Parlamentari valdostani per aver
seguito la vicenda, è rimasto impressionato dalla presenza di due
ufficiali, un ufficiale egiziano e un ufficiale cileno, che sono la
dimostrazione di come le forze armate di tutto il mondo considerino
significativo l'apprendimento per il mondo della montagna, che
passa attraverso le nostre montagne. Credo che si tratti di una
pagina molto significativa e ne sono personalmente lieto. Devo dire
che l'idea che maturò nel 2000, di prevedere una apposita norma di
attuazione, si è dimostrata alla fine una scelta vincente.
Nei giorni scorsi dopo tutta una serie di incontri che c'erano
stati, ho voluto fare il punto della situazione sulla questione
amianto all'interno dello stabilimento "Cogne" con la dott.ssa
Elvira Goglia, direttore dell'INAIL e il dr. Giampiero Gioannetti,
responsabile del personale della "CAS". Vista la brevità delle
comunicazioni e che ci sarà poi una mozione, avremo tempo di
tornarci sopra. Ci tengo solo a ricordare che per quel che riguarda
lo stabilimento Cogne, su 1.711 domande presentate, 1.193 sono
state definite positivamente. Naturalmente questo ha portato, per i
benefici pensionistici, all'ottenimento di vantaggi per circa 315
lavoratori, perché come sapete i vantaggi pensionistici derivano da
una esposizione all'amianto di 10 anni. Su 438 definizioni
negative, sono pervenuti circa 100 ricorsi in via amministrativa,
di cui 40 sono stati accolti subito senza l'intervento dell'organo
tecnico "INAIL".
Recentemente, la posizione lavorativa di un gruppo di 21
lavoratori del reparto officine meccaniche, reparto in cui è stato
possibile il riconoscimento solo di alcune specifiche mansioni con
esclusione delle altre, è stato oggetto di nuova certificazione
prodotta dall'azienda. Tale certificazione attestava che l'attività
realmente eseguita da ciascun lavoratore era caratterizzata da
promiscuità e/o fungibilità con le mansioni ammesse a
riconoscimento.
È stato richiesto il parere del "CONTARP" della direzione
regionale del Piemonte, l'acronimo sta per Consulenza Tecnica per
l'Accertamento del Rischio e Prevenzione. Gli esiti di tale parere,
che sono recentissimi - 21 maggio - hanno consentito il
riconoscimento di altri 10 lavoratori. Altri reparti come il "PRS"
sono rimasti invece totalmente esclusi dal riconoscimento, in
quanto il livello di esposizione all'amianto dell'intero
stabilimento risulta essere molto distante dalle soglie stabilite
dalla norma.
Si è anche in attesa della definizione della posizione di circa
30 lavoratori, in sede giudiziaria. Si tratta in particolare di
lavoratori del treno di laminazione. Il tribunale ha stabilito la
nomina di un "CTU", nella persona dell'ing. Lauria, che si recherà
nello stabilimento il 4 giugno, e bisognerà ormai aspettare la
determinazione della magistratura, per cui nel momento in cui si
innesca un procedimento di questo genere immagino che il giudizio
potrebbe avvenire in autunno.
Ho l'impressione che per sbloccare ulteriori situazioni, che non
abbiano caratteristiche molto specifiche e personalizzate, si
tratta di prendere contatto con il Ministro del lavoro Damiano,
perché ho l'impressione che oggi ci sia bisogno di un tavolo
tecnico politico, che possa consentire là dove è possibile di fare
qualche passo in avanti.
Je termine avec une communication qui concerne la question de
l'article 50 du Statut spécial, c'est-à-dire le célèbre processus
de l'entente. On a discuté de ça lors de la dernière séance de la
convention et je rappelle que le 6 août le Conseil régional avait
approuvé une proposition de loi constitutionnelle, portant
modification de l'article 50 du Statut spécial, c'est-à-dire le
principe de l'entente. Cette proposition avait été déposée à la
Chambre et confiée à la Commission des affaires constitutionnelles.
On avait eu l'occasion d'en parler même avec M. Violante, qui est
le Président de la I
e
Commission, lors de sa visite
officielle au Val d'Aoste. Le 21 décembre dernier, le Conseil
régional s'est prononcé sur les projets de modification
d'initiative parlementaire dudit Statut et a rendu un avis négatif
sur le projet, en soulignant la validité de sa proposition.
Cependant, la consultation des actes parlementaires nous a appris
que la Commission a adopté un texte unifié des six propositions en
examen, qui ne tient compte ni de la proposition du Conseil de la
Vallée, ni des avis négatifs exprimés. D'ailleurs, ayant découvert
l'échéance imminente du terme pour les amendements au texte
susmentionné, j'ai envoyé une lettre aux Parlementaires de la
Vallée d'Aoste et j'en ai parlé avec le Député Nicco, pour
souligner cette nécessité de maintenir le texte tel qu'il avait été
proposé par notre Conseil. Je précise dans la lettre, que j'ai
envoyée pour information au Président du Conseil et au Président de
la I
e
Commission, que j'ignore les raisons pour
lesquelles la volonté du Conseil a été ignorée et je souligne la
nécessité de revenir avec intelligence de la part du Parlement sur
la solution qui avait été envisagée par notre Conseil.
Je pense que cette question est tout à fait délicate, qui est
étroitement liée aux procédures que nous sommes en train de suivre
autour de la question de la convention et j'espère qu'il y aura la
possibilité de trouver de la part de la Chambre des Députés une
solution qui soit respectueuse de la position exprimée par notre
Assemblée régionale.
Président
- La parole à la Conseillère Squarzino
Secondina.
Squarzino (Arc-VA)
- Abbiamo ascoltato le comunicazioni
del Presidente, in particolare volevamo intervenire sulla questione
della Caserma "Testafochi". È una storia lunga, lo ha ricordato il
Presidente, che ha avuto una accelerazione e poi con il Decreto
legislativo n. 282/2000 che ha messo nelle norme di attuazione la
questione, si sono succeduti i contatti da parte del Presidente
Louvin e del Presidente Perrin e nel 2005 da parte dell'attuale
Presidente Caveri, ma senza riuscire a giungere a una soluzione.
Infatti l'allora Ministro della difesa, On. Martino, aveva
assicurato il 7 settembre 2005 che entro Natale la questione
sarebbe stata risolta, ma così non è stato.
Qual è stato il fatto nuovo che ha consentito di far fare un
salto di qualità a tutta la questione? Credo che dobbiamo dircelo.
Ci sono state l'anno scorso le elezioni politiche; i nostri
candidati, Nicco e Perrin, hanno messo nel loro programma il
trasferimento senza indugio alla Regione degli altri beni demaniali
dello Stato e delle aree della Caserma "Testafochi" da destinare
all'Università della Valle d'Aosta. Un impegno che il Governo Prodi
aveva preso con i nostri parlamentari, tanto che ieri lo stesso
Ministro della difesa ha detto, intervistato dal TG3: "abbiamo
onorato un impegno preso con gli elettori". Non era più una
questione di capi di Governo e del ministero di Roma, ma era un
impegno preso da parte del Governo Prodi di fronte agli elettori e
questo impegno è stato onorato. Certo, ci saranno stati gli apporti
tecnici su cui il Presidente Caveri si è soffermato, ma se non ci
fosse stata la volontà politica per portare avanti questo problema,
saremmo ancora alla situazione del 2005.
Credo, quindi, che un ringraziamento forte vada dato prima alla
popolazione valdostana che ha saputo scegliere i suoi
rappresentanti al Parlamento, poi al Governo Prodi che ha
ottemperato a un impegno serio che era stato sottoscritto, infine
bisogna dare atto che quando - casualmente purtroppo - la volontà
politica del Presidente Caveri coincide con la volontà del popolo
valdostano, del benessere suo e dell'azione che fanno i
parlamentari, le soluzioni vengono trovate. Quindi io dico che
molte volte le soluzioni non vengono trovate, perché c'è discrasia
fra chi rappresenta la Valle d'Aosta e il Governo valdostano, che
ha difficoltà a entrare in sintonia con i programmi di governo che
la popolazione valdostana ha accettato lo scorso anno.
Président
- La parole au Conseiller Sandri.
Sandri (GV-DS-PSE)
- Solo tre brevi osservazioni. È
evidente come la necessità di ringraziare i funzionari,
specificandoli anche per nome, sia la palese dimostrazione di come
non ci sia ovviamente da ringraziare questa maggioranza per quanto
riguarda la questione della Caserma "Testafochi" ma, come ben detto
dalla collega Squarzino, la popolazione valdostana che ha saputo
scegliere dei rappresentanti finalmente validi, che hanno saputo al
Parlamento difendere i nostri interessi e portare a casa dei
risultati...
(commenti dai banchi del gruppo "La Casa delle Libertà". Il
Presidente del Consiglio richiama i Consiglieri al
silenzio)
...grazie, Presidente, anche perché le sottolineature credo che
siano una conferma di quanto stiamo dicendo.
Abbiamo fatto un buon lavoro e in questo senso mi permetto di
citare anch'io Roberto Nicco e Carlo Perrin, due nostri ex
colleghi, che hanno saputo portare a Roma una Valle d'Aosta
credibile, convincente, che porta a casa dei risultati concreti. In
questo senso penso che un ringraziamento particolare debba andare
anche agli amici della "Margherita", perché nella trattativa hanno
avuto un loro importante ruolo da svolgere.
Altre due piccole osservazioni per quanto riguarda la
convenzione a cui ha accennato il Presidente. Era stato fatto un
accordo politico per cui la presidenza avrebbe dovuto essere
concordata con la minoranza; la presidenza non è stata concordata
con la minoranza ma è stata imposta dalla maggioranza, come si
usava con i popoli vassalli. Noi trarremo nelle prossime settimane
delle considerazioni in quanto l'attuale presidenza della
convenzione non rappresenta la minoranza consiliare, quanto meno
non rappresenta la "Gauche Valdôtaine" "Democratici di Sinistra".
Ci dispiace, però, prendere atto come il Presidente della Giunta
non abbia ottemperato al comma 4, articolo 13 della legge sul
referendum propositivo, quella che è andata a modificare la n.
19/2003 nel 2005, là dove dice che il Presidente della Regione con
decreto da pubblicare sul Bollettino Ufficiale della Regione, entro
i successivi 30 giorni dalla bocciatura in Consiglio regionale di
una legge di iniziativa popolare o in mancanza di una legge che su
conforme parere della commissione di cui all'articolo 40, avrebbe
dovuto convocare il referendum propositivo sulla proposta di legge.
Credo che questo sia un atto grave, di cui faremo fare le
valutazioni in materia legale, in quanto non è stato rispettato un
ordinamento della Regione Valle d'Aosta. È evidente come il parere
della commissione, di cui poi al successivo comma 5, non può essere
considerato come una possibilità di ritardo; il decreto doveva
essere fatto entro il 18 maggio, siamo al 23 e non c'è. Le
considerazioni finali le trarremo nelle sedi più opportune.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Semplicemente per riportare qualche
elemento certo nell'ambito di questa discussione. Abbiamo assistito
- credo che sia legittimo in ambito politico - a una serie di
"consigli per gli acquisti", ma dopo che è finito "Carosello"
sarebbe bene mettersi a leggere un documento, guardare le cose. Da
un lato mi associo a quanto detto dal Presidente Caveri, nel senso
che sul trasferimento della Caserma "Testafochi" tutte le parti
hanno giocato un ruolo importante: il Governo regionale attuale, i
governi regionali precedenti, l'esercito, i generali, ma tutti
hanno esercitato un ruolo che ha messo sul tavolo le esigenze. Non
vorrei che si ingenerasse nell'ambito della popolazione valdostana
l'idea che abbiamo due "Babbi Natali" che vengono e ci regalano la
Caserma "Testafochi", perché non è così.
Abbiamo siglato un documento con cui nei prossimi mesi verranno
messi in evidenza tutta una serie di attività che graveranno sul
bilancio regionale per svariati milioni di euro. Un particolare
ringraziamento va all'Assessore Cerise e ai suoi dirigenti, che
hanno presidiato, perché non c'è nulla, collega Squarzino, di
quello che è scritto nell'ambito dello Statuto, non c'è un
trasferimento gratuito, ma c'è una attività dove ci saranno milioni
e milioni di euro che consentiranno da un lato di utilizzare
un'area importante per l'università e dall'altro di rendere stabile
l'organizzazione dell'esercito, per lo svolgimento di tutta una
serie di attività.
Quindi non vorrei che nell'ambito dei "consigli per gli
acquisti" ci fosse il "prendi tre e paghi zero". No, c'è un
corretto rapporto fra istituzioni che nulla ha a che vedere con la
campagna elettorale che state facendo.
Président
- La parole au Conseiller Frassy.
Frassy (CdL)
- Brevemente sulla "Testafochi". Al di là
delle enfasi che si sono alzate dai banchi della sinistra per il
protocollo di intesa siglato ieri, vorrei richiamare l'attenzione
del Presidente, degli Assessori e della maggioranza sui percorsi e
i passi successivi, nel senso che il protocollo di intesa è un
momento importante per progredire verso la definizione,
l'acquisizione e l'utilizzazione dell'area, ma il percorso è lungo.
Fintanto che non verrà sottoscritto l'accordo di programma quadro
nulla accadrà, ma anche una volta sottoscritto tale accordo, il
rilascio graduale implica dei tempi medio lunghi: al rilascio
graduale subentreranno gli interventi graduali.
Penso che ci debba essere uno sforzo corale sull'argomento,
perché penso che la città di Aosta meriti più di quello che ha
avuto finora, non solo in termini di maggioranza politica, dai
bilanci di certe grandi operazioni (area "Cogne", "Aosta
capitale"), ma anche dal punto di vista dei risultati. Penso che
sulla "Testafochi" ci debba essere un grande confronto fra le forze
politiche che hanno poi il compito di operare le scelte.
Diceva il Presidente che c'è un progetto di fattibilità:
inviterei la Giunta a portare all'esame delle commissioni
competenti un primo confronto sulle ipotesi di riutilizzo e
ristrutturazione di quell'area. Abbiamo tempo perché i tempi sono
medio lunghi, non siamo prigionieri della fretta, c'è lo spazio per
poter concertare una azione fra Amministrazione regionale,
Amministrazione comunale, Università della Valle d'Aosta e dare una
risposta che possa essere di qualità su un intervento importante,
che occupa l'area cittadina, ma che va ben al di là del mero e
limitato interesse della città di Aosta, per coinvolgere quanto
meno la Regione, ma trattandosi di università sicuramente il
coinvolgimento e gli interessi travalicano i confini regionali.
Sulla convenzione, penso che le affermazioni fatte dal collega
Sandri meritino una riflessione. Abbiamo detto sia in aula sia in
ambito della convenzione che la differenza fra questo tentativo -
perché poi il risultato lo valuteremo nel momento in cui si
concretizzerà - di riforma dello Statuto e i tentativi falliti
(Louvin, "Commissione Nicco") riposa su un aspetto sostanziale,
cioè non si è inteso procedere con una commissione meramente
politica, ma una volta avviato l'iter - l'impulso politico era
ovvio che competesse alla politica - si è creato un organismo
allargato che coinvolge tutte le varie parti sociali. Siamo
perplessi che il collega Sandri, Capogruppo di quello che rimane
del gruppo dei "DS", venga a porre su un'argomento importante com'è
la riforma dello Statuto, una questione di partito; la pretesa che
la riforma dell'autonomia venga condizionata alle beghe di un
partito - in crisi fra l'altro - ci sembra sorprendente e
sconvolgente. Se questo è l'approccio con cui i "DS" si avvicinano
alla riforma dello Statuto di autonomia, nutriamo più di qualche
perplessità sul contributo fattivo che potrà provenire da quella
forza politica.
La convenzione, una volta varata da quest'aula, è un organo che
ha una sua autonomia e questa sua autonomia trova forza soprattutto
in quella parte che va a completare il quadro politico, le forze
sociali, le forze imprenditoriali e tutte le varie rappresentanze
della società valdostana, di conseguenza non si possono fare i
passi del gambero, uno avanti e due indietro. Ecco perché siamo
convinti che la convenzione debba vivere di una vita propria con un
proprio confronto, dove poi ovviamente il bilancio sarà politico,
perché verrà riportata alla sede politica la proposta della
convenzione. Però il nostro gruppo respinge qualsiasi tentativo
passato o futuro di condizionare il cammino della convenzione a
beghe di parte o peggio di partito.
Président
- La parole au Conseiller Venturella.
Venturella (Arc-VA)
- Il mio intervento è per fare due
brevi osservazioni.
La prima riguarda un fatto che è di fronte a tutti: che nel giro
di 23 giorni (30 aprile - 22 maggio) sono stati chiusi due dossier
da parte del Governo nazionale con i Parlamentari valdostani, due
importantissimi dossier che riguardavano le Ferrovie dello stato
e...
(risatine dai banchi della Giunta. Il Presidente del
Consiglio invita tutti i Consiglieri, inclusi i membri della
Giunta, a rispettare l'oratore che svolge il proprio
intervento)
...varrebbe soprattutto per la Giunta un po' di rispetto, perché
le idee possono essere anche opposte, ma il fatto che si abbiano
queste risatine isteriche credo che sia proprio la dimostrazione di
quanto dia fastidio che il Governo Prodi, con l'aiuto e l'apporto
dei nostri due Parlamentari, abbia chiuso due importanti dossier,
uno riguardo al futuro della ferrovia in Valle d'Aosta, il secondo
un dossier che ormai durava da quasi 30 anni, quello della
destinazione delle caserme.
Nel giro di neanche venti giorni sono venuti in Valle d'Aosta
due Ministri del Governo: credo che sia forse una delle prime volte
che capita nella storia valdostana. E questo è un fatto innegabile,
checché ne dica l'Assessore Marguerettaz, che risponde ai
Capigruppo Sandri e Squarzino con questioni che nulla hanno a che
vedere con ciò che essi avevano affermato.
Ci pare strano che né il Presidente della Regione, né il
Presidente del Consiglio non abbiano fatto nelle loro comunicazioni
nessun riferimento al ricorso del Governo alla Corte costituzionale
per uno dei commi della legge sulla ineleggibilità e
incompatibilità, rispetto alla ineleggibilità per docenti. Non
hanno comunicato nulla, o forse non siamo stati attenti; fra
l'altro ricordo al Consiglio che proprio su questo comma, che
avevamo definito esagerato nella passata seduta, quando è stata
votata la legge sulla ineleggibilità, il Governo ha ritenuto di
impugnare, perché gli esperti del Governo hanno ritenuto che questa
fosse una norma anticostituzionale. È indicativo che nulla sia
stato detto.
Presidente
- La parola al Consigliere Lattanzi.
Lattanzi (CdL)
- Non volevo intervenire perché il collega
Sandri mi accusa di farlo solo sulle comunicazioni del Presidente
del Consiglio e della Giunta e poi di non partecipare attivamente
alla opposizione dura e feroce a questa maggioranza, quindi ogni
tanto mi sollecita ad essere più duro e cattivo.
No, io devo dire la verità: per una volta che voglio star zitto,
vengo poi tirato in ballo da Sandri, quindi colgo l'occasione per
dire quello che penso su questi due dossier ultradecennali, come li
ha chiamati il collega Venturella, che - sembrerebbe - i due "Babbo
Natale" hanno portato alla Valle d'Aosta. Venturella, tutta la
Valle d'Aosta sa che non è così. Il massimo che sono riusciti a
fare i nostri due Parlamentari è di sollecitare dei dossier che
erano sotto l'aspetto burocratico più che maturi nei processi e che
non andavano avanti perché erano gli uffici ministeriali che li
frenavano: non le volontà politiche, ma i ministeri, i burocrati
dei ministeri.
Io invece mi associo al ringraziamento che il Presidente Caveri
ha fatto ai dirigenti degli assessorati regionali degli uffici
competenti delle finanze, che hanno invece continuato a tenere
aperto un dialogo fra dirigenti dei ministeri e della Regione per
portare avanti due dossier, che andavano avanti da soli. Credimi,
Venturella, fattene una ragione, ma gli unici motivi per cui
abbiamo assistito al lavoro dei Parlamentari in questo ultimo anno,
sono un paio di passaggi che vi ricordo. Il primo: la presenza dei
Parlamentari si è evidenziata, perché hanno votato la legge
finanziaria che ha aumentato le tasse ai cittadini, che ha messo in
tasca al Presidente e al Governo un tesoro, cioè un avanzo di
amministrazione che si sono ritrovato perché hanno tassato due
volte i cittadini (una perché erano già stati tassati prima e si
sono trovati una eredità di 30 miliardi di euro da spendere,
l'altra perché con una manovra inutile da 27 miliardi di euro si
sono portati a casa una risorsa economica che con i sindacati si
stanno spartendo). Diciamocela tutta! Gli aumenti dei bolli, della
benzina... li hanno approvati il Senatore Perrin e il Deputato
Nicco: per questo si sono contraddistinti in questo primo anno di
legislatura. Speriamo che tornino ad Aosta, che Prodi torni da dove
è arrivato e che il paese possa avere un governo diverso. L'unica
evidenza della presenza politica dei due Parlamentari non è né la
"Testafochi" né la ferrovia, perché sono (proprio come la ferrovia)
fermi, ma sono purtroppo stati presenti in Parlamento nelle
votazioni di fiducia a un governo che ha fatto un serie di manovre,
di cui i cittadini in questi giorni si stanno rendendo conto. Basta
vedere qual è l'umore dei cittadini se dovessero andare a votare
domattina. Siete ancora convinti che vincereste? Credo che anche in
Valle d'Aosta vincereste, se l'Union Valdôtaine non si rende conto
che contro di voi da sola continua a perdere; finché non si renderà
conto di questo, voi potrete vincere in Val d'Aosta. Detto questo,
non è che vince la Valle d'Aosta, vincete voi, mandate a casa
qualcuno e poi la Valle d'Aosta si ritrova con tasse aumentate, il
federalismo fiscale che mette in discussione 200 milioni di risorse
della Regione autonoma e avanti di questo passo.
Una battuta, perché tu l'hai fatta. È vero che il Presidente del
Consiglio non ha citato la ineleggibilità, perché non c'è
comunicazione ufficiale, ma ci arriverà, quindi una battuta ci è
dovuta visto che il collega Venturella l'ha citata: ti ricordo che
anche qui il Governo Prodi si è contraddistinto per aver impugnato
una legge che questo Consiglio autonomamente ha votato con 30 voti
su 35.
Il Governo di centro sinistra si è contraddistinto ancora una
volta, per essere entrato con due piedi dentro l'autonomia della
Regione, con una legge regionale che ci siamo votati a stragrande
maggioranza; quindi, evviva Prodi che impugna le leggi che tu, qui
dentro, partecipi a votare.
Per quanto riguarda la ineleggibilità, come è avvenuta questa
impugnativa? Vai a vedere il sito "Astrid" del signor Bassanini,
dove ci sono le rilevanze del signor Louvin, che si è fatto gli
affari suoi su questa impugnativa; il signor Bassanini è guarda
caso marito della Lanzillotta, nonché Ministro di questa
repubblica. Allora per favore non venite qui a farci lezioni di
moralità, del bene della Valle! Voi le leggi della Valle le
impugnate per affari vostri personali, i Perrin vanno a votare in
Parlamento finanziarie, perché si sono dimenticati di chiedere il
rimborso elettorale e hanno negoziato con il centro sinistra di
poterlo avere, dando delle fiducie che sono vergognose. Per favore,
gli interessi valdostani sono altra cosa!
Presidente
- La parola al Consigliere Ottoz.
Ottoz (UV)
- Su questo tema del ricorso, che è stato
comunque tirato in ballo sia dalla opposizione di una parte che
dell'altra, vorrei fare alcune considerazioni. Ritengo che sia
molto importante che onde garantire la regolarità delle elezioni
regionali dell'anno prossimo, tenuto conto della convergenza
condivisa della legge sulla ineleggibilità e incompatibilità che
abbiamo approvato due consigli fa, sia opportuno procedere in tempi
brevissimi con un semplice strumento normativo di un articolo,
abrogando la lettera s) del 1° comma e la lettera e) del 2° comma
dell'articolo 2 della legge. Ritengo, infatti, che questo sia uno
di quei casi rari, nei quali non sarebbe opportuno opporsi al
ricorso del Governo, per garantire la regolarità delle elezioni
dell'anno prossimo. Penso che difenderemmo meglio la nostra
autonomia abrogando rapidamente quelle due lettere, lasciando
perdere chi ritiene di ricorrere, senza impugnare davanti alla
Corte costituzionale questo aspetto della legge, che riguarda
esclusivamente i docenti universitari, che sono dopo la lobby della
pasta e delle merendine in Italia, la lobby più potente del nostro
paese e sicuramente nel nostro Governo. Basta fare l'elenco...
Evidentemente questa lobby non ha tenuto conto della
particolarità della situazione valdostana, tanto che se ne ritrova
traccia nella enunciazione del ricorso, dove si dice che la norma
non è fondata da nessuna motivazione particolare. Motivazione che
invece è stata lungamente discussa in sede di definizione della
proposta di legge e di dibattito in aula, cioè che l'Università
della Valle d'Aosta è l'unica in Italia in cui il rettore è di
nomina politica e non di nomina accademica, come avviene in tutto
il mondo, per cui era sembrato che alla pari con tutte le altre
situazioni di tipo economico politico nominate dal Governo, anche
un corpo di docenti universitari, che in questa valle ha una
diretta derivazione di natura politica, fosse equiparato agli altri
e dovesse essere considerato ineleggibile.
Vi ricordo, perché speculazioni su questa cosa se ne sono fatte
di tutti i tipi, che la ineleggibilità non vuol dire che uno ha un
marchio di ineleggibilità per tutta la vita, ma che deve rimuovere
la sua ineleggibilità per potersi candidare. Quindi non viene leso
nella sua possibilità di candidarsi. Vorrà dire che qualcuno che ha
intenzione di candidarsi, potrà fare la campagna elettorale sia
alla università che in giro per la valle. Ritengo che dovremmo
procedere in tempi brevissimi ad approvare una legge di un
articolo, che abroghi quei due punti, poi la questione potrà essere
rivista successivamente allo svolgimento regolare delle elezioni
del 2008.
Se mi permettete, una considerazione che non c'entra nulla ma,
non posso chiedere due volte la parola. Non ho fatto l'alpino, sono
stato fante per motivi sportivi, ma è mancato lunedì Angelo
Todeschi che è stata una figura importante di questa comunità: è
stato vicepresidente nazionale degli Alpini e importante
imprenditore. Vorrei, quindi, senza stare a ripercorrere il suo
curriculum, poiché era una persona a cui tutti volevamo bene, che
il Consiglio esprimesse le sue condoglianze sentite alla famiglia
che resta.
Président
- La parole au Conseiller Ferraris.
Ferraris (PPD-VDA)
- Per un modesto richiamo a un
principio di realtà in relazione alla questione della Caserma
"Testafochi". La Giunta ha giustamente rivendicato il ruolo che ha
svolto, così come i rappresentanti della opposizione hanno
rivendicato il ruolo svolto dai Parlamentari; credo che troppe
rivendicazioni rischiano di evidenziare solo delle debolezze.
È successa una cosa normalissima: la Giunta ha istruito bene un
dossier, lo ha portato a fondo e i Parlamentari hanno fatto il loro
lavoro, che era quello di fare in modo che a livello nazionale un
interesse generale della Valle d'Aosta andasse a termine. Tutto il
resto è aria fritta.
Président
- La parole au Président de la Région,
Caveri.
Caveri (UV)
- Ringrazio il Capogruppo Ferraris, perché ha
rimarcato una cosa importante: le istituzioni non c'entrano con le
elezioni. È degradante pensare che senza gli amici degli amici le
istituzioni non dialoghino. Il Governo regionale deve dialogare con
il Governo Prodi e il Governo Prodi deve dialogare con noi ed è
chiaro che il ringraziamento, che ho fatto ieri non formale ai
Parlamentari valdostani e che ho riaffermato oggi, è cosa diversa
da un tentativo di unilateralità. Non ho cercato di portare la
coperta dalla mia parte, lasciando scoperti i piedi dei
Parlamentari, ma mi sia consentito anche che non capiti l'inverso,
che il lavoro compiuto dal Governo regionale venga svilito rispetto
a una specie di
sine cura
. Sarebbe curioso esistesse una
specie di politica del rubinetto, per cui non siamo coerenti con il
pensiero locale del Governo Prodi, con i fratelli Calì o chi
diavolo deve essere, per cui dovremmo essere puniti per questo.
Questa sarebbe una concezione delle istituzioni profondamente
sbagliata. Comunque i successi hanno tanti papà e noi ne siamo
contenti, perché vuol dire che abbiamo trovato un successo.
Per quel che riguarda la obiezione di Sandri, che con un tono
ormai gravemente minaccioso interviene in Consiglio, credo che
resterà negli annali come il Creso della politica valdostana, ma
che non trasforma esattamente in oro gli oggetti che tocca. Vorrei
rassicurarlo che saranno rispettate tutte le procedure del
referendum: il 29 si riunirà la "Commissione dei saggi". È stata
una loro scelta autonoma quella di riunirsi con una tempistica così
avanzata e, dopo il loro parere, sicuramente si convocheranno i
comizi referendari, a meno di decisioni diverse da parte loro.
Président
- La parole au Conseiller Viérin Marco.
Viérin M. (SA)
- Gli argomenti appena trattati sono
importanti, credo molto più di tante interpellanze e interrogazioni
iscritte all'ordine del giorno, quindi meritano il tempo che gli
dedichiamo.
Ringrazio a nome del gruppo il collega Ferraris per il suo
intervento, perché è lì il punto di partenza. Oggi abbiamo sentito
degli interventi - mi scusino i colleghi Squarzino, Venturella e
Sandri - che si basano, ad esempio quello della collega Squarzino,
solo sul discorso degli slogan e nient'altro, dimenticando tutto
quello che uno potrebbe dire su cosa non è stato fatto, anche in
merito alle comunicazioni di oggi.
Il collega Venturella richiama due dossier, dimenticando tutti
gli altri, uno sulle ferrovie e un altro sulle caserme, ricordando
che è stato fatto tutto in 20 giorni; credo che qualsiasi persona
che possiamo contattare all'esterno, sappia che temi del genere
necessitano di mesi e mesi per la loro definizione. È merito,
quindi, del passato Governo nazionale e di questo, come ha detto
bene il Presidente Caveri, così come di questo Consiglio, della
dirigenza regionale e di tutti coloro che vi hanno lavorato. Venire
qui a dire certe cose, che in 20 giorni si sono risolti questi
dossier, è venire qui a prendere in giro i valdostani.
Sul discorso di Sandri non voglio fare commenti, perché quando
uno ringrazia una famiglia della Valle d'Aosta, credo che non si
debba dire altro.
Voglio toccare l'aspetto che ci interessa maggiormente, un
ragionamento che voglio lasciare in quest'aula perché il vero
accordo lo si farà con l'accordo quadro. Voglio fare sin da subito
un richiamo che è stato già recepito, ma che voglio riprecisare:
sull'intesa si faccia un ragionamento, inerente il protocollo per
il rilascio della Caserma "Testafochi" e sugli interventi per
l'eliporto di Pollein, onde coinvolgere anche le due
amministrazioni interessate. Mi sembra che il Presidente Caveri sia
partito con il piede giusto avendo convocato i rispettivi sindaci e
l'appello è che questo sistema di intesa (i momenti dell'accordo di
programma da siglare nel prossimo futuro) venga mantenuto fra la
Giunta e le due amministrazioni comunali.
È stato, invece, detto poco sull'articolo 50 dello Statuto,
proprio dell'intesa. Perché collego queste due cose? Il Consiglio
si è espresso per due volte, la prima sulla approvazione e la
seconda sul parere negativo a certe modifiche; oggi ci troviamo con
una Commissione affari costituzionali che non ha tenuto conto della
volontà di questo Consiglio. Tutti, anche le forze di sinistra, mi
pare abbiano detto che il principio della intesa è sostanziale per
dare un vero senso alle modifiche statutarie, altrimenti
rischieremmo di aprire la finestra e poi qualcun altro entrerebbe
dalla porta. Se questa è la volontà del Governo nazionale, dobbiamo
fare molta attenzione, perché è su queste cose che si capisce se il
Governo attuale è vicino alle autonomie, e su queste cose ci pare
che non ci sia nessuna vicinanza. C'è una vicinanza su altre, come
la "Testafochi" - che condividiamo - perché i soldi non li hanno
per metterli su certi investimenti e a loro interessa che la
Regione metta qualche denaro. C'è stata un'accelerazione, perché
altrimenti questo intervento per lo Stato non era possibile farlo;
allora non prendiamoci in giro su queste cose.
Sul discorso della legge sulle incompatibilità e ineleggibilità,
ci pare strano che l'impugnazione avvenga su tre testi così
complessi, dove l'opposizione ha cantato vittoria perché lo stato
ha impugnato, l'unica virgola che riguardava qualcuno. Se è così il
lavoro che si vuole portare avanti sulle riforme istituzionali da
parte di qualcuno, ne prendiamo atto. Ci fa sempre più piacere di
essere giunti a fare un ragionamento complessivo e condiviso sulle
regole del gioco che avremo in futuro, perché capiamo oggi che
qualcuno queste regole le vuole affossare per delle inezie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK