Consiglio Regionale della Valle d'Aosta - Oggetto del Consiglio n. 2328 del 18 dicembre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula
Oggetto del Consiglio n. 2328 del 18 dicembre 1996 - Resoconto
SEDUTA ANTIMERIDIANA DEL 18 DICEMBRE 1996
OGGETTO N. 2328/X Vertenza fra la sede INAIL di Aosta ed i
lavoratori e pensionati invalidi per infortuni sul lavoro e
malattie professionali. (Interpellanza)
Interpellanza A conoscenza della vertenza che si è riaperta fra
la Sede INAIL di Aosta e i lavoratori e pensionati invalidi per
infortuni sul lavoro e malattie professionali a seguito della
decisione presa dall'Istituto, in virtù dell'articolo 55 della
legge n. 88 del 9 marzo 1989;
Preso atto degli accordi raggiunti a suo tempo fra la Regione e
la Direzione Nazionale dell'INAIL, relativi al rispetto
dell'articolo 3 della legge regionale n. 57 del 22 dicembre
1980;
Considerato che l'intesa Regione - INAIL era stata realizzata
dalla Giunta regionale in carica a seguito del mandato ricevuto
all'unanimità dal Consiglio regionale nell'adunanza del 21 marzo
1990;
Considerato, altresì, che sembra che la Sede INAIL di Aosta per
contenere le spese abbia messo in atto una profonda e massiccia
azione di riduzione ed annullamento delle rendite per silicosi e
malattie professionali;
Vista la Circolare guida normativo-operativa n. 71 del 30
ottobre u.s. inviata dalla Direzione Nazionale dell'INAIL alle sedi
periferiche
il sottoscritto Consigliere regionale
Interpella
il Presidente della Giunta regionale e l'Assessore competente
per conoscere:
1) se è a conoscenza del comportamento dell'INAIL locale e dei
problemi sociali che si sono venuti a verificare fra i pensionati e
lavoratori a cui sono state ridotte o azzerate le rendite fino ad
oggi corrisposte;
2) quali iniziative intende intraprendere per far rispettare gli
accordi a suo tempo sottoscritti fra la Regione e l'INAIL, su
richiesta delle OO.SS e in base alla legge regionale n. 57 del 22
dicembre 1980, nonché la mozione approvata all'unanimità del
Consiglio regionale, nell'adunanza del 21 marzo 1990.
F.to: Lanièce
Presidente Ha chiesto la parola il Consigliere Lanièce.
Lanièce (GA) La vertenza fra i silicotici e l'Inail ebbe inizio
con l'approvazione della legge statale 88/89, precisamente il comma
5 dell'articolo 55 di tale legge.
Detto articolo dava all'Inail la possibilità di rettificare le
prestazioni erogate in caso di errore di qualunque natura commesso
in sede di attribuzione o di riliquidazione delle prestazioni.
Preso spunto da questa legge, l'Inail di Aosta prese
l'iniziativa per cercare di ridurre le spese a carico
dell'istituto, azzerando o riducendo le rendite erogate agli
invalidi. Nacque, come è noto, un conflitto fra patronati e Inail.
L'Inail inviava spesso fuori Valle i silicotici per gli
accertamenti sanitari.
Il conflitto quindi giunse anche in Consiglio regionale, a
seguito di interpellanze e mozioni presentate da gruppi consiliari
di maggioranza e di opposizione.
Il Consiglio regionale, nella seduta del 21 marzo 1990, approvò
all'unanimità una risoluzione, con la quale: "si richiede all'Inail
il rispetto della legge regionale 57 del 22 dicembre 1980 in merito
agli accertamenti da effettuare nei confronti dei silicotici,
quindi di revocare immediatamente i provvedimenti deliberati
dall'istituto; dà mandato all'Assessore competente di porre in
essere tutte quelle iniziative, incontri e confronti che si rendono
necessari onde ottenere la piena tutela dei diritti acquisiti dai
silicotici della Valle d'Aosta; impegna la Presidenza del Consiglio
a trasmettere la presente risoluzione agli organi istituzionali
dell'Inail a livello regionale, nazionale, nonché ai competenti
Ministeri".
L'Inail, dopo una serie di incontri in sede ministeriale e in
sede locale, accolse l'invito rivoltole dal Consiglio regionale, di
fare gli accertamenti sanitari nelle strutture dell'USL della Valle
d'Aosta, ritenute idonei da tecnici Inail dopo le dovute verifiche
e gli accertamenti sul posto. In allegato c'è la lettera con cui
l'Inail dichiarava questo. Il direttore della sede Inail di Aosta,
nonostante l'intesa raggiunta a livello nazionale, non intese
rispettare gli accordi; infatti ad aprile 1991 tentò di inviare
nuovamente i silicotici fuori Valle. Anche questo è documentato da
lettera.
Riprese quindi la presentazione di interpellanze in Consiglio
regionale, con le quali veniva chiesto all'Assessore alla sanità di
far rispettare le intese che erano state raggiunte. Ho qui
un'interpellanza, a firma dei consiglieri Bajocco e Chenuil, che
interpellavano l'Assessore "per sapere se non ritiene opportuno
intervenire per dare un contributo al chiarimento di una questione
che sta creando notevoli disagi alla popolazione valdostana", e una
interrogazione, a firma dei Consiglieri Agnesod, Viérin, Perrin,
Marcoz e Voyat, con la quale si chiedeva all'Assessore competente
di farsi portavoce perché venissero rispettati gli accordi fatti
con l'Inail e messi in evidenza dalla risoluzione che ho appena
letto.
L'Inail riconfermò il rispetto degli accordi, a suo tempo
raggiunti, e tutto rientrò nella normalità. Il direttore della
sede, a seguito dei normali avvicendamenti, lasciò la sede di
Aosta.
Con l'attuale direttore si è riaperta purtroppo la vertenza e si
è tornati indietro alla situazione del 1990. Non si rispettano gli
accordi raggiunti fra Inail e Regione, le rendite vengono ridotte o
azzerate, i pensionati lavoratori interessati vengono inviati fuori
Valle come e dove crede opportuno l'istituto, gli assistiti sono
considerati quasi come delle specie di approfittatori, quindi
suscettibili di controlli a tutto spiano.
In sostanza l'Inail sta risanando il proprio bilancio a spese
dei lavoratori valdostani, si stanno creando purtroppo dei grossi
disagi sociali: famiglie di pensionati che si trovano dopo 20-30
anni senza alcun reddito, dopo aver lavorato per una vita nelle
miniere e nel settore siderurgico.
Su questo problema i patronati stanno trattando in sede locale,
anche dopo essere intervenuti in sede nazionale. É stata emessa una
circolare, nella quale si dice che dopo 70 anni di età non vengono
più fatti gli accertamenti, però la situazione è ancora in
subbuglio, quindi si chiede all'Assessore competente di fare
qualcosa. Chiediamo quali iniziative intende assumere
l'amministrazione regionale, se non è opportuno che questo
Consiglio prenda posizione su tale problematica come fece nel '90,
e quali passi intende intraprendere oggi l'Assessore rispetto a 6
anni fa, dato che siamo tornati alla stessa situazione, come se
nulla si fosse modificato.
Presidente Ha chiesto la parola l'Assessore alla sanità e
assistenza sociale, Vicquéry.
Vicquéry (UV) Mi consenta il Consigliere Lanièce di fare alcune
piccole osservazioni di carattere generale.
Innanzitutto L'Inail è un istituto che non è soggetto a
vigilanza e controllo da parte dell'amministrazione regionale, e
questo deve essere ben chiaro a tutti. É pur vero che, trattandosi
di un istituto che opera in Valle d'Aosta, può e deve in alcuni
casi il Consiglio regionale esaminare problematiche connesse ai
cittadini valdostani, ma sempre nella consapevolezza della totale
autonomia dell'Inail, così come è totale l'autonomia di altri
istituti, quali l'Inps, l'ispettorato del lavoro, il NAS e altri
ancora.
Auspico a titolo personale che i consiglieri regionali non
contribuiscano a surriscaldare il clima sulla problematica, perché
tale atteggiamento potrebbe verosimilmente provocare un pericoloso
effetto boomerang, a scapito dei lavoratori pensionati Inail.
É invece a mio parere da privilegiare la politica diplomatica
dei piccoli passi, che stiamo attuando da tempo, nella più ampia
discrezione, piuttosto che eclatanti azioni che rischiano di
"déclencher" rovinose ricadute.
É ben noto infatti a tutti che il problema degli accertamenti ai
silicotici in Valle è sorto nel 1988 a seguito di alcune denuncie
anonime alla magistratura. L'Inail fece effettuare dei controlli
sui silicotici valdostani e su una ventina di persone solo due
risultarono affette da silicosi. Vennero pertanto incriminati con
l'accusa di falso in atto pubblico i medici dell'istituto
incaricati degli accertamenti, nonché quelli dei patronati. Nella
primavera del '92 si è svolto il processo con la condanna dei
suddetti medici, che hanno comunque presentato ricorso. I medici
dell'Inail sono stati quindi sostituiti e si è proceduto ad alcune
revisioni, che hanno portato alla riduzione di alcune silicosi e in
alcuni casi anche al loro azzeramento.
Il Consigliere Lanièce ha già brevemente fatto un excursus
storico della vicenda, che giustamente è stata portata
all'attenzione di tutte le forze politiche nella riunione del
Consiglio regionale del 21 marzo '90, che ha adottato la
risoluzione ricordata, dando mandato all'Assessore della sanità di
intercedere in merito, pur ribadendo la risoluzione la totale
autonomia dell'istituto.
L'Assessore alla sanità dell'epoca, Lanièce, convocò una
riunione in data 30 maggio '90 con i rappresentanti dell'ACLI,
dell'INGA, della CGIL, dell'ITAL, dell'INAS e dell'ITAL-INAS; in
questa riunione tutte le parti esposero il loro punto di vista in
materia e concordarono (il verbale della riunione è agli atti) che
comunque uno degli aspetti che era all'attenzione non poteva essere
risolto, quello cioè delle visite fuori Valle, tant'è che nel
verbale si dice testualmente: "Tutti i presenti concordano, nel
caso di accertamenti da effettuare fuori Valle, nella
individuazione di una struttura con la quale convenzionarsi al fine
di un pari trattamento degli interessati", in quanto il problema
all'epoca era che ci si presentava a visite presso istituti di
medicina legale diversi. Per cui già allora non si escludeva e non
si può escludere neppure oggi che gli accertamenti diagnostici più
importanti e più delicati venissero fatti presso istituti di
medicina legale altamente specializzati fuori Valle d'Aosta.
Nel '91 agli atti risulta un'intervista dell'allora Assessore
alla sanità, Beneforti, pubblicata sul quotidiano "La Vallée
Notizie", dal titolo: "Saranno riviste le rendite Inail, che erano
state ridotte o annullate. Buone notizie, dopo le polemiche, per i
silicotici". L'Assessore Beneforti afferma - si dice nell'articolo
- che le rendite che erano state ridotte o azzerate saranno riviste
dietro la presentazione di un ricorso da parte dei pensionati da
una collegiale medica; insomma, chi dall'oggi al domani aveva avuto
la propria rendita, percepita per anni e anni, drasticamente
decurtata se non addirittura annullata, avrà la possibilità di
averla. Si citano, sempre nell'articolo, incontri a Roma con il
direttore generale dell'Inail dell'epoca, avv. Mario Palma, e si
fanno delle prospettive per il futuro. Alla domanda del
giornalista: "E per il futuro?" l'Assessore Beneforti risponde che
si dovrà riscrivere il famoso comma 5 dell'articolo 55 della legge
88/89 in materia. Assicura l'Assessore di stare predisponendo un
disegno di legge di iniziativa statale, ma preannuncia che i tempi
per giungere ad una modifica della normativa non saranno certo
brevi.
Si tratta della proposta di legge di iniziativa statale, firmata
da tutte le forze politiche, presentata in data 10 febbraio '92,
che è stata come molti presumevano drasticamente bocciata
dall'organo di controllo, non essendo assolutamente di competenza
del Consiglio regionale adottare provvedimenti di questo genere,
perché non poteva configurarsi assolutamente come interpretazione
autentica di una legge il disegno di legge di iniziativa statale
che è stato presentato. Disegno di legge che aveva già avuto delle
osservazioni critiche sul punto di legittimità da parte degli
organi legislativi del Consiglio regionale.
Un altro tentativo che mi sovviene è stato quello di assumere a
carico del bilancio dell'amministrazione regionale i ticket
sanitari, iniziativa bocciata anche questa e che spero non si
voglia ripetere, perché la demagogia non deve essere al centro
dell'attenzione del Consiglio regionale; noi dobbiamo seguire e
monitorare tutti i fenomeni che si producono in Valle d'Aosta, ma
dobbiamo essere molto realisti.
Incontri si susseguono sotto le legislature che seguono, per
quanto mi riguarda ne ho avuto più di uno con l'Inail e con i
patronati, uno convocato ufficialmente nell'aprile '95 a cui pochi
patronati si sono presentati, perché il livello di conflittualità
era e rimane ancora aperto.
Il tutto, come già citato da Lanièce, viene regolamentato
ultimamente dalla circolare della direzione dell'Inail dal titolo:
"Guida normativa ed operativa per la revisione delle rendite" del
30 ottobre '96, circolare che fa seguito ad una serie di interventi
della Regione autonoma Valle d'Aosta, ivi compreso il sottoscritto
e ivi compresi i parlamentari che si sono attivati in più incontri
ufficiali con i responsabili, senza però (questo spero non venga
considerato un peccato) predisporre dei comunicati stampa sulla
data della convocazione, l'ordine del giorno e l'esito
dell'incontro, perché ognuno ha il suo modo di operare. Comunque
voglio in questa occasione ringraziare ufficialmente i parlamentari
valdostani, perché il risultato di questa circolare lo si deve, in
parte, anche al loro intervento.
Questa circolare ha due punti fondamentali che interessano la
problematica della Valle d'Aosta in materia di rendite Inail, che
ricordo è assolutamente anomala rispetto al quadro nazionale,
rispetto a qualunque tipo di parametro, per motivi storici
evidenti: la grossa siderurgia, le grosse industrie del passato
hanno fatto sì che in Valle d'Aosta ci sia un numero di rendite
Inail assolutamente abnorme rispetto alle medie nazionali. Come
tutti sanno, l'Inail oggi ancora paga delle rendite per un buon 25
percento di non residenti in Valle d'Aosta, ma che all'epoca hanno
contratto la malattia in Valle e pertanto sono a carico della sede
di Aosta. Questo è un dato da ricordare, perché in termini assoluti
anche i dati statistici possono portare a delle conclusioni
errate.
Questa circolare, dicevo, ad un certo punto dice che tali
complesse e interdipendenti considerazioni suggeriscono in linea di
massima e fatte salve le situazioni particolari, di soprassedere
alle revisioni attive nei confronti dei soggetti ultrasettantenni,
specialmente per quanto riguarda le tecnopatie. É un risultato
raggiunto. Ma la discrezionalità sull'attuazione di questo punto è
lasciata ovviamente alle sedi regionali, in virtù di tutta una
serie di considerazioni che precedono.
Il secondo punto importante di questa circolare riguarda la
rettifica di provvedimento errato, ai sensi dell'articolo 55, comma
5, della legge 88/89, e il provvedimento di rettifica per errore
riguardante le situazioni pregresse, proprio il punto che era stato
esaminato dal Consiglio regionale con il disegno di legge di
iniziativa statale. Al riguardo si dice che per attuare questa
iniziativa - iniziativa che è stata oggetto di interpretazioni
dell'istituto superiore del ministero del lavoro, di sentenze della
Cassazione, quindi una tematica che va ben al di là delle prese di
posizione di ogni singolo Consigliere regionale o comunale, ci
rendiamo conto che non contiamo nulla in materia essendosi espressi
organi istituzionali così autorevoli - le sedi dovranno riesaminare
su motivata richiesta dei singoli interessati o dei loro patronati
gli atti che hanno dato luogo al provvedimento contestato.
Il riesame, se richiesto, può essere condotto congiuntamente con
il medico designato dall'interessato o con quello del patronato, al
quale è stata conferita la rappresentanza. Nel caso che il
provvedimento a suo tempo modificato risulti erroneamente motivato
- perché tutto si gioca sull'interpretazione dell'errore - o la
motivazione stessa sia riconosciuta incompleta, la sede dovrà
procedere alle necessarie correzioni dandone immediata informazione
all'assicurato, con la procedura di cui al precedente punto 2. Il
riesame dovrà essere limitato ai provvedimenti adottati dopo gli
accordi del luglio '95, resi operativi con le istruzioni impartite
eccetera, effettuato - salvo situazioni particolari - sugli atti
della pratica, finalizzato a modificare o rettificare, ove ne
ricorrano le condizioni, la modulistica utilizzata per la
comunicazione del provvedimento.
In merito all'interpellanza, ho sentito ufficialmente il
direttore della sede Inail, il quale mi ha autorizzato a dare
lettura in questa sede della sua risposta, che è la seguente:
"Con riferimento alla richiesta pervenuta in data odierna, via
fax, mi pregio di fornire alla S.V. alcune informative relative al
problema, oggetto della interpellanza stessa.
La sede dell'Inail di Aosta non è a conoscenza di eventuali
vertenze aperte da parte dei lavoratori pensionati, già
indennizzati in rendita per malattia professionale o infortunio sul
lavoro, per l'applicazione dell'articolo 55 della legge 88/89.
Esistono invero alcuni ricorsi inoltrati per via giudiziaria, ma
ciò rientra nella normale prassi del contenzioso previdenziale.
La sede è a conoscenza di iniziative, ripetutamente
pubblicizzate dalla stampa, da parte di qualche esponente politico
in cerca di consenso, che con enfasi ha proposte le sue iniziative
a tutela degli assistiti Inail, pur senza aver alcun titolo a
livello di interlocutore e senza aver mai richiesto all'istituto
informative di alcun genere, e contribuendo ad alimentare il clima
di tensione sufficientemente balzato alla ribalta con le note
vicende giudiziarie degli anni scorsi, che non poco peso hanno
avuto nell'evoluzione della gestione locale del problema
revisione.
Da parte della sede si è sempre cercato, per quanto possibile,
di dare attuazione alle disposizioni di cui alla legge regionale
57/80, nonché alle intese realizzate dalla Giunta con la direzione
generale dell'Inail in materia di accertamenti in loco.
L'ulteriore ricorso a strutture esterne alla regione per
l'effettuazione di indagini a più elevato contenuto specialistico è
stato motivato dall'esigenza di garantire l'assistito che, dai
primi esami effettuati in loco, risultava già virtualmente
destinatario di revoca o di pesante riduzione dell'invalidità
precedentemente riconosciuta".
In pratica il direttore dell'Inail dice, e lo ha ripetuto in
tutte le riunioni che abbiamo fatto con i patronati e con le
associazioni degli invalidi del lavoro, che gli ulteriori
accertamenti presso gli istituti di medicina legale non vengono
fatti per penalizzare il cittadino, il lavoratore, il pensionato,
ma al contrario per verificare, là dove sussistono dubbi sulla
macchiolina, se quella macchiolina può essere considerata valida,
per cui può essere riscontrata la positività e non la negatività -
come qui afferma - di pesante riduzione di chi è già virtualmente
destinatario di revoca. É un po' come il sesso degli angeli, può
essere interpretato in un modo o nell'altro, possiamo discuterne
all'infinito, ma se la finalità è questa, è una finalità positiva
nei limiti consentiti dalla legge.
Continuo a citare il dr. Romano:
"D'altro canto è opportuno far rilevare il fatto che la
posizione di incomunicabilità da parte dei patronati ha di fatto
impedito l'attivazione del filtro previsto dalla stessa legge
57/80, ponendo l'istituto nella condizione di decidere sul merito
di tali accertamenti da solo.
É assolutamente priva di ogni fondamento l'ipotesi che l'Inail
abbia cercato di contenere il bilancio, riducendo le spese e
procedendo a revisione massiva dei tecnopatici.
L'istituto ha da tempo avviato a livello nazionale una
programmazione del lavoro delle sedi periferiche, che prevede fra
gli obiettivi stessi quantificati direttamente dalla stessa
direzione generale, l'esaurimento di un determinato numero di
revisioni delle rendite in godimento.
É da rilevare peraltro che l'obiettivo numerico è andato
progressivamente riducendosi negli anni, da 1000 a 600, a fronte
della obiettiva lungaggine procedurale derivante dalle misure
garantiste volute dalla sede e dalla impossibilità da parte delle
strutture esterne a far fronte a carichi di lavoro maggiori, che
sicuramente le strutture locali, eventualmente attrezzate,
avrebbero potuto effettuare in misura quantitativamente
maggiore.
Che tutto sia venuto in un momento in cui il settore assistenza
e previdenza è nell'occhio del ciclone - i gravi eccessi di cui la
stampa nazionale ha ampiamente fornito notizia - è un fatto
meramente occasionale, che comunque nulla ha a che vedere con le
ipotesi strumentali evidenziate nell'interpellanza stessa, che
vengono con fermezza respinte.
Recentemente, sulla base di lunghi e approfonditi incontri con
le associazioni di patrocinio e sindacali, incontri avviati fin
dall'inizio del corrente anno a livello centrale, è stata emanata
da parte della direzione generale dell'Inail la circolare 7196, in
ciò seguendo una precisa linea di indirizzo del comitato di
vigilanza dell'Inail, che ha fornito una guida normativa la cui
unica novità consiste nel suggerire, per quanto non controindicato
da fattori particolari ambientali, a soprassedere alla visita di
revisione degli ultrasettantenni affetti da malattie professionali
e non più in costanza di lavoro.
La sede ha già comunque fornito a tal proposito precise
indicazioni alle organizzazioni sindacali regionali intervenute sul
tema e sta predisponendo incontri con le organizzazioni dei
patronati locali, al fine di addivenire alla stesura di un
protocollo d'intesa finalizzato sia a ridurre il disagio
dell'utenza, sia a contenere le eventuali visite specialistiche
fuori Valle, sia a garantire comunque una trasparenza conforme ai
principi della legge 241/90.
Sarà premura dello scrivente informare la S.V. eccetera".
Il direttore ha allegato il verbale della riunione con i
patronati in data 15 novembre '96 e il riscontro alla lettera delle
organizzazioni sindacali del 25 novembre '96, che sono agli atti.
In sintesi, il verbale dell'incontro del 15 novembre scorso si
esplicita in una serie di interventi da parte dei segretari
regionali delle organizzazioni sindacali in Valle, che si
felicitano per il fatto che si è riaperto il dialogo e che si va a
definire un protocollo di intesa. I sindacati il 26 novembre hanno
inviato una lettera all'Inail, dicendo che a seguito dell'incontro
del 15 novembre, in occasione dell'illustrazione della guida
normativa e operativa, chiedono di sospendere temporaneamente gli
inviti a visita già disposti presso strutture fuori Valle, in
attesa degli approfondimenti e delle integrazioni al protocollo di
intesa. Il direttore dell'Inail risponde con una nota, dove
ribadisce che gli accertamenti fuori Valle sono 15 e riguardano
situazioni pregresse già virtualmente negative e che la finalità
delle visite è quella che ho indicato prima, per cui non sto a
darne lettura.
In conclusione, per rispondere ai due punti dell'interpellanza,
evidentemente l'Assessorato è a perfetta conoscenza dell'evolversi
della situazione, la tendenza è quella di seguire con attenzione il
fenomeno per verificare che il tutto si svolga nella perfetta
correttezza e che vengano contemperate le esigenze del rispetto
della legge con le esigenze giuste delle popolazioni delle fasce
più anziane che, se si trovassero dall'oggi al domani senza
rendita, si troverebbero in situazioni economiche molto difficili.
A me pare che la decisione di soprassedere e di non richiedere più
la visita di revisione per gli ultrasettantenni sia un primo
obiettivo, a cui se ne possono aggiungere altri.
Le iniziative che si intendono intraprendere sono quelle di
mantenere continuamente i contatti con le organizzazioni sindacali
, contatti che ci sono con i patronati e con le associazioni
invalidi del lavoro nella più totale discrezione, operando secondo
noi con il buon senso, perché questo è alla fine quello che
conta.
Presidente Ha chiesto la parola il Consigliere Lanièce.
Lanièce (GA) Prendo atto della risposta datami dall'Assessore,
chiedo se posso avere la documentazione inviata dal direttore
dell'Inail, dr. Romano, per poterla avere agli atti.
Per quanto riguarda quello che ha detto l'Assessore, anzitutto
non ho ben capito il passaggio in cui diceva che molte volte
interventi di politici sul problema possono peggiorare la
situazione. Mi sembra che sia compito di un Consigliere di
minoranza di sollevare in questa sede problemi che riguardano
l'intera collettività, qualunque sia la natura del problema,
altrimenti qual è il ruolo del Consigliere regionale di
minoranza?
Se volete che veniamo qua a fine mese, prendiamo lo stipendio e
non diciamo niente, non ci alziamo, non prendiamo nessuna
iniziativa, non mi sembra che sia questo il nostro compito. Quindi
ogni problema che c'è nella collettività valdostana, spetta alla
sensibilità di ogni Consigliere, soprattutto di minoranza, di
sollevarlo, ma senza voler strumentalizzare nulla; non sono andato
a fare nessun comizio, ho solo preso atto di una situazione e mi
sono permesso di chiedere qual è la situazione reale, il parere
dell'Assessorato, tenuto conto che nello stesso Consiglio regionale
diverse forze, fra cui quella a cui appartiene lo stesso Assessore,
avevano presentato a suo tempo delle iniziative su questo
problema.
Non penso che allora si sia detto che quelle iniziative erano
strumentali, anzi erano iniziative utili e non per niente ho anche
richiamato una risoluzione presentata in questo Consiglio e votata
all'unanimità. Questo dimostra che tutte le forze politiche sono
consapevoli e coscienti di questa problematica e che si sono prese
l'incarico di firmare assieme una risoluzione. Non mi sembra che
questo sia strumentalizzare, o fare polemica, o peggiorare la
situazione. Vuol dire solamente dimostrare che c'è qualche
amministratore che si interessa del problema e giustamente, non
essendo nelle stanze dei bottoni e non potendo essere colui che
incontra il responsabile dell'Inail per prendere delle decisioni,
si permette di chiedere gentilmente le informazioni per sapere qual
è la situazione.
Fatta questa piccola precisazione, rivolgo alla Giunta, in
particolare all'Assessore, l'invito a tenere in considerazione
questo problema, come egli ha ribadito, per riuscire a trovare un
accordo, come si fece nel '90, e un invito anche a tutte le forze
politiche in questo Consiglio a verificare la possibilità di
presentare una risoluzione o un ordine del giorno su tale problema,
che dimostri la volontà del Consiglio di far non solo rispettare
una risoluzione già votata, ma la stessa legge regionale 57/80 dove
all'articolo 3 si dice che gli accertamenti radiologici per la
revisione della rendita a favore dei lavoratori malati di silicosi
sono effettuati con spesa a carico dell'istituto nazionale per
l'assicurazione presso le strutture sanitarie pubbliche della
regione che ulteriori indagini radiologiche sono ammesse solo in
casi eccezionali, su specifica e documentata richiesta degli enti e
istituti di patronato, e i relativi oneri sono a carico degli enti
richiedenti.
Penso che far rispettare una legge regionale sia compito di
questo Consiglio regionale, quindi l'invito è ancora quello di
seguire con particolare attenzione questo problema, visto che
riguarda persone che potrebbero avere dei grossi danni anche
economici da scelte che portino alla eliminazione dello loro
rendita.
Mi sembra che questo sia un invito non strumentale, ma serio da
parte di un Consigliere di opposizione che chiede chiarimenti e
invita le forze politiche e la Giunta a tenere in considerazione il
problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK