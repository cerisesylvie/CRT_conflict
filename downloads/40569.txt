Consiglio Regionale della Valle d'Aosta - Oggetto del Consiglio n. 3343 del 27 marzo 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3343 del 27 marzo 2018 - Resoconto
OGGETTO N. 3343/XIV - Approvazione di mozione: "Azioni per
contrastare ogni forma di sopruso e di violenza sui minori e sulle
donne".
Farcoz (Président) -
Point n° 21 de l'ordre du jour. La
parole à la collègue Certan pour l'illustration.
Certan (ALPE) -
Mi rendo conto che questa mozione cade
come ultima iniziativa in Consiglio regionale per questa
legislatura e mi auguro di non tediare troppo, ma nello stesso
tempo che questa mozione venga presa con grande rispetto e anche
seguita e portata avanti da ognuno di noi per la valenza che ha dal
punto di vista sociale e di grande rispetto per i diritti
umani.
Riprendo velocemente una frase del collega Fabbri, credo che sia
proprio nel pieno rispetto della democrazia, del grande rispetto
che ho per la mia libertà che combatto e ritengo sia importante
rispettare e fare in modo che anche il prossimo o la prossima
possano godere della stessa libertà. Ho visto questa frase usata
per quanto riguarda le posizioni, le idee di ognuno di noi, credo
che valga anche per il tema della libertà. Quest'anno il tema
clou
del Premio internazionale "La donna dell'anno" in
particolare era legato alla violenza sui minori e sulle donne, ma
in particolare riguardava tematiche molto difficili, direi anche
gravi, pesanti: uno era il tema della prostituzione e l'altro era
il tema della mutilazione genitale e dell'infibulazione. Credo che
Margarita Meira, Waris Dirie, Isoke Aikpitanyi e Rosa Pepe (le
finaliste) abbiano portato delle testimonianze di grande sofferenza
e ritengo che sia importante discuterne e che sia anche forse
simbolico che il Consiglio regionale chiuda con questa iniziativa,
perché la scorsa settimana un ragazzo giovane mi ha detto: "non
capisco il perché la Valle d'Aosta si debba occupare de "La donna
dell'anno", non so perché si debbano fare queste iniziative in
Valle d'Aosta, con tutti i Paesi del mondo che potrebbero
occuparsene, perché lo fa la Valle d'Aosta?". Io credo che questo
premio de "La donna dell'anno" di per sé non abbia un grande valore
da un punto di vista di
marketing
, ma penso che i messaggi
che trasmette siano di profondo valore.
Con questa iniziativa - penso che poi l'Assessore Bertschy
interverrà e proporrà delle integrazioni al nostro testo - crediamo
sia importante sottolineare quanto già viene fatto in Valle d'Aosta
e quanto questa tematica sia stata in qualche modo sempre tenuta in
considerazione ed è anche per quello che probabilmente possiamo
vivere in una società più sicura rispetto a quelle che ci sono
state raccontate dalle donne che hanno partecipato al premio "La
donna dell'anno". Non possiamo comunque esimerci dal parlare di
queste tematiche, che riguardano ancora milioni e milioni di donne.
Spesso la prostituzione, le mutilazioni genitali e l'infibulazione
vengono considerate come delle pratiche tradizionali, di tradizione
- in effetti, il termine "tradizione" indica "tradere", che viene
tramandato - e quindi, in quanto tali, devono essere perpetuate. Io
credo che quello che loro ci hanno invece trasmesso ci debba fare
riflettere e che debba invitarci ogni giorno, nella nostra
quotidianità, ad allontanare e a prendere le distanze in modo netto
da queste pratiche, che di tradizionale non hanno nulla, ma che
sono delle torture. Credo che se nel mondo ci sono ancora
associazioni - e leggo perché credo sia importante leggere e non
fare noi delle considerazioni - che chiedono un effettivo rispetto
delle leggi che vietano il funzionamento dei bordelli: "Senza
fornitori di sesso, reclutatori, rapitori, papponi non esiste
traffico di esseri umani. La tratta di esseri umani comporta un
processo in cui ciascuna delle fasi non si esclude a vicenda. Senza
complicità non c'è traffico. Fintanto che ci sono funzionari
pubblici che, attraverso il loro ruolo di rappresentanti,
nascondono, non agiscono, partecipano direttamente a questo
business
, non sarà possibile smettere una tale violazione
dei diritti umani. È necessario quindi un altro obiettivo ed è
urgente un cambiamento culturale che denaturalizzi come
privilegio/diritto degli uomini il consumo di persone come merce".
Questi sono gli obiettivi di un'associazione, un'associazione di
mamme che, per difendere le loro figlie, deve avere questi
obiettivi. Io spero che non facciano sorridere questi obiettivi,
che non facciano venire strane risatine, perché questo non è un
tema banale.
Leggo un altro passaggio dal libro scritto nel 1999 da Waris
Dirie (una delle prime ragazze scappate dal suo Paese che ha fatto
questa denuncia), perché voglio che queste parole entrino e
rimangano nella mente di chi pensa che queste pratiche siano
semplicemente tradizione invece che torture: "A causa delle mie
aspre critiche nei confronti della mutilazione genitale femminile
vi sono persone convinte che io non apprezzi la mia cultura
d'origine e l'Africa. Non passa giorno che io non ringrazi Dio di
avermi fatta nascere in questo mio Paese, con quei miei genitori.
Il mio scopo è quello di aiutare le donne, voglio vederle più forti
e quindi lotto contro la mutilazione genitale femminile perché le
rende certamente più deboli sia nel fisico che nel morale, perché
le donne sono la spina dorsale dell'Africa e si fanno carico di
gran parte del lavoro. Penso spesso a quello che potrebbero fare se
da bambine non le si macellasse, costringendole a vivere per il
resto della loro vita in condizioni di invalidità. Nonostante la
rabbia che provo per quel che ho dovuto subire, non me la sento di
accusare i miei genitori, voglio un gran bene a mia madre e a mio
padre. Mia madre non poté fare nulla per evitare la mia
mutilazione, poiché le donne non hanno lì il diritto di prendere
parte alle decisioni e lasciò semplicemente che mi facessero ciò
che avevano fatto anche a lei e a sua madre e alla madre di sua
madre. Mio padre, da parte sua, ignorava completamente le
sofferenze che ci erano state inflitte, sapeva soltanto che nella
nostra cultura una donna non infibulata non avrebbe mai avuto
futuro. I miei genitori sono vittime dell'educazione ricevuta".
Educazione, cultura, conoscenza, sofferenza: questi sono dei temi
che non dobbiamo banalizzare e sottostimare.
In Valle d'Aosta, se è vero che siamo in un Consiglio regionale
e dobbiamo anche guardare alla situazione valdostana, evidentemente
non è una situazione generalizzata fortunatamente, ma non dobbiamo
abbassare la guardia. In Italia questo problema è in aumento e
credo sia importante impegnare il Governo regionale, ma tutto
questo Consiglio e anche i Parlamentari valdostani che iniziano una
legislatura e che trattano temi molto più ampi che non quelli che
trattiamo noi in Consiglio regionale, ritengo che sia assolutamente
importante che si facciano carico di queste sofferenze che comunque
ci sono anche in molte famiglie valdostane.
Con questo testo quindi - e poi lascerò la parola all'Assessore
Bertschy, che sicuramente farà un passaggio sulle integrazioni che
noi accogliamo - noi chiediamo veramente, in sinergia con tutte le
forze dell'ordine, con le altre agenzie che stanno lavorando sul
territorio, con le numerose associazioni che lavorano in Valle
d'Aosta, associazioni che evitano che il problema diventi
generalizzato fino a debellare ogni forma di sopruso e di violenza
sui minori e sulle donne, perché, quando c'è un sopruso sulle
donne, c'è anche un sopruso sui minori... noi invitiamo i
Parlamentari valdostani "a farsi carico, nelle sedi opportune, di
tali problematiche e a presentare provvedimenti legislativi che
vietino tali pratiche incivili e barbare e che sostengano i minori
e le donne vittime di abuso", poiché leggi che poi aiutano chi è
vittima di abuso o di questi soprusi non sempre ci sono e non
sempre sono applicabili.
Président -
Nous sommes en discussion générale. La parole
à l'Assesseur Bertschy.
Bertschy (UVP) -
La collega Certan ha illustrato nel
dettaglio l'iniziativa e ne ha sottolineato l'importanza e
condivido con lei che simbolicamente concludere questa legislatura
con un atto che richiama l'attenzione da parte del Consiglio
regionale e l'impegno alla Giunta, l'impegno ai Parlamentari a
lavorare perché le violenze nel mondo, a partire da vicino, da casa
nostra vedano nel futuro dell'azione politica una forte attenzione
in termini legislativi, ma non solo, è un segnale importante. Mi
piace ricordare che anche domani lavoreremo su questo tema, abbiamo
aderito come Regione Valle d'Aosta ad un progetto che si chiama
"L'anello forte", un progetto che la Regione Piemonte ci ha
proposto, un progetto che si pone l'obiettivo di lavorare sulla
tratta attraverso un'azione forte di coinvolgimento delle forze
dell'ordine e di tutte le agenzie e di tutte le associazioni.
Abbiamo proposto delle integrazioni alla collega Certan come
gruppo di maggioranza, le abbiamo condivise e, se ci sarà l'accordo
per arrivare ad un testo condiviso, vi proporremo di sostenere
insieme a noi queste integrazioni per poter approvare insieme il
documento e concludere questa legislatura con un voto
all'unanimità, che sarebbe anche un bel segnale visto il pomeriggio
che si è sviluppato.
Mi permetto di rubare trenta secondi, perché credo sia corretto
nei confronti di tutti i colleghi. Sinceramente noi non abbiamo
capito il motivo dell'uscita dall'aula dei gruppi di opposizione;
ci è stato richiesto dai responsabili delle forze dell'ordine di
andare ad un incontro, come Presidente e Assessore, con le persone
che si sono presentate oggi in Consiglio regionale, così ci è stato
proposto, non avremmo avuto alcun problema ad allargare questo
incontro a tutti i gruppi, anche perché abbiamo detto in questo
incontro che eravamo portavoce di un provvedimento assunto
all'unanimità in Consiglio regionale, che era quello di riconoscere
una qualifica. Ci è dispiaciuto quindi e in questo senso dico che
in generale dovranno trovare i prossimi eletti un modo di
rapportarsi e di esprimersi anche con atteggiamenti che richiamino
ad un modo di lavorare e di collaborare insieme, perché in certe
occasioni abbiamo perso di vista l'importanza del lavoro da
fare.
Ritorno al tema. Se c'è la disponibilità da parte della collega
e dei gruppi di opposizione di emendare il testo così come
proposto, da parte nostra c'è pieno sostegno e ringraziamo per aver
portato in aula l'iniziativa.
Président -
La parole à la collègue Certan.
Certan (ALPE) -
Grazie Assessore. Per chiudere sulla
mozione, avevo detto che la proposta di emendamento è quella che in
modo informale abbiamo condiviso prima, avevamo detto che eravamo
d'accordo sulle modifiche.
Mi permetto, Assessore, di aggiungere solo una cosa: è
importante che si facciano e si continui a partecipare ai progetti,
è importante che si interrompa questo sfruttamento.
Presidente -
Aspettiamo quindi il testo firmato in
Presidenza. La parole à la Vice-présidente Morelli.
Morelli (ALPE) -
Giusto per rispondere al collega
Bertschy in merito alla nostra uscita dall'aula. Mi sembrava chiaro
ed evidente il motivo: sappiamo che era stata richiesta da parte
delle OSS una riunione, un incontro con il Presidente della
Regione, con l'Assessore alla sanità, l'Assessore competente e con
i Capigruppo e i Capigruppo non sono nemmeno stati informati.
Quando ci sono queste richieste da parte di rappresentanze varie, è
sempre avvenuto che i Capigruppo venissero coinvolti. Peraltro alla
nostra osservazione, fatta nel momento in cui ci siamo resi conto
che c'era questa riunione in corso, da parte della maggioranza non
c'è stato alcun tipo di risposta. Anche a noi dispiace, collega
Bertschy, esattamente come a lei.
Termino ringraziando la collega Certan, ma anche l'Assessore
Bertschy, per aver voluto chiudere questa seduta e questa
legislatura con una nota seria, che ci vede condividere un impegno
importante. Non so se questo basterà a porre rimedio a quanto si è
svolto anche in quest'ultima seduta del Consiglio regionale, ma
vogliamo accogliere questa nota positiva.
Presidente -
Non ci sono altri interventi, metto in
votazione il nuovo testo come emendato. La votazione è aperta. La
votazione è chiusa.
Presenti: 32
Votanti: 32
Favorevoli: 32
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK