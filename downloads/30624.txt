Consiglio Regionale della Valle d'Aosta - Oggetto del Consiglio n. 334 del 28 gennaio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 334 del 28 gennaio 2009 - Resoconto
OGGETTO N. 334/XIII - Interpellanza: "Intendimenti in merito
all'applicazione ai dipendenti del comparto regionale della norma
riguardante le assenze per malattia, di cui alla legge n.
133/2008".
Interpellanza
Evidenziato che in data 25 giugno 2008 il Governo nazionale
ha approvato il decreto n. 112/08 recante: "Disposizioni urgenti
per lo sviluppo economico, la semplificazione, la competitività, la
stabilizzazione della finanza pubblica e la perequazione
tributaria" convertito in Legge n. 133 del 6 agosto 2008 e in
particolare l'articolo 71 "Assenze per malattia e per permesso
retribuito dei dipendenti delle pubbliche amministrazioni" commi 1,
2 e 3, contiene disposizioni inerenti l'applicazione del diritto
all'assenza per malattie dei dipendenti pubblici;
Preso atto che il provvedimento e la sua applicazione ha
evidenti impatti sulla finanza pubblica;
Evidenziato che in Valle d'Aosta risulterebbe applicato dai
soli comparti Sanità e Scuola e non dall'intero comparto
pubblico;
i sottoscritti Consiglieri regionali
Interpellano
la Giunta regionale al fine di conoscere:
1) i dati riferiti all'applicazione in Valle del suddetto
provvedimento in riferimento alle assenze del medesimo periodo
luglio-agosto-settembre-ottobre-novembre-dicembre 2008 su
2007;
2) se risulta vero che il comparto regionale non ha applicato
tale dispositivo e chi ha assunto la responsabilità di tale
eventuale "non applicazione" di un provvedimento di chiara
indicazione finanziaria, atta a produrre risparmi di spesa nel
bilancio regionale;
3) gli intendimenti della Giunta circa l'applicazione del
provvedimento 112/08 e in particolare dell'articolo 71 commi 1, 2 e
3.
F.to: Lattanzi - Benin
Presidente
- La parola al Consigliere Lattanzi.
Lattanzi (PdL)
- Grazie, Presidente. Ringrazio anche il
Presidente Rollandin per la disponibilità di anticipare l'ordine
del giorno.
Torno su Brunetta. Qualcuno si chiederà: come mai torniamo su
Brunetta, quando ci sarà la possibilità di discutere della
"Brunetta" e dei suoi effetti in Valle d'Aosta fra qualche ora,
quando discuteremo della proposta di legge 13 della Giunta,
chiamata "Brunettina"? La risposta è semplice: perché quando
abbiamo presentato questa interpellanza non era certo che l'on.
Caveri avrebbe avuto modo di presentare questa proposta in questo
Consiglio, e poi perché riteniamo che questa interpellanza abbia il
merito di portarci su due questioni importanti, utili al dibattito
che faremo sulla proposta regionale. La prima questione è avere
maggiore conoscenza di alcuni dati che, nonostante il lavoro
proficuo delle commissioni ancora ci mancano, quindi potrebbe
essere questa l'occasione di avere i dati dell'effetto
dell'applicazione della "Brunetta" nei comparti scuola e sanità,
sui quali è stata applicata essendo comparti che fanno riferimento
alla contrattazione nazionale.
La seconda questione è quella di affrontare un tema che a me è
apparso immediatamente enorme, ovvero l'applicazione delle leggi di
rango nazionale e regionale piuttosto che comunale. Ho avuto modo
di evidenziare subito ai colleghi in commissione come ci fosse un
conflitto di competenza legislativa, perché se è vero che la nostra
Regione può avere il diritto costituzionale di fare una propria
proposta, ammesso che trovi accoglimento sia in questo Consiglio
che alla Corte costituzionale, rimane irrisolta una domanda che per
strada mi fanno gli operatori della sanità e della scuola, comparti
che hanno applicato questa norma, ma anche i cittadini verso i
quali questa norma è stata fatta. Non dobbiamo infatti dimenticare
che lo spirito con cui il Ministro Brunetta ha partorito il decreto
112, convertito nella legge 133 per gli articoli che lo competono,
articoli 71-72, va nella direzione di rendere maggiormente
efficiente e meno costosa la macchina statale, regionale,
provinciale, di tutti gli enti dell'apparato pubblico.
A testimonianza che questa non è solo un'operazione contro i
fannulloni, ma a favore delle persone che lavorano bene nel
pubblico impiego, c'era il titolo della conferenza stampa con la
quale il Ministro Brunetta presentò quel decreto: "non solo
fannulloni", perché le prime misurazioni dell'applicazione di quel
decreto evidenziavano, con dati che pervenivano anche dalla nostra
regione, che i primi effetti nei mesi luglio, agosto, settembre,
ottobre dell'applicazione di questa normativa erano quelli di un
notevole risparmio in termini economici e di una maggiore presenza
sul posto di lavoro dei dipendenti pubblici, i quali forse avevano
un poco abusato del diritto - ripeto: diritto - di assenza per
malattia. Infatti i numeri delle presidenze dei consigli dei
ministri e dei ministeri erano a meno 44 percento di assenze, gli
organi costituzionali e di rilievo costituzionale meno 35 percento
di assenze, pubbliche amministrazioni centrali meno 43 percento di
assenze, enti e istituzioni di ricerca meno 45 percento di assenze,
le Regioni (con i dati forniti anche dalla nostra Regione) meno 43
percento di assenze, amministrazioni provinciali meno 49 percento
di assenze, comunali meno 44 percento di assenze, ASL meno 47
percento di assenze, aziende ospedaliere pubbliche meno 43, enti
nazionali di previdenza ed assistenza meno 35, per una media totale
in Italia di meno 44. Cioè il 44 percento degli assenti dell'anno
precedente non erano più assenti per malattia l'anno successivo,
dopo l'introduzione di questa norma che disincentivava.
Dico subito, perché condividevo alcune delle riflessioni che
faceva il collega Donzel stamani, che la "Brunetta" è una legge in
evoluzione, non è una legge perfetta. È una legge che ha dato un
segnale molto importante in termini politici, di come questo
governo e i governi degli enti ai vari livelli che l'hanno
sostenuta vogliono dare alla popolazione che lo richiede con il
proprio voto democratico una rigorosità, un rispetto delle risorse
che i cittadini pagano e i servizi che i cittadini hanno diritto di
ottenere. In termini di risorse soltanto nei primi tre mesi di
quella misurazione, il risparmio per le amministrazioni era stato
di oltre 40 milioni di euro solo per quel trimestre.
Noi oggi siamo qui per capire cosa è successo in Valle d'Aosta
in termini di numeri nei comparti sanità e scuola, numeri che
ancora non abbiamo e siamo curiosi di sapere come da ottobre in
avanti è proseguita questa misurazione. Spero che questa
interpellanza ci dia gli argomenti per poter dibattere meglio la
"Brunettina" regionale. Chiedo al Presidente di illustrarci le
posizioni rispetto a queste cose. L'interpellanza pone tre domande:
i dati, perché gli enti regionali non hanno applicato
inspiegabilmente una legge dello Stato che è in vigore dal 25
luglio; chi si è assunto la responsabilità di non applicarla,
perché è come se la Regione emanasse una legge regionale per i
Comuni e il Comune di Aosta decidesse di non applicarla, perché
crede di avere dei conflitti legislativi, per i quali però ci sono
sedi idonee per discuterne. Mi sembrerebbe abnorme che il Comune di
Aosta, o qualunque altro Comune della valle, non applicasse una
legge regionale. Mi è sembrato strano che in un grande silenzio
molti comparti del lavoro pubblico in regione non abbiamo
applicato: c'è stato il Comune di Aosta che ha tentato di
applicarla e poi ci ha ripensato, forse su input politico o in
attesa di chiarimenti, certo è che a noi ha sorpreso molto. Quindi
vorremmo sapere chi ha assunto la responsabilità politica o
dirigenziale di non applicare questa norma, che è una norma
finanziaria e che dal 25 giugno avrebbe potuto far risparmiare
molti denari alle amministrazioni locali valdostane.
L'ultima domanda è superata dal fatto che è stata presentata la
norma regionale, che discuteremo fra qualche ora.
Presidente
- La parola al Presidente della Regione,
Rollandin.
Rollandin (UV)
- Ringrazio i colleghi che hanno voluto
anticipare per una parte una discussione che sicuramente è
interessante, e credo che ci permetta anche (poi quando discuteremo
la legge entreremo più nel vivo) di dire chiaramente quali sono gli
intendimenti.
In questi giorni si discute molto sull'effetto placebo di alcuni
medicamenti. L'effetto placebo più importante lo ha fatto
l'annuncio che è stato dato. Guardate che c'è un discorso che va
nella direzione di attivare dei meccanismi che hanno due effetti:
uno il controllo sulla presenza della malattia e l'altro (l'effetto
maggiore) il fatto di rimetterci in termini economici. Questa
mattina è stato detto cosa succede nella scuola.
Voglio fare una sottolineatura: qual è stata rispetto a questo
provvedimento la posizione delle Regioni a statuto speciale? Ci
sono fenomeni che si attivavano, la conoscenza del sistema
esistente sul territorio nazionale e come adeguare o non adeguare
la norma prevista dal 133 alle Regioni a statuto speciale, che
hanno competenze specifiche. La Regione Valle d'Aosta, a differenza
di altre regioni a statuto speciale, ha da subito trasmesso i dati
(questo lo potete verificare), altre non li hanno ancora
trasmessi.
Le Regioni a statuto speciale hanno sostenuto a buon diritto le
competenze statutarie e in questo senso si è mossa la Valle
d'Aosta, che non ha mai detto di non condividere lo spirito che
anima la legge - lo voglio sottolineare - perché qui si è fatto
grossa confusione sull'atteggiamento nei confronti dello spirito
della legge e sul giusto adeguamento che poi discuteremo nel
pomeriggio. Anzi, questo pomeriggio verrà fuori che quello che
proponiamo è ancora più avanti di quello che la norma dice, in
particolare per quanto riguarda l'utilizzo della norma che vale
solo per gli statali, ma anche per il comparto unico regionale.
Oggi è importante fare questa prima osservazione sui dati e al
riguardo non posso che condividere quanto ha detto il collega
Lattanzi, sul fenomeno che si è prodotto da quando è entrata in
vigore la legge su tutti i comparti. In Valle d'Aosta c'è la
differenza fra il comparto unico regionale, e quello che succede
nella scuola e nella sanità, dove l'applicazione è stata automatica
avendo il contratto nazionale, tranne le indennità che sono state
ricordate stamani.
I dati che sono richiesti, adesso non so se il collega Lattanzi
vuole che li legga tutti o posso riassumerli; ecco, riassumendo, si
va anche in Valle d'Aosta, dal momento dell'attivazione del
meccanismo, sia in sanità che nella scuola a una riduzione dal 40
al 50 percento con differenze in alcune scuole, cioè ci sono stati
dei casi dove c'è, malgrado questo, stata nel 2008 qualche assenza
in più, però numeri piccoli. Quindi diciamo che queste sono le
considerazioni generali sulla valenza dei dati. Nel comparto unico
le percentuali sono inferiori, dal 35 al 45 percento, in media, poi
darò tutti i dati al collega.
Quindi c'è stato questo effetto anche in Valle d'Aosta ed è su
questo punto che faremo alcune considerazioni nel pomeriggio,
perché questo la dice lunga sul meccanismo con cui si interviene.
Giustamente viene da chiedersi: sono tutti guariti improvvisamente
o è successo qualcosa di diverso? Questa è la ragione del perché si
è provveduto.
Altrettanto interessante sarà l'altra domanda: perché non si è
applicata subito? A questo proposito la risposta va nella direzione
che da parte delle Regioni a statuto speciale, tra cui anche la
nostra in materia di ordinamento degli uffici, stato giuridico ed
economico del relativo personale di cui all'articolo 2 lettere a) e
b), non ha applicato tale dispositivo che, pur avendo risvolti
finanziari, attiene direttamente alla materia delle disposizioni
inerenti il pubblico impiego, con particolare riguardo alla
disciplina specifica delle assenze per malattia, pienamente
rientrata sotto la competenza esclusiva della Regione.
Va anche detto che analoghe posizioni, con le dovute
differenziazioni derivanti dalla specificità di ogni singolo
ordinamento, sono state assunte dalle altre Regioni a statuto
speciale e Province autonome, e non si tratta di una casualità o di
un volontario disinteresse rispetto alla sopravvenienza di norme
statali, ma si tratta di scelte conseguenti alla considerazione
delle particolarità che in tali entità territoriali (compresa la
nostra) assume la competenza legislativa esclusiva in materia di
ordinamento degli uffici, stato giuridico del personale, che si è
da sempre espressa con regolamentazione e disciplina autonome pur
nel quadro dei principi costituzionali e delle norme fondamentali
di riforma economico sociale. Disciplina e regolamenti che, in
ossequio agli spazi lasciati dal legislatore statale, hanno
consentito alla Regione e agli altri enti del comparto di dotarsi,
in seguito al processo di privatizzazione del pubblico impiego, di
una propria agenzia di contrattazione distinta, dall'ARRS, e di
propri autonomi modelli contrattuali. Non si tratta quindi di
assumersi la responsabilità della non applicazione, ma di
rivendicare nella giusta misura le prerogative regionali dal punto
di vista legislativo e contrattuale, adeguando la nuova disciplina,
di cui si condividono appieno le finalità generali, alle
peculiarità della nostra realtà organizzativa, mediante il concreto
esercizio delle potenzialità e delle competenze statutarie, del
quale costituisce evidenza il disegno di legge che andremo a
discutere.
Voglio dire a supporto che anche la Regione Friuli, che ha fatto
proprio il contenuto della "Brunetta", ha fatto una legge di
recepimento, cioè ha deciso che con propria norma accoglieva
integralmente il "Brunetta", ma non è stato l'adeguamento
automatico, è stato un recepimento a dimostrazione della volontà di
avere con proprio...
(interruzione del Consigliere Lattanzi, fuori
microfono)
...è un discorso non secondario, ma sancisce il fatto che con
legge puoi recepire se vuoi o adeguare. Noi abbiamo previsto un
adeguamento che sarà oggetto di dibattito oggi pomeriggio, che ha
conformato in alcuni punti il discorso della possibile
contrattazione legata ad alcuni aspetti peculiari, per evitare
difformità nel trattamento con la situazione generale.
Sull'ultimo punto, come ha detto il collega, sugli intendimenti
c'è la legge. Darò poi copia di tutti gli allegati, in modo che il
collega possa avere contezza della situazione.
Presidente
- La parola al Consigliere Lattanzi.
Lattanzi (PdL)
- Il punto 3 lo rimandiamo alla
discussione del pomeriggio, quando dibatteremo degli intendimenti
di questa Regione, perché giustamente diceva il Presidente che
alcune Regioni, pur avendo recepito totalmente, hanno provveduto
con provvedimenti loro, come il Friuli, cosa che avremmo potuto
fare anche noi. Quindi noi facciamo nostri alcuni spiriti della
legge, come lei diceva, perché la Regione li ha condivisi in
maniera tangibile inviando i dati, cosa che altre Regioni a statuto
speciale e magari di colore politico uguale a quello del governo
nazionale non hanno fatto, di questo va dato atto.
Però mi soffermo su due aspetti, che saranno ripresi nel
pomeriggio nel dibattito sulla legge. Il primo è che sappiamo
pubblicamente anche in Valle d'Aosta qual è stato l'effetto della
"Brunetta" nella nostra regione, nel comparto pubblico che lo ha
applicato e lo hanno applicato i due comparti che hanno
contrattazione nazionale, scuola e sanità. Prendiamo atto con
soddisfazione che sono guariti il 50 percento degli ammalati dello
scorso anno, e a questi noi auguriamo tanta salute, perché se loro
staranno bene da ora in avanti, il prossimo anno spenderemo molti
meno soldi, non solo perché bisogna sostituire gli assenti, ma
perché con le sostituzioni si aumenta il comparto dei pubblici
dipendenti, si aumentano i costi, ma si aumentano anche le
inefficienze, perché i malati guariscono e dopo aver sciato un paio
di settimane tornano e creano queste disfunzioni che sono tutte a
carico del cittadino. Quando parliamo delle disfunzioni che gli
utenti hanno in campo sanitario o scolastico, una parte rilevante è
per una mancanza di continuità nei processi di fornitura di servizi
agli utenti, che pagano come nessuno in Europa un carico fiscale
del 43 percento, che è il carico più alto in Europa e il sesto nel
mondo. Gli italiani e i valdostani pagano tasse che non paga nessun
altro cittadino europeo e a fronte di questo si aspetterebbero
delle straordinarie eccellenze che non ci sono!
Se poi leggiamo La Stampa di oggi che mette in evidenza quanto
spendiamo per la sanità valdostana: rispetto ai 98 euro per
abitante delle regioni normali, noi spendiamo 340 euro per abitante
per la sanità. Ci rendiamo conto - e non voglio dare tutta la colpa
al mal funzionamento o alle assenze per malattia - che le assenze
per malattia erano un abuso su cui la politica doveva dare un
segnale. In momenti come questi, a maggior ragione la politica deve
dare dei segnali di rigore, di disciplina, di servizio. Siamo qui
per servire i cittadini che ci pagano, e tutto l'apparato pubblico
deve avere molto chiaro questo concetto. Infatti nei provvedimenti
del governo non si farà più cenno agli utenti, ma ai clienti, e
clients
è un'altra cosa, non è essere utenti, per cui il
servizio che mi viene dato lo pago e quello che mi viene dato me lo
prendo. No, io sono un cliente, pago e voglio avere una qualità del
servizio. Con questo approccio si cerca di stimolare nel comparto
del servizio pubblico una competitività, una predisposizione alla
qualità del servizio di cui si parla in tutti i settori, meno che
nel comparto pubblico, che i cittadini clienti hanno diritto di
avere considerato le enormi somme che pagano.
Quindi sono contento che siano guariti molti valdostani del
comparto sanità e scuola. Prendo atto che invece quelli del
comparto unico regionale hanno anche loro avuto delle percentuali
importanti, forse - come diceva il Presidente - per quell'effetto
placebo di minaccia della possibilità da parte della Regione di
applicare. Ma quello che diceva il Presidente, l'adesione allo
spirito anche se non all'applicazione, anche quello ha creato certo
l'effetto che noi auspichiamo, cioè che stiano a casa e vengano ben
pagati gli ammalati veri, che sono i più deboli, e che quelli che
non stanno così male, anzi, a volte stanno perfino bene per andare
a sciare, vadano a lavorare visto che sono pagati. Se così non è,
possono licenziarsi o possono essere licenziati con provvedimento
disciplinare che nel comparto pubblico è sconosciuto. Non si riesce
neanche a licenziare neanche uno che ruba, che spaccia, che va a
sciare: non si riesce! Nel comparto pubblico può fare qualunque
cosa che nel comparto privato non è assolutamente permesso, perché
ci sono delle garanzie che sono dei veri e propri inaccettabili
privilegi, soprattutto da parte degli utenti-clienti che pagano per
avere un servizio di qualità. A maggior ragione in Val d'Aosta,
dove paghiamo di più per avere qualcosa di più, visto che abbiamo
le risorse finanziarie ci aspettiamo come clienti valdostani che il
comparto pubblico regionale produca quelle efficienze che tutti ci
aspettiamo.
Ho parlato dei dati che saranno sicuramente elementi di
valutazione per il pomeriggio.
Sull'altra questione, che è quella centrale, in questo lei ha
ragione, Presidente. Lei risponde: la Regione Autonoma Valle
d'Aosta, in accordo con le altre Regioni, ha assunto una posizione
che nella migliore delle ipotesi (Friuli) è l'applicazione con una
norma per ribadire una autonomia e una competenza legislativa,
facendo proprio lo spirito della legge. Questo avrebbe potuto
essere fatto anche dalla Valle d'Aosta che invece ha assunto una
posizione intermedia, né contro, come hanno fatto anche Regioni di
centro destra che non solo non l'hanno applicata (sono quelle del
sud tanto per non fare nomi), ma non hanno neppure mandato i dati;
del resto il comparto pubblico lì è una questione talmente
clientelare che mica si possono disturbare parenti, amici e
conoscenti che lavorano in quel comparto! Quindi lì hanno assunto
una posizione che crediamo sia il vero problema di questo paese,
che è un Mezzogiorno che non ha una classe politica dirigente che
si prende delle responsabilità. Siccome non ci sono le
responsabilità ognuno va per conto suo e qualcun altro paga.
Prendiamo atto che la Regione Valle d'Aosta ha assunto questa
posizione intermedia, ma la domanda è: chi ha assunto la
responsabilità della non applicazione? Lei mi dice che l'avete
assunta voi con un provvedimento politico, un approccio politico
che ha detto: condividiamo lo spirito, ma siccome faremo una legge
nostra in attesa non l'applichiamo. Mi soffermo solo su un
passaggio: se la Regione Valle d'Aosta avesse voluto il 26 giugno,
il giorno successivo all'approvazione del provvedimento, acquisire
questa posizione, avrebbe potuto fare la legge in un mese! Noi il
30 luglio avremmo potuto avere la legge regionale che copriva, in
termini di competenza legislativa, la Regione autonoma Valle
d'Aosta, assumendo una decisione politica. Il Presidente mi dice:
ma se sono tre mesi che ne discutiamo! Guardi che non è che ne
discutiamo perché vogliamo perdere del tempo, ne discutiamo perché
quello che volete fare come legge, è un tantino diverso. Lei dice
migliorativo, io ho qualche dubbio che il tantino migliorativo sia
molto ben evidenziato in quel 10 percento in meno di dipendenti
regionali che sono ancora assenti per malattia rispetto a quelli
statali, che hanno dovuto rientrare al lavoro se non stavano
proprio male.
Allora credo che avremmo potuto coprire quel vuoto legislativo.
L'assunzione di responsabilità politica ci può stare, anzi credo
sia cosa buona che la politica si assuma delle responsabilità, ma
il 25 giugno una legge nazionale prevedeva l'applicazione per il
comparto pubblico statale e/o regionale di norme, sanzioni,
controlli e provvedimenti nel caso di abuso di assenze per
malattia; questa regione ci ha messo sei mesi e oggi pomeriggio
discuteremo della legge. Mi permetto di dire che potevamo farlo
molto prima, se avevamo la voglia, come ha fatto il Friuli, di
coprire con una legge regionale una intenzione di tipo nazionale.
Invece ci abbiamo messo sei mesi e in questi sei mesi è vero che
l'effetto placebo si è visto, ma è stato l'effetto "placebo
Brunetta" non Rollandin, non è stato Rollandin che ha permesso al
comparto pubblico di avere meno 35 percento di assenze, è stato
Brunetta! Se fosse stato l'effetto della Giunta Rollandin, avremmo
dovuto dopo il 25 giugno, data di approvazione della legge
nazionale, fare la nostra legge e il 25 luglio approvare la nostra
legge prima delle vacanze, così eravamo coperti e l'approccio
politico del "noi quella legge l'applichiamo, ma con legge nostra",
sarebbe stato corretto sotto l'aspetto dei tempi. Ora siamo a
gennaio e credo che questi sei mesi abbiano creato un danno
economico alla Regione: mi riferisco a questo vuoto di legislazione
regionale che voi volete colmare, anche se a mio avviso non c'era
nessun vuoto legislativo, c'era da applicare solo quella statale.
Ma se volevamo ribadire le nostre competenze legislative, dovevamo
farla un mese dopo il "Brunetta" e non sprecare sei mesi di denari
per mantenere in assenza per malattia gente che forse non aveva il
diritto di farlo.
Oggi pomeriggio porteremo altri argomenti sulla contrarietà ad
alcuni aspetti della legge e ci riserviamo di aggiungere ulteriori
elementi di costituzionalità sul tema, perché crediamo che i
cittadini-clienti abbiano il diritto di avere i servizi, e i
cittadini-dipendenti pubblici abbiano il dovere di fornirli senza
abusare di un diritto, che è il diritto sacrosanto dell'assenza per
malattia, proprio a danno di quelli che ammalati sono veramente!
Questa è una battaglia non contro i fannulloni, ma a favore di
tutta quella gente che lavora bene nel comparto pubblico, ma
soprattutto degli utenti-clienti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK