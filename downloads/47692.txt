Consiglio Regionale della Valle d'Aosta - Oggetto del Consiglio n. 3880 del 25 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3880 del 25 luglio 2024 - Resoconto
OGGETTO N. 3880/XVI - Interpellanza: "Motivazioni dello
spostamento del Centro di salute mentale e relative
criticità".
Bertin (Presidente) -
Punto n. 59. Ha chiesto la parola
il consigliere Manfrin, ne ha facoltà.
Manfrin (LEGA VDA) -
Come abbiamo riassunto
nell'interpellanza, ci sono state segnalate diverse criticità
legate allo spostamento del Centro di salute mentale che è avvenuta
recentemente dai locali dell'ex Maternità a quelli di Via Guido Rey
e sono una serie di criticità che abbiamo riassunto nel testo
dell'interpellanza che rendono sicuramente meno efficace, potremmo
dire così, da parte della struttura di garantire un servizio e
dall'altra parte del personale per poter operare in tranquillità.
Delle difficoltà che abbiamo elencato ne do lettura ovviamente per
completezza di informazione: sono
in primis
la maggiore
difficoltà delle persone di avvicinarsi a una struttura, quindi gli
utenti, immaginiamo una persona che potenzialmente si avvicina alla
struttura per avere delle risposte rispetto alla salute mentale,
sicuramente quando struttura era collocata vicino all'ex Maternità,
quindi una struttura che già trattava quella tipologia di problema
dava molta più confidenza e le persone ci si avvicinavano molto più
volentieri. Una struttura inserita vicino agli ambulatori che
trattano tutt'altro... c'è, da quello che c'è stato riferito, una
certa riluttanza ad avvicinarsi per non avere lo stigma sociale di
essere la persona che si rivolge a questo tipo di servizio. Poi c'è
la presenza di quindici posti letto ma l'accettazione di sedici
ricoveri con la formula che purtroppo abbiamo imparato a conoscere
che viene applicata nel
boarding
, poi immagino che si
rifiuterà ovviamente di riconoscere il problema, ma tanto ormai è
una cosa che abbiamo un po' conclamato in questa mattinata di
iniziative ispettive. Della carenza di personale infermieristico ne
abbiamo parlato questa mattina, contiamo il filone, personale
infermieristico che risulta presente ma in realtà non lo svolge
questo tipo di servizio, c'è appunto una copertura limitata,
dovrebbe esserci un'infermiera ogni cinque pazienti, ma questo
rapporto non viene garantito e c'è una limitata fascia in cui viene
garantito e poi in realtà, in tutto il resto del tempo questo
rapporto non viene garantito. Vi è una carenza di personale
psichiatrico che, purtroppo, si deve dividere fra la struttura e,
per esempio, il Pronto Soccorso e, quando viene chiamato in Pronto
soccorso, purtroppo ovviamente la presenza non viene garantita. Vi
è ancora una questione di criticità che è stata sollevata dal
personale, che, tra l'altro, ha sollevato anche un'iniziativa da
parte dei sindacati, perché ovviamente manca personale di
sorveglianza nella struttura e se una persona dà in escandescenze,
riuscire a contenerla è molto difficile. Si dice: "Rivolgetevi al
personale che c'è nel resto della struttura" e quant'altro, ma non
è questo il modo di affrontare. Nella struttura dell'ex Maternità
c'era la possibilità di rivolgersi chiaramente alla parte di
psichiatria, quindi operare anche delle azioni conseguenti. Qui,
per esempio, anche soltanto per il trasferimento ci sono delle
criticità, a chi si presenta e diciamo viene riconosciuta una
diagnosi gli viene detto: "Bene, adesso puoi andare in
Psichiatria", c'è sempre una
querelle
che si apre su chi lo
deve portare, perché non c'è un seguito di accompagnamento, non c'è
un servizio di sorveglianza, i parenti, se ci sono, a volte si
rifiutano di fare questo trasferimento, a volte la persona si
rifiuta di essere trasferita, bisogna chiamare un'ambulanza
distraendola dal servizio canonico per fare questo trasporto quando
in realtà lì era già fatto. Diciamo quindi che i problemi sono
molteplici per questa struttura, con quest'interpellanza chiediamo
quali siano le motivazioni dello spostamento e delle relative
criticità e se sia intenzione di intervenire sulle criticità
sollevate per rendere efficiente il servizio fornito dal Centro di
salute mentale.
Presidente -
Risponde l'assessore Marzi.
Marzi (SA) -
Venendo alla domanda numero 1: "quali siano
le motivazioni dello spostamento e delle relative criticità",
innanzitutto è opportuno e doveroso ricordare che il nuovo atto
aziendale ha riorganizzato e potenziato i servizi della salute
mentale. In tal senso la struttura semplice dedicata al SERD è
stata qualificata come struttura complessa, quindi come volgarmente
detto un primariato, e la Psichiatria è stata potenziata con la
creazione di una nuova struttura semplice dedicata al Centro di
salute mentale. È pertanto più corretto e appropriato parlare di
attivazione del nuovo Centro di salute mentale piuttosto che
definirne l'importanza considerandolo un mero spostamento di sedi,
perché prima, di fatto, il Centro di salute mentale non esisteva e,
in ogni caso, non risulta che vengano determinate le segnalazioni
che vengono citate nell'iniziativa. L'attivazione del Centro di
salute mentale è un obiettivo operativo regionale che la Regione ha
conferito all'Azienda USL con la delibera di Giunta di indirizzi e
obiettivi di salute e di funzionamento dei servizi sanitari n. 72
del 24 gennaio del 2023 dal collega Barmasse. Il Centro di salute
mentale ha di fatto la funzione proprio di svolgere appieno
l'accoglienza e la presa in carico dei pazienti, servizi che prima
erano forniti tramite l'ambulatorio - che è una cosa diversa da un
centro di salute mentale - dell'attuale sede della Psichiatria in
via Saint-Martin-des-Corléans. Il Centro di salute mentale è
infatti un servizio nuovo, territoriale e centrale nella gestione
della salute mentale, fondamentale quindi per un'efficace e precoce
presa in carico e cura dei pazienti. Il Centro di salute mentale
attraverso l'accoglienza multidisciplinare dei pazienti e dei
familiari, coordina tutti i progetti terapeutici individualizzati.
Le sue funzioni di prevenzione, accoglienza, cura, riabilitazione e
reinserimento sociale sono svolte in collaborazione con la rete dei
servizi presenti sul territorio dei pazienti e dei familiari
esperti e degli enti del terzo settore che gestiscono i servizi
esternalizzati semi-residenziali di educativa territoriale. Il
servizio migliora quindi l'assistenza e concorre a ridurre gli
accessi al Pronto Soccorso e i Trattamenti Sanitari Obbligatori, o
TSO, piuttosto che i ricoveri ospedalieri. Il Centro di Salute
Mentale, o CSM, è ubicato presso la sede di via Guido Rey e risulta
accogliente con accesso dedicato all'utenza essendo separato quindi
dall'accesso di servizio. Grazie alla sua centralità, è facilmente
raggiungibile sia da trasporto pubblico che da mezzi privati e per
tale ragione né all'Azienda USL, né all'Assessorato, risultano ad
oggi pervenute segnalazioni riferite a presunte difficoltà di
raggiungimento. Il CSM, o Centro di Salute Mentale, offre quindi
una maggiore opportunità di accesso rispetto alla precedente
attività solo ambulatoriale di via Saint-Martin-de-Corléans,
elevando dal numero di 4 al numero di 6 le ore giornaliere di
apertura, cinque giorni su sette, dal lunedì al venerdì con libero
accesso. La precedente attività presso la sede di
Saint-Martin-de-Corléans era di fatto più paragonabile a un
ambulatorio che non a un centro di salute mentale: svolgeva infatti
un servizio per 4 ore al giorno, dalle ore 9:00 alle ore 13:00
sempre dal lunedì al venerdì, i pazienti, però venivano accolti su
prescrizione medica e a fronte non vi era un
triage
.
Venendo alla domanda n. 2, quanto rappresentato nelle premesse
dell'iniziativa non è di fatto completamente riconducibile al
Centro di salute mentale: lo stesso, in quanto servizio
territoriale, eroga prevalentemente prestazioni di natura
ambulatoriale e pertanto non è dotato di posti letto. Il
riferimento alla dotazione dei posti letto e alle figure
infermieristiche riguarda invece il reparto di Psichiatria e
cosiddetto "servizio psichiatrico di diagnosi e cura". A tale
proposito informiamo che con la collaborazione dell'Azienda USL la
competente struttura dell'Assessorato sta procedendo con
l'aggiornamento della delibera di Giunta regionale 1604, ma la cosa
importante non è il numero della delibera ma l'anno, e cioè il
2002, al fine di definire e approvare a livello regionale indirizzi
e obiettivi strategici nell'ambito della salute mentale.
Rispetto a quanto da lei affermato sul personale operante presso
il reparto di Psichiatria, precisiamo che, oltre al personale
infermieristico, sono presenti due operatori socio-sanitari la
mattina, un operatore socio-sanitario il pomeriggio e sino alle ore
22:00, un vigilante dalle ore 13:00 alle ore 8:00 della mattina,
due tecnici della riabilitazione psichiatrica nelle ore diurne, un
assistente sociale, una coordinatrice infermieristica. Queste due
ultime hanno il loro ufficio in reparto, così come l'amministrativo
e il medico di guardia attivo. Si tratta, in definitiva, di un
organico con un rapporto di nove operatori per quindici utenti,
quindi largamente superiore rispetto a quanto si può riscontrare
nelle altre Regioni italiane. Il lavoro a partire dall'atto
aziendale con la creazione del CSM fino alla revisione di una serie
di aspetti organizzativi è però una delle nostre principali
attività, sia con il Governo regionale, che con la Direzione
strategica dell'USL che con il Dipartimento.
Presidente -
Per la replica, la parola al consigliere
Manfrin.
Manfrin (LEGA VDA) -
Parto dal fondo, vedo che il
confronto con le altre Regioni italiane le interessa quando non lo
so, questo lei l'ha detto adesso così
en passant
e non ho i
dati per contestare, né per confermare quello che ha detto, ma vedo
che il confronto con le altre Regioni italiane le interessa quando
viene a suo favore, o perlomeno questo è quello che lei dice; meno
quando ci sono tutta una serie di classifiche che dicono che siamo
agli ultimi posti se messi a confronto con altre Regioni italiane.
Allora lei ci deve dire quale delle due, ci mettiamo a confronto
con altre Regioni? Allora la nostra valutazione è un po' negativa.
Non ci mettiamo a paragone perché siamo una realtà molto diversa?
Allora non citiamo l'esempio delle altre Regioni, ma questo solo
per chiarire partendo dal fondo. Lei ha detto e ha liquidato un po'
il tutto dicendo che le segnalazioni che abbiamo formulato non
corrispondono a verità, allora è curioso che però lei su tutto,
perché una serie di cose possono anche essere oggetto di
contraddittorio tra me lei senza avere uno specifico punto di
riferimento, ma il fatto che vi sia stata addirittura una criticità
sollevata con azione aziendale da parte del personale che opera
nella struttura questo è un dato incontrovertibile. Allora se fosse
così tutto perfetto, i sindacati non si sarebbero mossi di
conseguenza e i sindacati si sono mossi di conseguenza
specificamente sull'esigenza di sicurezza interna. Allora come è
possibile che lei ci dica che c'è un sacco di personale, che c'è il
vigilante, che c'è questo, che c'è quello eppure gli stessi
dipendenti che sono presenti e lavorano si lamentano e hanno
addirittura avviato un'azione sindacale per denunciare il problema
di sicurezza interno. Questa è una domanda che le faccio e lei non
ha voluto dare alcuna risposta e, come lei sa, lei è molto abile,
Assessore, lo riconosco, noi ci confrontiamo ormai dal 2015, però
lei ha un modo che solitamente, quando si gioca a poker, si tende a
riconoscere... quindi a volte io riconosco che il suo non citare
qualcosa è perché evidentemente si è colpito nel segno e lei tende
a ignorarlo per non doverlo spiegare. Allora il fatto che lei ci
dica che il servizio è potenziato e riorganizzato, mi sembra quasi
come, il collega Lucianaz concorderà, quando l'allora esponente del
PD Letta diceva che il vaccino era gratuito. Sì, era gratuito, era
pagato con i soldi dei cittadini, cioè tu non pagavi niente ma
comunque con i soldi delle tasse lo pagavi e lo compravi, quindi
non era gratuito. Ora che lei dica è riorganizzato e potenziato
questo è un qualcosa che è possibile, ma se lei riorganizza e
potenzia senza però mettere a disposizione i giusti servizi per
effettivamente prendere atto che questo sia un servizio
riorganizzato e potenziato, siamo soltanto a un qualcosa sulla
carta. Lei dice che è stato attivato un servizio, non è spostato
perché da quella parte c'era... Va bene, vogliamo fare i formali?
Se vuole, le faccio le contestazioni formali, se invece vogliamo
entrare nel pratico, possiamo riconoscere il fatto che c'era un
servizio da quella parte e cioè quando si stava nell'ex Maternità
che era di un certo tipo e che lo spostamento evidentemente si è
fatto per dare un servizio sulla carta ma che non corrisponde alla
realtà e che ha diverse criticità che sono quelle che le abbiamo
sollevato e che lei non vuole riconoscere.
Il fatto che sia accogliente e separato... si gioca tutto su
questo. Vede, Assessore, spesso giocate su questo, cioè non sono
giunte segnalazioni e, siccome non sono giunte segnalazioni - a
quello che dite voi -, a quel punto se c'è qualcosa che non viene
segnalato non esiste, però non funziona così. Intanto bisogna
vedere cosa significa segnalazioni, perché le segnalazioni verbali
sono state fatte da diverse persone e anche da personale interno,
ma il problema è che per segnalazioni spesso voi intendete una
mail
formale, con la PEC, con ricevuta di ritorno, che dica
in maniera circostanziata qualcosa, però in realtà lei sa
benissimo, soprattutto su questo servizio, che è molto difficile
che ci siano segnalazioni di questo tipo. Comunque prendiamo atto,
verificheremo e torneremo in quest'aula con i dati rispetto
all'azione sindacale, così avremo nero su bianco la prova che lei
quella parte l'ha bellamente saltata a piè pari, ma quella parte di
problemi c'è, esiste, unitamente ad altre di cui porteremo ampie
dimostrazioni.
Presidente -
Sono le ore 12:54, proporrei, se siete
d'accordo, di rinviare al pomeriggio la trattazione del punto n.
60. Il Consiglio interrompe i lavori, che riprenderanno alle ore
15:00.
---
La seduta termina alle ore 12:54.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK