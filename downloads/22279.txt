Consiglio Regionale della Valle d'Aosta - Oggetto del Consiglio n. 1911 del 10 maggio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1911 del 10 maggio 2006 - Resoconto
OGGETTO N. 1911/XII - Utilizzo dell'area già sede della
"Multibox S.p.a.". (Interpellanza)
Interpellanza
Premesso che:
- gli immobili destinati a suo tempo alla "Multibox S.p.A."
giacciono in stato di evidente abbandono, nonostante la loro
posizione strategica;
- tale area, appartenente al demanio regionale, non risulta
più inglobata nei siti a destinazione produttiva dal 1999;
- la successiva destinazione a sede della Protezione civile
pare superata dalle scelte contenute nel Piano di Sviluppo
dell'aeroporto regionale;
i sottoscritti Consiglieri regionali
Interpellano
La Giunta regionale per sapere:
1) i motivi che hanno ad oggi impedito un funzionale utilizzo
dell'area;
2) quali sono gli intendimenti futuri relativamente a tale
area e i tempi necessari per ridarle una nuova
funzionalità.
F.to: Frassy - Lattanzi - Tibaldi
Presidente - La parola al Consigliere Frassy.
Frassy (CdL) - Devo dire che anche tale argomento non è un
argomento nuovo, questa mattina ci siamo occupati della ferrovia
nella tratta Aosta/Pré-Saint-Didier e delle parole che su questo
argomento sono state spese dal 1996 ad oggi; sono stati 10 anni di
progetti, di studi e di convegni, di parole, ma di risultati
concreti men che zero. Qui ci troviamo in una situazione che forse
mira a conseguire un record: il record dell'inconcludenza. A fine
legislatura nel 2008, se nulla cambierà, saranno 30 anni che
l'Amministrazione regionale ha in proprietà le aree "Multibox" e
sono 30 anni che queste aree risultano essere inutilizzate. La
vicenda della "Multibox" è una vicenda nota, che è inutile stare a
riepilogare, di un'azienda che non ha mai operato nonostante abbia
attinto a fondi regionali; questa però è una vicenda che appartiene
al passato e della quale si occupò già a suo tempo la Magistratura.
La vicenda sulla quale invece noi torniamo è una vicenda che
peraltro il nostro gruppo aveva già sollevato sul finire della
scorsa legislatura, nell'autunno del 2002, ed è l'utilizzo di
quelle aree; aree che sono in proprietà regionale dal 1978, aree
che dal 1999 sono state spuntate dall'elenco dei siti a
destinazione produttiva. Ci sono state tutta una serie di
interpellanze presentate nel tempo e recentemente - precisamente 4
anni fa, ad ottobre 2002 - si era detto che dopo tutta una serie di
ipotesi era stato deciso di insediare in quell'area la nuova sede
della Protezione civile. Sono passati 4 anni, la Protezione civile
sta sempre dove si trova, cioè nella zona dell'aeroporto, e i
progetti di ampliamento e sviluppo dell'Aeroporto regionale che
sono stati fatti propri da questa Giunta prevedono il rafforzamento
della sede della Protezione civile nell'ambito dell'Aeroporto
"Corrado Gex". È evidente perciò che quella ipotesi del 2002 di
utilizzare quegli immobili per dare maggior spazio alla sede della
Protezione civile ad oggi sia stata superata da altre scelte.
Vogliamo allora capire quali sono i motivi che impediscono alla
Giunta, perché è la Giunta che ha responsabilità decisionali ed
esecutive, di dare una nuova destinazione funzionale ad un'area che
è sempre più centrale rispetto ad un contesto destinato ad attività
commerciale e terziario avanzato. Se nel 1978 era un'area
periferica da destinare ad insediamenti industriali marginali, oggi
quell'area, soprattutto con la riconversione della zona
aeroportuale e con lo sviluppo previsto dell'aeroporto, diventa una
zona strategica dal punto di vista sia funzionale, sia del valore
anche venale, dunque economico. Ci chiediamo allora oggi se la
Giunta, preso atto delle scelte che questo Esecutivo ha fatto
sull'indicazione di mantenere la Protezione civile nell'Aeroporto
"Corrado Gex", ha definito delle nuove destinazioni per quest'area,
di conseguenza quali sono i tempi e le indicazioni per dare
risposte concrete a un'area che ha più di un pregio. Gradirei che
l'Assessore non esordisse in risposta dicendo che ci sono i
problemi dell'amianto, della bonifica, dello smantellamento, perché
sono cose vecchie che si dicono da almeno 15 anni e che avrebbero
potuto sicuramente essere fatte nel tempo. Apprezzeremmo, lo
abbiamo detto stamani per una questione datata... un terzo del
tempo rispetto a questa che va verso i 30 anni... è più
apprezzabile una risposta secca:
"
non abbiamo idee"
,
piuttosto che la solita improvvisazione di idee che alla verifica
del tempo risultano essere inattuabili.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Le premesse dell'interpellanza già tracciano
abbastanza chiaramente le vicende dell'area occupata dallo
stabilimento ex "Multibox", che fu acquisito dall'Amministrazione
regionale nel 1978 ed è stato destinato ad attività industriale
fino alla fine degli anni '90, dopodiché abbiamo avuto una serie di
ipotesi, come è stato ricordato, che prevedevano nuovi utilizzi per
insediamenti produttivi. Queste ipotesi non sono andate a buon fine
in ragione delle particolari caratteristiche dell'immobile, cose
sicuramente note - amianto, limiti strutturali, ingenti costi di
riconversione dello stesso -, per cui, rispetto ad un utilizzo, il
raffronto costi/benefici ha portato a non veder concretizzate
alcune soluzioni. Dal 1999 quindi l'immobile in questione non
rientra più nei programmi dell'attuale Assessorato delle attività
produttive. Ricorda bene nell'illustrazione il Consigliere Frassy
che l'immobile è stato utilizzato dall'Amministrazione regionale
prima come deposito e magazzino, nonché come sede dei laboratori
dell'Assessorato del turismo; per diverso tempo è stato poi
utilizzato per stoccare le strutture degli allestimenti dell'area
per manifestazioni del Teatro romano. Più recentemente l'immobile è
stato utilizzato per far fronte a situazioni di urgenza o di
emergenza, ad esempio per la preparazione della colonna mobile
della Protezione civile che si è recata in Albania oppure dopo
l'alluvione dell'ottobre 2000, sia per lo stoccaggio da parte della
Croce Rossa Italiana di materiale vario per l'emergenza e primo
soccorso, sia per lo stoccaggio temporaneo delle autovetture
distrutte dall'evento alluvionale. Nel corso del 2002 quindi è
stata ipotizzata la soluzione - e credo vi siano stati addirittura
degli approfondimenti di un certo tipo - di insediare nell'area la
nuova sede della Protezione civile regionale, questo è stato
superato perché nel nuovo "masterplan", che è stato oggetto di
analisi dagli organi di questo Consiglio, è emersa una nuova
localizzazione in vicinanza delle sedi aeroportuali; quindi, di
fatto, dal 2002 questa destinazione immaginata nel 2002 è
caduta.
Dal punto di vista degli intendimenti futuri, non andiamo a dire
che non ci abbiamo pensato o che le difficoltà sono tali per cui
non c'è una destinazione, oggi abbiamo intanto un elemento che
bisogna mettere sul tavolo per completare il ragionamento. Abbiamo
introdotto nel piano acquisti altri 9.000 metri, che sono
rappresentati dal terreno antistante e rispetto a quest'area c'è un
primo progetto riguardante l'Assessorato dell'agricoltura, che ha
un'importante area a Chavonne che il Comune e i consorzi di imprese
richiedono, c'è la necessità di razionalizzare l'area di Chavonne;
per fare questo bisogna liberare quell'area da una serie di
attività che adesso sono svolte e che occupano migliaia di metri,
in quanto c'è tutto lo stoccaggio dei "container" e c'è tutto
l'accumulo per le attività concernenti la lavorazione del legno per
la produzione di tavoli e di materiale che riguarda le aree
pic-nic, eccetera. Questa è una prima soluzione. L'altra soluzione,
sollecitata dall'Assessorato dell'ambiente da un lato e dall'altro
dalle attività produttive, era quella di avere la disponibilità di
un'area che fosse di facile accesso con una viabilità di tutto
rispetto per poter fare una serie di attività di bonifica
ambientale per poi lavorare tutti i rottami, i materiali ferrosi,
carcasse di auto e quindi dare una destinazione produttiva
finalizzata ad un certo tipo di attività. Queste sono le due
proposte. Dopodiché, se il collega Frassy presenta l'interpellanza
è perché è stato sollecitato da parte di varie entità produttive,
vi sono via via delle richieste di privati che chiedono di avere
delle risposte per poter locale oppure acquistare un'area di così
grande pregio. Credo che il percorso sia questo: prima di tutto
verificare se quell'area può soddisfare le esigenze
dell'Amministrazione regionale, e le ho detto quali sono le due
possibilità; se ci sono delle soluzioni alternative o quell'area
non è giudicata positivamente, credo che la cosa più corretta sia
quella di procedere all'espletamento insieme al collega delle
attività produttive, ad una ricognizione delle istanze di eventuali
imprese che possono avere un interesse, per poi procedere ad
un'aggiudicazione o a una vendita.
Presidente - La parola al Consigliere Frassy.
Frassy (CdL) - Abbiamo ascoltato con attenzione la sua risposta,
Assessore, che è un esercizio di "arrampicata libera" su una
situazione di burocrazia difficilmente sostenibile, perché in 30
anni, al di là di un uso marginale e temporaneo a mo' di deposito,
quest'area non è mai stata seriamente pensata e riprogettata nella
sua destinazione d'uso e valorizzazione. Oggi, Assessore, dovrebbe
prendere atto che quest'area non è più un'area marginale, ma è
un'area centrale, fra l'altro in un contesto che è stato
riqualificato, e sentirci dire
"
previa verifica
dell'interesse"
, e non ha fatto dei tempi su questa "previa
verifica" perché, quando voi fate delle verifiche, sappiamo quando
iniziano, ma non sappiamo mai quando finiscono e già questo ci crea
qualche apprensione, perché penso che la sua Giunta riuscirà a
battere il primato dei 30 anni, perché 1978-2008 saranno 30 anni di
inutilizzo di quell'area ormai diventata strategica, lei ci dice
che avete ipotizzato di "stoccare le carcasse"? A fronte della
riconversione dell'area dell'aeroporto, a fronte di un'ipotesi di
valorizzazione al terziario, cioè voi ipotizzate o di metterci un
deposito per le attrezzature dell'Assessorato dell'agricoltura per
fare le panchine in legno, o per riparare i tavoli da pic-nic, o
per stoccare carcasse di vario genere per bonifiche, o quant'altro!
Siamo allibiti, Assessore, perché ci sono aree più periferiche che
possono essere adatte a questo tipo di utilizzo, non sicuramente
quell'area, e lei dovrebbe occuparsi di conti, di finanze e di
patrimonio! Il valore di quell'area non può essere svilito ad area
di deposito e di stoccaggio, perciò auspichiamo che voi facciate
tutte le verifiche necessarie nell'interesse della pubblica
amministrazione, auspichiamo che questo interesse non venga
individuato e che si ipotizzi di metterla sul mercato, in modo tale
che qualche imprenditore che voglia inserire delle attività in
un'area già attrezzata possa usufruirne facendo entrare dei denari
nelle casse della Regione. Confidiamo che il suo collega di Giunta,
che sostiene "più mercato e meno Regione", possa in questa vicenda
mettere il suo parere autorevole e che sia quello di rimettere sul
mercato un'area che è per destinazione e vocazione produttiva...
industria leggera, terziario forse preferibilmente, ma sicuramente
a vocazione produttiva e non a stoccaggio di residui delle
lavorazioni dei vari Assessorati. Siamo perciò totalmente
insoddisfatti della sua risposta, siamo totalmente insoddisfatti
della filosofia che sovrintende alla sua risposta, perché lei non
può dirci che nel 2002 è stata archiviata l'ipotesi della
Protezione civile e arrivare a metà 2006 e dire che devono ancora
essere fatte delle verifiche su quello che è l'interesse!
Assessore, capiamo perché il Casinò va male! Perché se per
decidere di un'area di 3.000 metri quadri coperti che è l'edificio
"Multibox", forse più altrettanti scoperti, ci mettete - lei dice
il 1990 e noi le diamo il beneficio del 1990, sono 14 anni - 14
anni per decidere quale destinazione e quale interesse può avere
l'Amministrazione su un'area del genere, è ovvio che prendere
decisioni su temi molto più delicati e importanti come è il Casinò,
per fare un esempio sul quale avremo modo di approfondire nel corso
di questo Consiglio... capiamo che in base a questa filosofia non
basta non una vita politica, ma non basta una vita per arrivare a
delle conclusioni. Questo è forse uno dei motivi per cui tale
schieramento politico è andato in crisi: perché non riuscite più a
decidere! Non riuscite a decidere su uno stabilimento di 3.000
metri quadri coperti, ne prenda atto, Assessore!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK