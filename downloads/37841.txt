Consiglio Regionale della Valle d'Aosta - Oggetto del Consiglio n. 1503 del 20 ottobre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
EDILIZIA
Edilizia pubblica
ENERGIA
Risparmio energetico e fonti alternative
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1503 del 20 ottobre 2015 - Resoconto
OGGETTO N. 1503/XIV - Interpellanza: "Situazione degli
interventi di ottimizzazione dell'efficienza energetica
dell'edificio sede della Pépinière d'Entreprises".
Presidente
- Per l'illustrazione, la parola al
Consigliere Chatrian.
Chatrian (ALPE)
- Grazie Presidente. Grazie all'Assessore
Perron e al Presidente Rollandin che ci hanno fornito la sintesi
dell'incontro di ieri mattina per quanto riguarda il quadro di
previsione legato alle entrate 2016.
Qualcuno probabilmente in quest'aula si chiederà perché abbiamo
voluto ripresentare questa iniziativa e cosa ci azzecca questa
iniziativa con la premessa che ho fatto poc'anzi, quella legata al
quadro delle previsioni di entrata. In questi anni, sovente in
Consiglio e in commissione, al di là del confronto alcune volte
anche violento su scelte e modifiche legislative, su scelte
importanti per tutta la comunità, noi abbiamo cercato sempre di
stimolare il Governo, una volta fatta la scelta, a utilizzare nel
miglior modo possibile le risorse. Non è di oggi, non è di queste
settimane, né di questi mesi, ma di questi ultimi anni che le
risorse a disposizione del sistema Valle d'Aosta sono calate
enormemente e la sintesi degli appunti che ci avete fatto pervenire
penso che faccia il quadro della situazione. Perché noi oggi
abbiamo voluto ripresentare questa iniziativa? Per denunciare e
perché serva da stimolo a non ricadere di nuovo in queste pieghe,
da una parte burocratiche, ma dall'altra pieghe di malagestione del
sistema pubblico. Mi spiego meglio.
Correva il 2009, fine 2009-inizio 2010, quando il Governo
regionale ha deciso di trasferire
cash
, trasferire e
impegnare nel bilancio regionale un milione di euro...voi dite: è
tanto, è poco...un milione di euro, 6 anni fa ormai, risorse
importanti destinate alla finanziaria, quindi a Finaosta, per un
obiettivo: io destino un milione di euro a Finaosta e, tramite una
delibera di Giunta, impegno una spesa imputata nel capitolo
seguente...quindi questa liquidità c'è, 5 anni e mezzo fa, questa
liquidità è stata decisa e impegnata all'interno del bilancio
regionale ed è a disposizione, ed è a disposizione di chi? È a
disposizione di Vallée d'Aoste Structure e, a seguito di questo
impegno, Vallée d'Aoste Structure, che è società al 100 percento
pubblica, doveva utilizzare questi soldi per un obiettivo: per
creare, in questo caso, attraverso un ampliamento volumetrico del
fabbricato esistente, una copertura di terrazzi e un intervento di
installazione di un impianto fotovoltaico sulla copertura del
medesimo; quindi queste risorse ci sono, sono disponibili e sono
impegnate. Questa soluzione avrebbe dovuto consentire nel contempo
di migliorare la coibentazione dei locali sottostanti e di disporre
di due opzioni, supportata indubbiamente - dato che si tratta di
cose non proprio semplicissime - da un intervento che ha richiesto
la competenza specifica del gruppo CVA, che all'epoca si occupava
di impianti fotovoltaici. La valutazione del gruppo CVA, in
funzione della geometria dell'orientamento della copertura,
evidenziò che solamente su una porzione limitata di falda ci
sarebbero state le condizioni ottimali per la realizzazione
dell'intervento. I tempi della pubblica amministrazione, della
finanziaria Finaosta, della Vallée d'Aoste Structure...sintesi: a
oggi non si è fatto praticamente nulla, e sono passati quasi 6
anni!
Il dramma qual è? Il dramma è che questi soldi sono stati
impegnati dal Governo regionale e affidati alla finanziaria
principale che è Finaosta. L'Assessorato, nel contempo, ha
trasferito le risorse a Finaosta, come dicevo, per il perseguimento
dell'obiettivo per il tramite di Vallée d'Aoste Structure. E cosa
dice l'Assessorato? "No, ferma un attimo tutto, io trasferisco le
risorse a Finaosta per il perseguimento degli obiettivi e per il
tramite utilizzo Vallée d'Aoste Structure", la quale ha riferito
che le pattuizioni successive con Finaosta non hanno previsto dei
limiti temporali di realizzazione degli interventi. Provo a
tradurre quest'affermazione dell'allora collega Marquis, di un anno
e mezzo fa: praticamente non ci sono limiti, non ci sono tempi e,
à la bonne franquette
, quando deciderete di fare qualcosa,
utilizzerete un po' questi soldi più o meno come riuscirete a
metterli in campo (questa è la risposta dal punto di vista politico
che ci è stata data un anno e mezzo fa).
Il nostro obiettivo, nel mese di settembre 2014, era però al di
là di cosa non è stato fatto, cerchiamo di guardare avanti...vabbè,
un milione di euro non è stato utilizzato, parliamo di tagli,
parliamo di crisi, parliamo di mercato che è fermo, parliamo di
riduzioni violente di 70...ma noi abbiamo un milione fermo! Questo
è un esempio, un piccolo esempio, però parliamo di un milione di
euro! La nostra domanda, la terza, andava in quella direzione: cosa
state facendo, però? Cosa intendete fare? Cosa intende fare la
politica? Ma non i funzionari, Finaosta o Vallée d'Aoste
Structure...se c'è del denaro fresco, impegnato, e non è
utilizzato, ci sarà qualcuno che deve seguire un
iter
e
dire: "fermiamo tutto, andiamo a riscrivere certe cose, questi
soldi li destiniamo per...una nuova legge, un nuovo aiuto, un nuovo
sostegno", cioè dal punto di vista politico rivediamo comunque il
percorso fatto in questi 5 anni, diciamo che siamo...dite che siete
stati molto scarsi, perché il milione è fermo e non utilizzato
nelle casse di Finaosta.
La risposta sul discorso della responsabilità ci aveva un po'
basito, come gruppo: "
Si desume dagli elementi a disposizione
che la mancata realizzazione dell'intervento sia dovuta al venir
meno dell'esigenza di disporre di nuovi spazi, da una parte, e,
dall'altra, unitamente anche a ragioni tecniche ed economiche della
sostenibilità del medesimo
". Apro la parentesi: i conti energia
sono terminati, quindi il ragionamento che era stato fatto nel
2009-2010 era anche quello di andare a creare altre condizioni dei
pannelli fotovoltaici, inserendo il tutto all'interno del Piano
energia 1, 2 o 3 in base alle varie fasce. Tuttavia concluse così
l'allora Assessore Marquis: "
Vallée d'Aoste Structure, comunque,
ci terrà aggiornati su ulteriori valutazioni sull'argomento
";
questo è quanto successe un anno e mezzo fa, praticamente. Ho
voluto ripercorrere questo, perché in un tale momento di difficoltà
non possiamo permetterci di lasciare un milione di euro in cassa a
Finaosta con la destinazione ben precisa a Vallée d'Aoste
Structure, la società che si occupa di valorizzare il patrimonio
pubblico di proprietà del sistema Valle d'Aosta, e la risposta è
solo quasi esclusivamente tecnica.
L'obiettivo della nostra iniziativa, collega Donzel, è: ma in un
anno e mezzo qualcosa si sarà fatto, speriamo! E quindi la
richiesta è: interpelliamo l'Assessore competente per sapere quali
siano le motivazioni per cui tali somme non sono ancora state
totalmente utilizzate, e quali siano i tempi e gli intendimenti in
merito. Da informazioni che abbiamo potuto avere tramite le società
partecipate e controllate, sembra - e ascolteremo attentamente il
collega Donzel - che ad oggi neanche un euro sia stato ancora
utilizzato, neanche un euro! Noi, come V Commissione, ieri ci siamo
confrontati con gli Enti gestori degli asili nido, abbiamo
terminato l'audizione verso le 20,15 e stavamo discutendo di tagli
presunti...per dire che vorremmo capire sinceramente quali sono le
intenzioni, cosa si pensa di fare, nel momento in cui ci sono
delibere che impegnano somme rilevanti, che questi soldini sono
fermi in Finaosta e mi sembra che tutti se ne lavino le mani!
Gradiremmo avere una risposta puntuale, soprattutto su quali sono
gli sviluppi. Grazie.
Presidente -
Per la risposta, la parola all'Assessore
Donzel.
Donzel (PD-SIN.VDA) -
Grazie Presidente. Ringrazio il
collega Chatrian che ha ricostruito correttamente e ripercorso la
storia di due delibere; mi consente così di spiegare cosa sta
avvenendo e mi consente anche magari di chiarire alcune questioni
di come intendiamo utilizzare questo denaro pubblico.
Intanto il riferimento di queste due delibere è un'importante
legge, la n. 4 del '93, che andava proprio a mirare allo sviluppo
delle aree, come quella di Espace Aosta, che sono importanti aree
di sviluppo, più che mai oggi importanti in un'ottica di rilancio e
di ripresa occupazionale, perché correttamente è giusto richiamare
su ogni interpellanza le questioni del sociale, però è anche vero
che, dall'altra parte, si dice: bisogna creare occupazione, allora
bisogna decidersi, non è che possiamo fare solo asili nido,
dobbiamo fare anche occupazione, perché a seconda delle volte
bisogna decidersi da che parte si vuole collocare...abbiamo capito
che lì c'è una problematica, però è altrettanto vero che se non
creiamo lavoro, se non creiamo sviluppo, dovremo chiudere ben altri
servizi, e credo che questa sia una consapevolezza collettiva.
Per quanto riguarda i tempi che sono stati - come abbiamo detto
- non del tutto confacenti all'utilizzo di queste risorse, lei ha
già colto nel segno i problemi: si è evidenziato da subito che
l'idea di fare l'impianto sopra la copertura della Pépinière era
stato valutato come di dubbia funzionalità da parte di CVA che
aveva fatto quel lavoro, e a quel punto si è immaginato un altro
tipo di sfruttamento rispetto alla copertura. Devo dire che già
l'Assessore Marquis aveva dato un'accelerata rispetto all'utilizzo
di questi fondi, tant'è che una parte ipotizzabile intorno ai 100
mila euro va a sostegno del progetto E.VdA, la rete di ricarica dei
veicoli elettrici Valle d'Aosta che farà, entro la fine
dell'anno...spero di riuscire a varare questo progetto...farà della
Valle d'Aosta una Regione pilota, pilota in tutta Italia, per
quanto riguarda la diffusione delle colonnine di ricarica dei
veicoli elettrici che verranno piazzati anche nell'Espace Aosta e
all'interno della Pépinière di Pont-Saint-Martin, quindi nell'area
ex ILSSA VIOLA; pertanto una parte ha una collocazione che va a
qualificare dal punto di vista energetico e dei servizi anche
quelle aree. Un'altra parte verrà utilizzata - e qui condivido con
lei la necessità di riorganizzare con una delibera e di
reindirizzare correttamente questi fondi - quando...è questione di
mesi ormai, penso entro la fine del mese di novembre...verrà
consegnata una perizia tecnica che ci consentirà di dire come
intervenire col fotovoltaico per creare le condizioni di risparmio
energetico sulla Pépinière e sulla parte che invece riguarda
l'edificio attiguo, l'edificio in cui ha sede VdA Structure, dove,
proprio rispondendo alle funzionalità iniziali, noi daremo subito
corso alla realizzazione dell'impianto...se ce ne saranno
ovviamente le condizioni tecniche, perché bisogna anche dire che
colgo e apprezzo lo spirito keynesiano della vostra risoluzione,
che bisogna fare subito dei lavori, però non dobbiamo fare lavori
inutili, eh! Non è che dobbiamo fare dei lavori che dopo rimangono
sul groppone delle Amministrazioni che seguono! Dobbiamo fare dei
lavori che siano tali da creare ricchezza e sviluppo. Da questo
punto di vista, quindi, è molto negativo che ci siano stati dei
ritardi precedenti, però è anche vero che realizzare delle opere
che sarebbero state non confacenti è cosa altrettanto dannosa.
Adesso con il nuovo Consiglio di Amministrazione di VdA Structure,
che devo lodare per la tempestività con cui risponde agli
input
politici - quindi c'è stato anche un avvicendamento,
un ringiovanimento delle file all'interno di VdA Structure - devo
dire che questo ha giovato, perché i tempi di risposta sono più
adeguati alle esigenze che corriamo. Se alla fine di questa
valutazione, che avverrà, lo posso garantire, assolutamente entro
la fine dell'anno, dovranno residuare dei fondi, sono
d'accordissimo con lei che dovrà essere fatta una valutazione
politica di un reindirizzo corretto di questi fondi; naturalmente
la mia opinione è che questi vadano a sostenere lo sviluppo e la
ripresa occupazionale, e naturalmente sarà una valutazione che sarà
fatta collegialmente.
Presidente -
Per la replica, la parola al Consigliere
Chatrian.
Chatrian (ALPE)
- Sì, grazie Presidente.
Dato che conosco da un po' di anni il collega Donzel, mi
aspettavo un'altra risposta, sinceramente. Noi non dettiamo
l'agenda a nessuno, forse noi non facciamo parte di una "Giunta
keynesiana" e non ci siamo, però forse è fuori tema. L'obiettivo
della nostra iniziativa era di mettere in risalto come non deve
operare l'amministrazione pubblica! E non si valuta la cosa a
quantità, tanto per fare, noi non siamo interessati a mettere
insieme delle cose tanto per fare, ma qui c'è un dramma, qui non si
fa nulla! Qui avete un milione di euro che è lì da 6 anni,
impegnato e affidato in gestione speciale a Finaosta, ed è lì a
dormire! Cosa ci azzecca il sociale, lei ha detto...cosa ci azzecca
il sociale? Lei mi ha parlato di fare occupazione...cavolo se siamo
d'accordo di fare occupazione e creare le condizioni...ma collega
Donzel, poteva evitarsele queste battute che vanno a ledere il
percorso che si è fatto in questo Consiglio! Nessuno vuole mettere
in cantiere tanto per mettere in cantiere, ma qui mi sembra che la
situazione sia all'opposto! Qui c'è un milione di euro non
utilizzato, impegnato da un Governo 6 anni fa, e la sua risposta è:
"dobbiamo rivedere"...evviva! Forse doveva solo posizionarsi su
quello, lo rivediamo e portiamo al Governo regionale nuove idee,
per poter affrontare...
(interruzione dell'Assessore Donzel, fuori microfono)
Presidente
- Per cortesia, Assessore, nessun intervento
fuori microfono...Consigliere Chatrian, continui il suo
intervento.
Chatrian (ALPE)
- Sì...se vuole intervenire...
(nuova interruzione dell'Assessore Donzel, fuori
microfono)
Presidente
- Assessore Donzel...
Chatrian (ALPE) -
...se vuole intervenire, come abbiamo
detto in Conferenza dei Capigruppo, al Presidente Rollandin e al
Presidente Marco Viérin, se ci sono dei colleghi che adesso non
possono più intervenire, possono schiacciare il bottoncino,
prendere la parola e tranquillamente...no, in sede di mozioni...no,
no, non facciamo confusione!
Qui la sintesi è: un milione di euro non utilizzato per 6 anni,
e la nostra richiesta, che abbiamo fatto con la nostra umile
iniziativa, è: collega Donzel, cosa intende fare? Lei ci ha detto:
"dovremo andare a rimettere in pista una nuova delibera per andare
a utilizzare bene questi soldi". Io ho solo fatto una
considerazione di natura politica in quanto Capogruppo di ALPE,
dato che ci ha citato dicendo: "qui però giochiamo sul
welfare
, sugli asili nido, sul fare occupazione"...sì,
volevo dimostrare e dire chiaramente che un milione di euro non è
stato utilizzato per 6 anni, è stato impegnato dall'Amministrazione
regionale.
Noi siamo contenti dello stimolo di questa iniziativa se va
nella direzione di fare occupazione, di creare le condizioni nel
settore di cui lei cerca di occuparsi, noi saremo contentissimi e
felicissimi, ma non facciamo "macelleria sociale"...e lo dico io,
non lo dice lei...non facciamo macelleria sociale, perché ieri, le
dicevo, ci siamo confrontati su altri temi, e nello stesso tempo
non siete capaci di utilizzare i soldi e le risorse che sono stati
impegnati...questa è la nostra preoccupazione! Vabbè, grazie per
non farmi preoccupare, ma sono un po' preoccupato, perché scusate,
ma in questo momento per noi l'obiettivo...
(brusio in aula)
Presidente
- Colleghi, un po' di silenzio, per cortesia!
Consigliere Chatrian continui il suo intervento.
Chatrian (ALPE) -
Grazie Presidente Follien, volevo
terminare.
Se la nostra iniziativa ha avuto lo scopo, l'obiettivo di poter
utilizzare subito, per cose utili e non tanto per fare...per creare
occupazione, per creare stimoli alla nostra economia, evviva...per
far magari anche intervenire fuori microfono il collega Donzel,
siamo molto contenti! Ce ne rammarichiamo nel momento in cui si
mischiano le carte malamente, ma siccome qui si gioca un po' al
gioco delle tre carte, il sociale, il
welfare
...ma i
cittadini valdostani l'unica cosa che devono sapere è che c'era a
disposizione un milione di euro e a oggi non si è ancora fatto
nulla, punto, questo è lo stato dell'arte e il dato politico! La
risposta del collega Donzel è stata: "andremo a rivedere per poter
utilizzare bene le risorse - anzi, molto bene - per creare
occupazione". Noi verificheremo, controlleremo e saremo molto
contenti se andrà in quella direzione. Grazie!
Presidente
- Colleghi, concludiamo in anticipo i lavori
della mattinata. Il Consiglio è aggiornato per le ore 15,30.
---
La seduta termina alle ore 12,51.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK