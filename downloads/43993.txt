Consiglio Regionale della Valle d'Aosta - Oggetto del Consiglio n. 1094 del 1° dicembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1094 del 1° dicembre 2021 - Resoconto
OGGETTO N. 1094/XVI - Interpellanza: "Aggiudicazione del
materiale rotabile della tramvia intercomunale
Cogne-Acquefredde-Plan Praz e nuova valorizzazione della relativa
area".
Bertin (Presidente) -
Punto n. 32. Consigliere Ganis ne
ha facoltà.
Ganis (LEGA VDA) -
Questa interpellanza tratta una
tematica a noi molto cara, più volte discussa in questo Consiglio
che riguarda i treni, però in questo caso non sono né elettrici né
a idrogeno - e mi dispiace per il collega Perron - ma riguarda un
treno, un treno che non è mai partito.
Sono trascorsi circa quaranta anni da quando la Regione, alla
fine degli anni 80, decise di riadattare la vecchia ferrovia alla
miniera Aosta-Cogne a scopo turistico.
Il trenino dei minatori - la tramvia intercomunale
Cogne-Acquefredde-Plan Praz che collega la conca di Pira al
comprensorio di Cogne - sarebbe diventato una delle più singolari
attrattive turistiche della Valle d'Aosta.
Il progetto prevedeva l'impiego di un convoglio unico a fare da
navetta alla quale sarebbero stati agganciati dieci vagoni in modo
da trasportare 150 passeggeri. Tutto questo ebbe inizio nel lontano
2006.
Uso il condizionale perché successivamente, nell'anno 2007,
furono riscontrati numerosi problemi tecnici e finanziari che
rallentarono la conclusione dell'opera per far slittare il tutto
fino all'anno 2009.
Purtroppo a marzo 2010 il progetto non fu concluso.
Successivamente si prese anche ìin considerazione l'ipotesi di
riconvertire alcune strutture per utilizzarle ad altri scopi, ma
tutto svanì.
Nel 2011 in Consiglio regionale furono presentate diverse
proposte di riconversione del trenino di Cogne, ma presto si arrivò
all'abbandono del progetto valutando altre possibili
alternative.
Dopo circa trenta anni di lavori e la mai ripartenza del
trenino, il Consiglio regionale dichiarò chiusa l'opera,
rinunciando al suo completamento e nei rapporti in corso con
imprese costruttrici e fornitrici.
Dopo questo breve excursus che descrive una vicenda travagliata
e ormai lontana, si arriva ai giorni nostri.
Con una prima gara d'asta andata a vuoto, si è cercato di cedere
tutto il materiale rotabile, l'importo era fissato per euro
630.000; successivamente un mese fa la Regione ha provveduto a
indire un secondo bando di vendita con importo molto inferiore,
circa 100 mila euro. Da quello che è emerso da articoli di
giornale, l'importo è stato ridotto ad oggi a circa 30 mila euro,
da confermare in questo Consiglio.
Evidenziando il triste e dispendioso progetto, mai andato in
porto e mai concluso, si spera che si faccia un po' di
chiarezza.
In base a queste considerazioni, s'interpella l'Assessore
competente per conoscere se la nuova procedura del materiale
rotabile, citata in premessa, abbia trovato ad oggi un acquirente,
in caso negativo come s'intende procedere e quale sarà la
destinazione del materiale rotabile e se sia intenzione promuovere
un nuovo progetto dell'area e quali ne siano le
caratteristiche.
Presidente -
Risponde il presidente Lavevaz.
Lavevaz (UV) -
In buona parte si è già dato alcune
risposte, nel senso che relativamente al fatto che purtroppo
l'acquirente non si è trovato, come lei giustamente ha accennato, è
effettivamente così.
La procedura per l'affidamento su base d'asta dei 100 mila euro
si è conclusa il 26 ottobre, quindi un mesetto fa, senza alcuna
offerta, purtroppo si tratta di treni, di mezzi comunque che hanno
delle caratteristiche molto particolari e che hanno difficoltà
ovviamente ad essere utilizzati in qualsiasi altro frangente, sia
per lo scartamento sia per il tipo di alimentazione, quindi sono
effettivamente delle macchine difficilmente riutilizzabili.
Ha anche detto bene su quello che s'intende fare, nel senso che
la Regione ovviamente non ha nessun interesse a mantenere la
proprietà di quei beni, perché sono comunque stati dichiarati
inservibili ai fini del trasporto pubblico, ma anche di qualsiasi
altro tipo di utilizzo nell'ambito delle proprietà e dei servizi
che la Regione gestisce, quindi l'unica cosa che possiamo fare è
abbassare progressivamente il prezzo, 30 mila euro non lo confermo
perché al momento non è stato deciso, però si procederà in questo
senso, si abbasserà ancora il prezzo e si procederà quindi a una
nuova asta, non si può fare tanto altro.
Per quanto riguarda invece le scelte future sull'area, in realtà
qualcosa è stato già fatto ed è già stato anche riutilizzato, le
scelte strategiche sono state definite nel 2012 e poi in tal senso
si è proceduto con le varie procedure di alienazione dei beni sia
mobili che immobili.
Le gallerie di Drinc e di Charemoz sono state chiuse in modo da
inibirne l'accesso e da metterle in sicurezza, quello che si potrà
fare ovviamente rispetto alla galleria, cioè al buco, è di
utilizzarla come canale tecnologico per la collocazione di
sottoservizi, d'impianti di trasporto di gas, acqua, reti di
telecomunicazioni eccetera.
Per quanto riguarda invece il sedime ferroviario qualcosa si è
già deciso, nel senso che sul lato di Gressan si è decisa la
conversione in collegamento stradale con il villaggio di Plan Praz
e quindi con un successivo trasferimento al Comune della
strada.
Sul versante invece di Cogne si è decisa la conversione in pista
ciclabile del tratto tra Cogne e Epinel, anche qui con un
successivo passaggio al Comune per la gestione di tutto quello che
sarà il futuro di questo tratto.
L'ultima cosa riguarda invece i beni immobili, nel 2002, quindi
già quasi vent'anni fa, nel Comune di Cogne non era più presente il
presidio dei Carabinieri, perché non c'era una disponibilità di
locali adeguati. Dopo alcuni lavori di adeguamento, l'ex stazione
ferroviaria di Cogne era stata poi riconvertita e concessa in uso
gratuito all'Arma dei Carabinieri e questo ha fatto sì che dal mese
di novembre del 2019 sia stata ripristinata la Stazione dei
Carabinieri di Cogne proprio nell'ex stazione ferroviaria.
Presidente -
Per la replica, consigliere Ganis.
Ganis (LEGA VDA) -
I 30 mila sono confermati da un PD,
così risulta. Quello che vorrei dire è che questa vicenda comunque
ha destato molta amarezza tra la popolazione valdostana per il
fatto che sono stati spesi una miriade di soldi pubblici, circa 30
milioni, per un progetto che non è partito e ancora oggi è ben
presente nei loro ricordi.
Non vogliamo rivangare assolutamente il passato, ma una
soluzione, al fine di valorizzare l'area, andrebbe trovata, senza
sperperare altri soldi pubblici, perché i tempi delle vacche grasse
sono finiti.
Siamo speranzosi affinché il Governo regionale possa trovare una
soluzione e, come lei ha detto, la galleria verrà utilizzata anche
come pista ciclabile da una parte e dall'altra anche per
trasportare, se non sbaglio, il gas.
Mi permetta una conclusione, vorrei soffermarmi su una piccola
considerazione: sui temi che hanno attinenza con i binari in senso
lato nascono le più grandi discussioni e divergenze anche
politiche, e in questo Consiglio le abbiamo già più volte
constatate. Proprio per questo temo che i Valdostani abbiano
sviluppato riguardo ai treni una sorta di macerata
idiosincrasia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK