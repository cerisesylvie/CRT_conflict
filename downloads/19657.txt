Consiglio Regionale della Valle d'Aosta - Oggetto del Consiglio n. 2791 del 1° ottobre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
PARTECIPAZIONE E INIZIATIVA POPOLARE
Precedente
Successivo
Resoconto integrale del dibattito dell'aula
Oggetto del Consiglio n. 2791 del 1° ottobre 2002 - Resoconto
OGGETTO N. 2791/XI Ritiro della mozione: "Predisposizione di una
proposta di legge organica in tema di referendum regionali".
Mozione Preso atto che la legge costituzionale n. 2/2001 ha
attribuito alla Valle d'Aosta la potestà di disciplinare i
referendum abrogativo, consultivo e propositivo;
Evidenziato che, a quasi due anni dall'approvazione della
normativa costituzionale, la Valle d'Aosta non ha ancora
disciplinato tale materia, non provvedendo a colmare un
inammissibile vuoto legislativo;
Osservato che nel mese di luglio 2002, un'iniziativa legislativa
tendente a disciplinare organicamente la materia non ha ottenuto
l'approvazione del Consiglio regionale;
Ricordato peraltro che in occasione del dibattito che scaturì su
tale iniziativa, le forze politiche di maggioranza espressero
l'intenzione di affrontare l'argomento alla ripresa autunnale dei
lavori consiliari;
Tenuto conto che a tutt'oggi nessuna proposta è stata avanzata e
che ai cittadini valdostani continua ad essere impedito l'eventuale
esercizio di un diritto costituzionalmente garantito;
Il Consiglio regionale
- Demanda alla I
a
Commissione permanente la
predisposizione di una proposta di legge organica in tema di
referendum regionali;
- Si impegna ad approvare la normativa attuativa del disposto
costituzionale in esame entro il 30 novembre 2002.
F.to: Curtaz - Squarzino Secondina - Beneforti
Président
La parole au Conseiller Curtaz.
Curtaz (PVA-cU)
Siamo costretti a tornare per l'ennesima
volta su questa materia, chiedo scusa ai colleghi più attenti se
ripeterò brevemente cose già ripetute almeno tre o quattro volte in
questo Consiglio, ma è necessario visto che, a tanta distanza
dall'approvazione della legge costituzionale n. 2/2001, la Valle
d'Aosta non ha ancora provveduto a disciplinare i referendum
abrogativo, consultivo e propositivo.
Brevemente, la storia. A gennaio 2001, quindi ormai siamo quasi
a due anni di distanza, il nuovo articolo 15 dello Statuto ha
previsto che la Regione disciplinasse queste forme di referendum:
una forma di referendum, quello abrogativo, già conosciuta
dall'ordinamento costituzionale valdostano, mentre le altre due
forme di referendum hanno caratteristiche nuove perché non erano
precedentemente contemplate dall'ordinamento.
In questi anni l'unica proposta di disciplina organica di questa
materia è stata fatta dal nostro gruppo quando si è parlato della
legge elettorale. Avevamo presentato una proposta di legge che si
occupava della cosiddetta "legge elettorale" - e non solo, dal
momento che è improprio parlare solo di legge elettorale perché si
trattava di forma di governo e conseguentemente della legge
elettorale - e che nella prima parte proponevamo di disciplinare
gli strumenti di democrazia diretta, in particolare organicamente
tutta questa materia dei referendum. Come i colleghi ricorderanno,
la nostra proposta subì il voto di astensione all'articolo 1 da
parte del Consiglio, quindi tutta la proposta decadde per far posto
alla leggina elettorale che ha appassionato anche le forze di
maggioranza negli ultimi giorni per quanto riguarda i ricorsi e le
resistenze di fronte alla Corte costituzionale, ma quella leggina
elettorale prevedeva dei piccoli meccanismi in materia elettorale,
nulla innovava in materia di forma di governo e nulla diceva in
tema di referendum.
Morale: noi ci troviamo a quasi due anni dall'approvazione di
quella normativa costituzionale con un macroscopico vuoto
legislativo. Adesso non voglio utilizzare un linguaggio e degli
aggettivi "pannelliani" però, di fronte ad un vuoto legislativo di
questa natura, di fronte a un diritto costituzionale che viene
garantito ai cittadini valdostani, il fatto che il Consiglio
regionale non legiferi mi sembra estremamente grave perché viene
violato un diritto, ripeto, costituzionalmente garantito. Se
utilizzassi una terminologia "pannelliana", potrei dire che si
tratta di un'espropriazione degli strumenti di partecipazione
diretta e della manifestazione della volontà popolare. Nessuno
parla di questo vuoto legislativo, che a me sembra piuttosto
importante, dunque non ci rassegniamo.
Non possiamo più ripresentare un testo di legge, non solo per
opportunità politica, ma credo anche per questioni regolamentari
perché un testo di legge non approvato non può essere ripresentato
dagli stessi proponenti per almeno sei mesi, però noi riteniamo che
il Consiglio si debba fare carico di questa problematica a maggior
ragione perché, quando venne bocciata attraverso l'astensione la
nostra proposta di legge, dai banchi della maggioranza, il
Capogruppo "dell'Union Valdôtaine", di fronte alla mia osservazione
della mancata normativa in tema di referendum, disse:
"Oggi
approviamo la legge elettorale e alla ripresa autunnale dei
lavori…"
- che ormai è
abbondantemente avvenuta -
"… la
maggioranza formulerà una proposta in materia di
referendum"
.
Ora siamo ad ottobre, ma non abbiamo la benché minima notizia di
proposte ufficiali, ufficiose o di qualsivoglia altra natura, da
qui la nostra mozione che prevede che il Consiglio regionale
demandi alla I Commissione la predisposizione di una proposta di
legge organica in tema di referendum regionali. Perché chiediamo di
demandare alla I Commissione? Perché riteniamo che sia l'organismo
preposto, anche perché crediamo che in materia istituzionale non ci
debbano essere maggioranze ed opposizioni, che invece ci devono
essere in campo politico-amministrativo, e che di conseguenza il
confronto debba avvenire nella maniera più rappresentativa ed ampia
possibile. La I Commissione, quindi, è a nostro giudizio il luogo
dove questa proposta può nascere e può essere convenientemente
discussa da tutte le forze politiche.
Chiediamo che, svolta questa attività di predisposizione del
testo, sia poi il Consiglio regionale ad approvare la materia in un
termine che riteniamo congruo… perché
immaginiamo il termine del 30 novembre 2002, quindi che entro due
mesi il Consiglio regionale disciplini questa materia. Mi sembra -
oltre che una proposta dal punto di vista politico obbligata,
perché non possiamo andare avanti con un voto legislativo
continuando a constatare questa enormità - una proposta di buon
senso quella di demandare alla I Commissione, entro dei termini
relativamente ristretti, il compito di predisporre una proposta di
legge la più ampiamente condivisa, che venga poi discussa in
Consiglio regionale.
Questo è in sintesi il testo della nostra mozione che ci
auguriamo possa essere approvata all'unanimità da questo Consiglio.
Ovviamente, laddove si trattasse di esaminare ed eventualmente
accogliere emendamenti che non snaturino la mozione, ma che possano
essere di maggior chiarimento o che vengano incontro ad esigenze di
carattere temporale e quant'altro, siamo disposti a discutere di
eventuali proposte al riguardo.
Si dà atto che dalle ore 18,42 presiede il Vicepresidente
Lattanzi.
Presidente
È aperta la discussione generale.
La parola al Consigliere Piccolo.
Piccolo (SA)
A me tocca il compito di rispondere, anche a
nome delle forze di maggioranza che sono state richiamate anche dal
collega che mi ha preceduto, relativamente alla richiesta avanzata
nella mozione. Confermo che la volontà politica di questa
maggioranza è quella di affrontare l'argomento importante relativo
ai referendum abrogativo, consultivo e propositivo, volontà fra
l'altro già espressa in quest'aula recentemente in occasione della
discussione sulla legge elettorale per l'elezione del Consiglio
regionale. Rassicuro pertanto i proponenti la mozione annunciando,
nella mia veste di Presidente della I Commissione, che verrà
presentata al più presto ai singoli componenti della I Commissione
una bozza di legge, che è in fase di predisposizione, in tema di
referendum regionali, affinché possano esprimere le loro
valutazioni sulla bozza di legge. Sarà compito della I Commissione,
una volta recepite le valutazioni e le eventuali proposte sulla
bozza di legge, di presentare una legge organica in materia
referendaria a questo Consiglio. Questo è l'impegno che sentiamo di
assumerci oggi, cercando di rispettare anche la data indicata nella
mozione.
Lo strumento di democrazia, qual è quello del referendum, è
riconosciuto anche dalle forze di maggioranza, in particolare dal
movimento della "Stella Alpina" che rappresento. A fronte
dell'impegno assunto a nome delle forze di maggioranza e della I
Commissione, l'invito che farei ai proponenti è quello di ritirare
la mozione, ribadendo, circa i tempi della discussione della
proposta di legge in Commissione, che cercheremo di rispettare la
data del 30 novembre.
Presidente
Se non ci sono altre richieste di intervento,
dichiaro chiusa la discussione generale.
La parola al Consigliere Curtaz.
Curtaz (PVA-cU)
Accolgo l'invito che mi viene formulato
dal Presidente della I Commissione a nome della maggioranza e
ritiro questa mozione, ma non è un ritiro incondizionato, lo dico
subito, perché le stesse parole che sono state utilizzate oggi dal
Presidente Piccolo furono utilizzate non più di tre mesi fa in
Consiglio dai componenti della maggioranza, che promisero di
portare all'attenzione della I Commissione alla ripresa dei lavori
una proposta di legge. Oggi siamo alla promessa di un'altra
promessa, mi sembra un po' - mi si consenta la battuta - la
finanziaria del "Governo Berlusconi": è una nuova promessa delle
promesse, vi abbiamo mantenuto le promesse facendovi altre
promesse. Augurandomi che l'esito sia diverso rispetto alle altre
volte, ritiriamo la mozione.
Se ci accorgeremo che i tempi non verranno rispettati - e il
Presidente Piccolo lo sa perché già recentemente, proprio in
materia di referendum, abbiamo avuto anche qualche polemica anche
mediatica e devo dire che, alla luce di quello che è successo, le
mie polemiche di allora non erano pretestuose in quanto quello che
temevo si è puntualmente verificato, sono stato un buon profeta, ma
in questi casi è facile -, appena ci accorgeremo di un
atteggiamento dilatorio, dicevo, torneremo con tutti gli strumenti
istituzionali e politici che avremo a disposizione per sollecitare
il Consiglio regionale a deliberare su questa materia.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK