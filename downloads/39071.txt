Consiglio Regionale della Valle d'Aosta - Oggetto del Consiglio n. 2402 del 26 ottobre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2402 del 26 ottobre 2016 - Resoconto
OGGETTO N. 2402/XIV - Interrogazione: "Situazione degli
edifici scolastici regionali in relazione alla normativa
antincendio".
Rosset (Presidente) -
Punto n. 9 dell'ordine del giorno.
Ha chiesto la parola l'Assessore Baccega per la risposta; ne ha
facoltà.
Baccega (SA) -
Il dibattito sulle "scuole sicure" è
all'ordine del giorno a livello nazionale, ma anche in Valle
d'Aosta ha preso la sua forza. In premessa va detto che, a partire
dal 2008, tra la Regione e le istituzioni scolastiche regionali
sono stati sottoscritti i cosiddetti "protocolli d'intesa" tendenti
a disciplinare i rapporti tra l'ente e l'istituzione scolastica per
quanto riguarda la gestione degli immobili facenti parte delle
istituzioni scolastiche. Per quanto attiene le problematiche della
sicurezza dei lavoratori, i protocolli prevedevano l'obbligo in
capo al Dirigente scolastico di acquisire gli atti e tutte le
autorizzazioni a tutela della sicurezza dei lavoratori e degli
utenti, normativa che la legge vigente prevede in capo al datore di
lavoro, in particolare l'eventuale certificato di prevenzione
incendi, compreso il suo rinnovo. In data 25 maggio 2016 è stato
pubblicato il decreto ministeriale 12 maggio 2016 (Prescrizioni per
l'attuazione con scadenze differenziate delle vigenti normative in
materia di prevenzione degli incendi per l'edilizia scolastica), di
cui avremo modo di parlare diffusamente in questo Consiglio,
decreto ministeriale che stabilisce tempi e modalità di cessazione
del periodo di adeguamento degli edifici scolastici proprio ai fini
antincendio secondo le direttive impartite dal decreto ministeriale
26 agosto 1992, che è stato più volte prorogato, ma questo fissa la
scadenza al 31 dicembre 2016 e ad oggi sembra che non ci siano
possibilità di ulteriori proroghe.
Con nota in data 1 agosto 2016, a firma della collega Rini e del
Soprintendente agli studi in qualità di Coordinatore del
Dipartimento, il nostro Dipartimento infrastrutture è stato
incaricato di avviare le attività di programmazione di un piano di
interventi per l'edilizia scolastica delle istituzioni scolastiche
di istruzione secondaria di secondo grado, finalizzato in
particolare alla risoluzione delle problematiche in materia di
prevenzione incendi ai sensi delle vigenti disposizioni. Abbiamo
designato alcuni tecnici delle strutture Manutenzione stabili e
Opere edili che hanno provveduto ad effettuare sopralluoghi presso
gli edifici ospitanti le sedi scolastiche di istruzione secondaria
di secondo grado, per verificare la presenza della documentazione
antincendio nel rispetto di quanto previsto dal decreto
ministeriale 12 maggio. Abbiamo inoltre preso contatti con il
competente Comando dei Vigili del fuoco per fare una prima analisi
dei dati raccolti e concordare insieme a loro le attività
necessarie al rispetto delle indicazioni del decreto stesso.
Acquisita qual è la situazione degli edifici scolastici di
competenza regionale ai fini della normativa antincendio, possiamo
dire che abbiamo avviato tutte le attività necessarie per
rispettare le scadenze previste dal decreto ministeriale 12 maggio
2016, verificando che gran parte degli edifici scolastici sono
dotati della DIA o della SCIA o del Certificato prevenzione incendi
previsti dalla normativa vigente. In alcuni casi si sono avviate le
attività che consentiranno di rinnovare le pratiche antincendio in
scadenza, di attuare alcune specifiche prescrizioni formulate dal
Comando regionale dei Vigili del fuoco a seguito dei confronti che
si sono verificati, e quindi poi di presentare la SCIA.
Quesito n. 2: "quali sono gli interventi previsti e in quali
tempi". I principali interventi previsti sono quelli indicati nella
deliberazione della Giunta regionale n. 1379 approvata venerdì
scorso (14/10) che ha anche integrato il Piano operativo dei lavori
pubblici che prevede interventi edilizi (porte, compartimentazioni,
vernici antincendio, [...]) e anche impiantistici: luci
d'emergenza, centraline antincendio, rilevatori e altri minori
interventi, per un importo complessivo di 361 mila euro. Questi
interventi interesseranno la sede distaccata del Liceo classico,
artistico e musicale situato in corso Padre Lorenzo ad Aosta, la
sede delle scuole superiori comprensoriali Monte Cervino a
Saint-Vincent, la sede del Liceo artistico Matteotti in via
Matteotti ad Aosta e la sede del Liceo scientifico Bérard di Avenue
des Conseil des Commis ad Aosta, la sede dell'IPRA in Rue de la
Gare a Châtillon. Oltre a questi, sono previsti ulteriori
interventi di manutenzione ordinaria e straordinaria di entità più
limitata sui restanti edifici scolastici. Si parla di interventi
sulle aerazioni, sui filtri, le prove di fumo e quant'altro. Sono
tutti interventi che certamente saranno realizzati entro il 31
dicembre per poter ottenere la SCIA, interventi prontamente avviati
e che verranno realizzati nel più breve tempo possibile -
compatibilmente con le procedure amministrative - con l'obiettivo
di completare i lavori entro la scadenza prevista e quindi di
consegnare a tutti questi istituti il certificato previsto dal
decreto ministeriale. Come ben sapete, rimane fuori da questo
percorso il Regina Maria Adelaide, perché l'impegno era piuttosto
significativo e direi che era impossibile poter rispettare le
tempistiche.
Presidente -
Ha chiesto la parola la Consigliera Morelli;
ne ha facoltà.
Morelli (ALPE) -
Può darsi che tutto il dibattito in
corso sull'edilizia scolastica, in particolare sul destino del
Maria Adelaide che affronteremo anche più tardi con la discussione
del punto relativo alla petizione, non farà cambiare le decisioni
assunte dalla Giunta, non dico dalla maggioranza perché abbiamo
potuto verificare in commissione che qualche perplessità da parte
di qualche Consigliere di maggioranza esiste, però riteniamo che
tutto questo dibattito a qualcosa sarà servito: sarà servito ad
accendere i riflettori sullo stato dell'edilizia scolastica della
città di Aosta e quantomeno noi riteniamo sarà servito ad imprimere
un'accelerazione sugli interventi che vanno fatti e che non sono
più rinviabili.
Si dice che a pensar male si fa peccato, ma quasi sempre ci si
azzecca e non è casuale che la delibera da lei citata, Assessore,
la n. 1379 del 14 ottobre, sia immediatamente susseguente al
dibattito avvenuto in commissione inerente alla relazione che ci è
stata trasmessa dagli uffici sulla condizione del Maria Adelaide,
in cui è detto molto chiaro che la scuola va lasciata entro il 31
dicembre 2016 per effetto dell'ultimo decreto, perché la scuola non
è più conforme alla normativa antincendio. Il fatto di scriverlo
nero su bianco ha suscitato ovviamente da parte dei commissari la
domanda circa le condizioni delle altre scuole, in qualche modo ha
quindi sollecitato l'Assessorato competente - lei dice - a fare una
prima analisi: vi ha obbligati a correre ai ripari immediatamente
anche per le altre scuole, perché altrimenti non si sarebbe capito
perché per il Regina Maria Adelaide la normativa è cogente mentre
per le altre no, e vi ha obbligati ad integrare il Piano dei lavori
pubblici 2016 che prevedeva, per quanto riguarda l'antincendio, un
solo intervento.
Mi sono spulciata tutte le schede e l'unico intervento previsto
era l'adeguamento alle norme antincendio della scuola primaria di
Verrès. Non compariva nessun altro intervento sul Piano dei lavori
pubblici 2016 approvato dalla Giunta il 24 giugno 2016, quindi
susseguente al decreto ministeriale, decreto del quale noi
riteniamo avrebbe dovuto tenere conto. Mi viene quindi da dire: non
spacciate lucciole per lanterne. Il primo decreto per la messa a
norma degli edifici scolastici è del 1992, sono più di vent'anni
fa, gli studenti di allora probabilmente sono già genitori di altri
studenti a loro volta; l'ultimo è di maggio 2016, ma nel frattempo,
dal materiale che noi abbiamo potuto acquisire in riferimento al
Maria Adelaide, ad esempio, nel 2008 l'ingegner Cerise evidenziava
chiaramente che l'edificio deve essere interamente adeguato alla
normativa sugli impianti e a quelle antincendio, ed erano fissati
degli obiettivi da raggiungere al fine di consentire la
prosecuzione delle attività didattiche con un certo grado di
sicurezza, che comprendevano la compartimentazione delle scale a
fini antincendio e la creazione di vie di esodo. Questo veniva
detto nel 2008. Otto anni dopo, noi ci ritroviamo nella situazione
di avere un edificio non a norma, che però è stato occupato da
centinaia di studenti, da insegnanti, da tutto il personale. Ci
chiediamo dov'è la programmazione, dove sta questo interesse per la
sicurezza che legittimamente voi rivendicate, se adesso ci si
ritrova a dover correre ai ripari così in fretta e furia.
Assessore, in conclusione, visto che l'Italia è il Paese delle
proroghe e questa legge lo dimostra chiaramente, ci chiediamo
veramente se quella data che voi fissate in modo così cogente per
il Maria Adelaide non sia in realtà un pretesto a sostegno di altre
decisioni che avete preso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK