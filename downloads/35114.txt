Consiglio Regionale della Valle d'Aosta - Oggetto del Consiglio n. 2681 del 13 novembre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2681 del 13 novembre 2012 - Resoconto
OBJET N° 2681/XIII - Illustration des lois de révision de la
dépense publique, de finance et de budget pour le triennat
2013/2015.
Président -
La parole au Conseiller Louvin aux termes de
l'article 61 du Règlement intérieur.
Louvin (ALPE)
- Grazie Presidente.
Colleghi, stiamo per esaminare dei documenti finanziari di
grande importanza e, come ho avuto modo di preannunciare sia al
Presidente Rollandin che all'Assessore poco fa, crediamo sia
doveroso fare una piccola pausa, una sospensione per chiarirci le
idee in ordine agli effetti di una sentenza costituzionale che è
intervenuta pochissimi giorni fa. La vicenda era già stata molto
sommariamente accennata in commissione, ma non disponevamo ancora
del testo, che è datato 31 ottobre, il giorno di Halloween, ed è
però, per fortuna, uno scherzetto abbastanza positivo per la
Regione, ogni tanto succede che le cose girino nel verso giusto: si
tratta della sentenza n. 241 della Corte costituzionale, che
contiene una serie di passaggi chiarificatori a nostro avviso di
grande importanza, perché - cerco di semplificare, la sentenza è di
30 pagine, ma il succo è molto semplice - lo Stato non poteva e non
può trattenere all'Erario delle accise che sono state aumentate con
il decreto legge n. 138/2011. Di tale decreto si è tenuto conto
molto precisamente in questi documenti finanziari, in particolare
nel bilancio 2013 tanto che la relazione esordisce proprio dicendo
che il bilancio 2013 tiene conto dei seguenti riferimenti normativi
e cita espressamente il decreto legge n. 138/2011 articolo 19 bis,
e qui è il punto. Questa interpretazione che noi abbiamo dato in
commissione - e che credo abbiano dato gli uffici finanziari della
Regione, perché il bilancio è stato deliberato dal Governo
regionale prima di questa sentenza - ha tenuto conto che il gettito
di addizionale IRPEF, l'IMU, l'aumento dell'IVA che il "Governo
Berlusconi" aveva trattenuto all'Erario invece compete alla
Regione, salvo che la stessa si metta d'accordo con lo Stato per un
diverso tipo di ripartizione. L'importanza di questa sentenza sta
nel fatto che la Corte costituzionale ha rafforzato la misura
contenuta nella norma di attuazione, a garanzia della nostra
autonomia finanziaria. Se fosse solo una mia idea peregrina, non
avrei disturbato quest'aula, ma la Provincia di Trento ha fatto i
conti e ritiene che si recupereranno circa 500.000.000 di euro da
questa interpretazione delle norme finanziarie che sono state
ritenute illegittime o comunque delle quali, per quanto riguarda la
nostra Regione, è stata data un'interpretazione chiara almeno
stando alla sentenza della Corte costituzionale. Se così è, il
Trentino ha stimato in 187.000.000 per l'anno in corso e per il
triennio circa mezzo miliardo di euro la possibilità di
recupero.
Presidente Rollandin e Assessore La Torre, possiamo essere
indifferenti noi a questo tipo di situazione? Vorremmo capire,
chiediamo in questo l'ausilio non degli uffici legali, ma degli
uffici finanziari della Regione, è un'interpretazione della norma
che ci fa rivedere la disponibilità di risorse per gli anni
prossimi, oppure questo è totalmente irrilevante? A noi sembra,
stando alle dichiarazioni che hanno reso anche suoi colleghi,
Presidente Rollandin e che hanno già chiesto la restituzione di
queste somme a partire dal 2013, che noi tali somme dovremmo
legittimamente iscriverle in bilancio. Se sono delle somme che
indebitamente lo Stato ha dichiarato di potersi trattenere per il
quinquennio successivo, o comunque per un determinato periodo, e la
Corte costituzionale dice che quelle spettano alla Regione,
crediamo che questo debba rimettere in discussione i termini del
documento finanziario. Siamo a discutere del bilancio in uno
straordinario anticipo. Questa scelta del Governo regionale di
discutere insieme la risistemazione dei conti per effetto della
Spending review
e poi il bilancio ha fatto sì che noi
guadagniamo una ventina di giorni rispetto alla tempistica
abitualmente seguita.
Ci sono o non ci sono i presupposti affinché noi utilizziamo
semmai un tempo necessario per andare a vedere se ci sono questi
soldi, soldi che, secondo la Corte costituzionale, devono essere
lasciati alla Regione? Ricordo che le sentenze della Corte
costituzionale non hanno un tempo di attesa per essere messe in
applicazione, sono immediatamente applicabili. La Tesoreria
generale dello Stato quindi ne deve tenere conto e noi crediamo
che, se non ha avuto ancora il tempo, la Regione debba quantificare
questa differenza, perché qui noi stiamo tirando la cinghia per
tutta la comunità valdostana. Discuteremo poi se è un bene o un
male che ci sia un prelievo da una parte o dall'altra, ma, siccome
questa terapia d'urto potrebbe essere modificata almeno in parte
dal dato significativo di una sentenza della Corte che per una
volta ci dà ragione, crediamo che di questo si debba tenere conto e
chiediamo che si sospenda l'adozione dei documenti finanziari in
questione, in particolare il bilancio di previsione e non tanto
l'attuazione della
Spending review
che si colloca su un
binario diverso. Grazie.
Presidente
- La parola all'Assessore al bilancio, finanze
e patrimonio, La Torre.
La Torre (FA)
- Grazie Presidente.
Capisco, collega Louvin, la sua necessità di creare una
suspense
o di gettare un dubbio ad effetto, però non sono
d'accordo con la sua interpretazione che, a mio avviso, viene meno
al primo elemento, quando si determina la costruzione di un
bilancio, che è la prudenza. In questo senso non ho neanche la
presunzione di interpretare una sentenza, quindi, come le ho detto
prima quando abbiamo avuto modo di parlarne fuori, mi avvalgo delle
valutazioni degli uffici legali della Regione e non ho nessuna
difficoltà a leggerle un piccolo suggerimento che mi sono fatto
dare in merito a quello che lei dice. Sul bilancio di previsione,
in particolare sulla stima delle entrate da compartecipazioni, la
sentenza n. 241/2012 non ha incidenza diretta ed attuale. La Corte
infatti non ha dichiarato l'illegittimità delle norme impugnate,
vale a dire l'articolo 2, commi 3 e 36, del decreto legge n.
138/2011, tant'è che la questione è stata dichiarata non fondata,
in quanto, secondo il giudice costituzionale, le norme che
stabiliscono le riserve all'Erario non sono di per sé legittime, ma
le stesse devono essere applicate compatibilmente con gli statuti e
relative norme di attuazione di ciascuna autonomia speciale, come
prevede la clausola di salvaguardia. Per quanto riguarda la Valle
d'Aosta, questo significa che le riserve all'Erario del maggior
gettito derivante dall'incremento di tributi erariali sono
ammissibili, in quanto contemplate dall'articolo 8 della legge n.
690/1981 a condizione che la quantificazione sia disposta di intesa
con il Presidente della Regione per ciascun esercizio finanziario.
Queste norme sono state indicate quali parametri interposti delle
questioni di costituzionalità e la Regione in relazione a ciò ha
anche promosso conflitto di attribuzione contro il decreto
ministeriale che stabilisce i criteri per la quantificazione delle
riserve erariali, sia quelle del decreto legge n. 138, sia quelle
del successivo decreto legge n. 201/2011, proprio per violazione
del principio dell'intesa e il giudizio è tuttora pendente.
In ogni caso il percorso dell'intesa non è stato avviato dallo
Stato e ad oggi nessuna quantificazione puntuale per la Regione
Valle d'Aosta è stata formalizzata da parte del Ministro
dell'economia, con la conseguenza che in concreto non è stato
possibile con ragionevole certezza e precisione tenere conto di
tali meccanismi in sede di previsione delle entrate, considerati
solo prudenzialmente e in ogni caso con riguardo al complesso delle
riserve stabilite dalla legislazione statale vigente, quindi non
solo con il riferimento alle riserve del decreto legge n. 138, cui
la sentenza si riferisce. Pertanto la sentenza per quanto
favorevole alla Regione non determina alcuna necessità di
adattamento delle previsioni del bilancio in discussione, le quali
non possono essere modificate in quanto al momento le
quantificazioni non sono definite. Il principio generale della
contabilità della prudenza nella stima delle entrate infatti impone
che maggiori entrate possono essere iscritte solo al momento in cui
le stesse diventano certe e quantificate nella loro effettiva
entità. Comprendo questa
suspense
che lei vuole creare,
ripeto, ma non sono d'accordo con la sua proposta ed invito a
rigettarla.
Presidente
- La parola al Consigliere Donzel.
Donzel (PD)
- Francamente oggi è il giorno della Corte
costituzionale e delle interpretazioni, allora io dico che questo
tema non mi pare fosse oggetto delle discussioni della II
Commissione, noi del Partito Democratico non abbiamo membri in II
Commissione, quindi credo che almeno un minimo di sospensiva per
capirci e poter riflettere su questo tema sia corretto darlo. La II
Commissione di questa cosa non ha neanche parlato, vorrei avere
almeno il tempo di leggermi il testo e capire se il collega che è
più esperto di me in materia di diritto vanta delle cose che sono
sensate, oppure no. Dateci il tempo di guadare questo documento,
questo è il mio atteggiamento e chiederei che venisse accolta una
richiesta di sospensiva.
Presidente
- Come da Regolamento, la questione sospensiva
viene posta in votazione dopo aver ascoltato i due pareri: uno
favorevole e uno contrario.
Pongo in votazione la questione sospensiva:
Consiglieri presenti e votanti: 32
Favorevoli: 8
Contrari: 24
Il Consiglio non approva.
Presidente
- La parola al Consigliere Louvin per
richiesta di sospensione dei lavori.
Louvin (ALPE)
- Grazie Presidente.
È evidente che i colleghi non hanno potuto "macinare" ed
esaminare questo documento, in quanto lo abbiamo avuto noi stessi
poche ore fa, ci stiamo procurando i documenti. Preciso che il
parere che è stato dato in commissione è antecedente alla
disponibilità di questo documento e la nota che è stata letta poco
fa dall'Assessore La Torre è una nota prodotta pochi minuti fa, in
relazione alla discussione che abbiamo avuto prima dell'inizio
dell'esame di questo documento. La questione ci pare che si ponga
in termini molto diversi da quelli indicati nella nota.
Chiederemmo semplicemente a beneficio in particolare dei
colleghi della II Commissione e del collega Donzel che ha chiesto
dei chiarimenti, di poter chiarire i termini della questione. Se
poi tutto questo appare irrilevante, si procederà tranquillamente;
la Presidente ha in mano il funzionamento di quest'aula.
Grazie.
Presidente
- La parola al Presidente della Regione,
Rollandin.
Rollandin (UV)
- Affinché non ci siano equivoci...la
richiesta fatta in precedenza era di sospendere ed aggiornare la
discussione, abbiamo motivato con l'Assessore le ragioni di questa
scelta. Se adesso la richiesta è per chiarire ai colleghi o a
quelli che non sono addentro alla motivazione della richiesta,
credo che si possa accettare. Quello che vorremmo che venisse detto
è che le ragioni per le quali non abbiamo accettato la prima
richiesta sono riferite anche a situazioni che, per quanto ci
riguarda, sono completamente diverse da quelle del Trentino, dove
c'è una riscossione diretta e dove il sistema di flusso è diverso e
anche gli effetti sono diversi: questo lo vorremmo spiegare con
tutti i crismi perché si capisca, comunque accettiamo la richiesta
di chiarimento anche ai colleghi che sono interessati a questa
materia.
Si dà atto che la seduta è sospesa dalle ore 18,18 alle ore
18,26.
Président -
La parole au Conseiller Louvin.
Louvin (ALPE)
- Grazie Presidente.
Sarò brevissimo, intanto ci tengo a ringraziare l'Assessore e il
Presidente che ci hanno fornito dei chiarimenti. Non siamo del
tutto convinti, siamo d'accordo sul principio di prudenza, per cui
se non c'è certezza di un aumento di entrate non si delibera
diversamente, ma sul fatto che la sentenza della Corte
costituzionale non abbia dato fondamento alla rivendicazione della
nostra Regione noi ne diamo una lettura diversa e siamo molto
contenti, semmai espliciteremo domani in un ordine del giorno
questa linea che va tracciata, per cui devono essere quantificate
tali risorse. Secondo noi, ci sono delle risorse aggiuntive che
arriveranno al bilancio regionale, non ci sono oggi i tempi per
rivedere il documento, ma lo si dovrà fare. Ci sono dei margini per
alleggerire quanto prima, anche una volta varato il bilancio, i
sacrifici che verranno imposti in questa tornata alla comunità
valdostana. Intanto vi ringraziamo del chiarimento, non ci è
sembrato tempo perso, perché è una questione di primissima
importanza quella che abbiamo sollevato e credo che lo condividano
anche i colleghi che hanno preso parte alla riunione.
Président
- La parole au Président de la Région,
Rollandin.
Rollandin (UV)
- Per chiarezza, perché se c'è stata la
sospensiva è perché a noi premeva dare una spiegazione che forse
era stata restrittiva nel momento in cui è stata letta la nota che,
ripeto, è tecnico-finanziaria, e non è solo del Legislativo.
Sottolineo nuovamente che, rispetto all'impugnativa, la questione è
stata dichiarata non fondata, ciononostante c'è un'interpretazione
che condividiamo e che lascia margini per entrare nel merito di
quella che sarà l'apertura di un tavolo, che deve portare ad un
accordo su eventuali proventi da... Siccome questo non è possibile
quantificarlo oggi, né immaginarlo, ci sembrava corretto non solo
non inserire dei dati ipotetici che non hanno nessuna base, ma
aprire questo tavolo e poi in Consiglio apportare le eventuali
modifiche legate a questa trattativa.
Président
- La parole au rapporteur, le Conseiller
Rosset.
Rosset (UV)
- Merci Madame la Présidente.
Cari colleghi, confesso quanto sia difficile il compito di
relatore a chiusura di questa legislatura così travagliata, i fatti
lo dimostrano ancora in quanto il clima di emergenza che ha
caratterizzato tutte le manovre finanziarie in questo quinquennio è
ulteriormente peggiorato quest'anno ed è stata come una sorta di
"via crucis" per le finanze. Sin dall'approvazione della
finanziaria regionale 2008, proprio misurando il tempo trascorso
fra allora ed oggi con l'impressionante mole di avvenimenti, allo
stato attuale le difficoltà sembrano ancora più grandi e vengono
accentuate non solo dal peculiare quadro economico-finanziario
dell'Italia, svelato nella sua assoluta gravità, ma anche da una
crisi della politica ben visibile nelle vicende più recenti. Provo
un profondo senso di amarezza e di sdegno valutando quel crescendo
di "tagli" che con diverse modalità ha ridimensionato, senza mai
attenersi al dettato statutario e alle norme di attuazione in
materia finanziaria, il nostro bilancio regionale.
Non si tratta, sia chiaro, di fronte alla crisi globale e alla
crisi politico-finanziaria dell'Italia, di chiedere chissà quale
trattamento di favore, ma l'impressione è che chi nel tempo si è
dimostrato complessivamente virtuoso sia stato chiamato - ed è ciò
che vale per tutte le Speciali del nord - ad un prezzo superiore al
dovuto e con atteggiamenti invasivi gravissimi della nostra
autonomia speciale. D'altra parte perché stupirsi: la specialità è
ormai da anni nel mirino di gelosie ed invidie, che sono solo la
punta di un iceberg di un'acredine verso modelli di regionalismo
più avanzato che stridono con la decadenza italiana; eppure questo
per la nostra comunità è risultato un prezzo pesante da pagare e le
cifre lo mostreranno in tutta la loro crudezza. L'impressione che
si ricava dall'operazione in corso contro le "Speciali" è che vi
siano di certo razionalizzazioni e tagli che potevano essere
accettati nella misura del buon senso e con il principio
dell'intesa, ma che si approfitti della situazione emergenziale per
una forte ricentralizzazione e per un'umiliazione dei poteri
locali; che il nostro non sia un vaneggiamento o, peggio, un
complesso di persecuzione, è ben visibile dalle sentenze a noi
favorevoli della Corte costituzionale in molti contenziosi creati
da manovre e manovrine.
La Regione ha proposto l'impugnazione di numerose disposizioni
delle ultime manovre statali, che hanno determinato rigorosi
contenimenti alla spesa pubblica e ai trasferimenti agli enti
territoriali in relazione all'eccezionale situazione di crisi
economica, riducendo le disponibilità finanziarie della nostra
Regione, con interventi che si sono succeduti frettolosamente e
frequentemente nell'arco degli ultimi due anni, costringendo a
repentini aggiustamenti dei bilanci per aggiornarne le risultanze
alle predette manovre statali che incidono tanto sulla spesa quanto
sulle entrate. Le manovre di bilancio e finanziarie in discussione
sono dunque in buona parte derivate dalle manovre approvate a
livello statale, che hanno incrementato i concorsi delle autonomie
speciali agli obiettivi di finanza pubblica, anche mediante
meccanismi nuovi rispetto al passato, ma particolarmente invasivi
dell'autonomia finanziaria regionale, introdotti dal "decreto
Salva-Italia" (il primo del "Governo Monti"), e consistenti nella
ritenuta unilaterale da parte dello Stato di parti delle quote di
compartecipazione ai tributi erariali, cui la Regione ha diritto
per effetto delle norme di attuazione concernenti l'ordinamento
finanziario. Tali meccanismi sono stati prontamente censurati dalla
Regione mediante promovimento di altrettanti giudizi di legittimità
costituzionale ai sensi dell'articolo 127 della Costituzione, in
particolare dei seguenti tuttora pendenti: legge n. 183/2011 (legge
di stabilità 2012), decreto-legge n. 201/2011, convertito dalla
legge n. 214/2011 (cosiddetto "Salva-Italia"), decreto-legge n.
1/2012, convertito dalla legge n. 27/2012 (cosiddetto
"Cresci-Italia"), e decreto-legge n. 95/2012, convertito dalla
legge n. 135/2012 (cosiddetta "
Spending review
"). Ad oggi i
contenziosi non sono stati ancora trattati dalla Corte
costituzionale e le relative udienze non sono state ancora fissate.
L'esito eventualmente favorevole rimetterebbe in discussione tutto
quanto si è fatto e si sta facendo per allineare i bilanci della
Regione ai contenimenti stabiliti a livello centrale, ma ciò non
toglie che la vigenza delle norme impugnate impone nel frattempo
l'adeguamento ai dati contabili e alle disponibilità finanziarie
derivanti dalle manovre.
Prima di entrare nella sostanza dei disegni di legge, devo
ancora ricordare il lavoro svolto dalla II Commissione consiliare,
che ho l'onore di presiedere. Insieme ai componenti e al personale
dell'Assessorato e dell'Ufficio legale, che ringrazio per l'impegno
e il contributo dato, abbiamo proceduto all'analisi dei disegni di
legge e abbiamo incontrato durante le audizioni i rappresentanti
delle politiche sociali, sindacali, imprenditoriali ed economiche
per valutare i bisogni che le diverse categorie esprimono in questa
fase delicata di crisi economica.
Consentitemi, fatta questa premessa, di proporvi una visione
complessiva, che sottintende le risposte che il Governo e la
maggioranza offrono ai bisogni e alle necessità della comunità
valdostana con elementi di ovvia continuità con l'azione degli anni
precedenti e nel rispetto del programma di legislatura. È un
bilancio che si muove in un contesto di crisi economica, di
incertezze e di preoccupazione per la mancata crescita e la quasi
totale assenza di ripresa sia a livello internazionale che
nazionale, soprattutto una preoccupazione anche per i delicati
risvolti finanziari e occupazionali nel mondo del lavoro.
Va detto, inoltre, che a questo si aggiunge l'effetto degli
impegni assunti con lo Stato in materia di concorso al
miglioramento della finanza pubblica e al miglioramento del patto
di stabilità, che nessuno aveva immaginato avrebbe impattato con
tempi così accelerati e così pesantemente sulla finanza locale. Va
ricordato anche che dall'inizio di questa legislatura regionale
ogni bilancio e ogni legge finanziaria hanno voluto adottare misure
e disporre politiche di sostegno e di investimento per far fronte a
quella che doveva essere una breve crisi con l'obiettivo di
preparare prospettive di rilancio e con la garanzia che, una volta
conclusa la fase di crisi, le risorse a bilancio potranno liberarsi
e saranno disponibili come un volano per un'ulteriore opportunità
di sviluppo, anche se, dopo questa crisi, nulla resterà come prima,
ma aggiungo anche che tutto dovrà uscire da questo percorso
migliorato e rafforzato.
Il bilancio che stiamo analizzando è un documento che tiene
conto non solo della situazione di crisi, ma anche di un periodo
caratterizzato da un susseguirsi di manovre finanziarie
soprapponendo decisioni e provvedimenti che hanno modificato in
modo sostanziale il quadro di riferimento e fortemente complicato
il delinearsi di un percorso di prospettiva verso il futuro. A
questo scenario si aggiungono gli effetti di una ripresa economica
mondiale indebolita, frenata della stagnazione dell'Europa e dal
rallentamento della crescita degli Stati Uniti e dei Paesi
emergenti. L'incertezza circa l'evoluzione delle crisi del debito
sovrano nell'area dell'euro condiziona pesantemente le prospettive
di sviluppo. Negli anni le tensioni sui mercati finanziari
nell'area dell'euro si manifestano periodicamente con
l'impossibilità di creare una situazione di stabilità finanziaria.
Il quadro europeo "ingloba", per così dire, la crisi italiana in un
delicato momento di passaggio, irto di difficoltà, anche se le
ultime decisioni dell'Unione europea, se rapidamente attuate,
dovrebbero permettere di spezzare il circolo vizioso fra rischio
sovrano, fragilità dei sistemi bancari e progresso economico. In
Italia la tenuta dell'occupazione, la contrazione dei consumi delle
famiglie e l'accesso al credito sono gli elementi di principale
preoccupazione, pertanto l'incertezza sull'evoluzione della crisi è
ancora molto elevata.
La Valle d'Aosta non è estranea al contesto descritto: molte
regole nazionali e comunitarie agiscono sul nostro sistema
economico e sulle decisioni politiche che spettano al Governo
regionale e al Consiglio della Valle d'Aosta. Pensiamo al patto di
stabilità, come già accennavo precedentemente e al suo impatto
sulle linee importanti dei nostri documenti finanziari. Pensiamo al
riparto fiscale, che ritenevamo essersi assestato con l'ultima
norma di attuazione che recepiva il celebre "federalismo fiscale",
mentre ci siamo trovati a subire l'incertezza degli effetti di
misure drastiche, e per qualche aspetto anche improvvisate, che
hanno accentuato i "tagli" nei trasferimenti che ci spettano e
questo senza l'uso del sacrosanto diritto all'intesa sulla materia
con la nostra Regione autonoma.
Per questioni di semplificazione, citerò solo l'articolo 16 del
decreto n. 95/2012,
Spending review
, che ha determinato il
contributo delle Regioni a statuto speciale: 600.000.000 di euro
per il 2012, 1.200.000.000 di euro a decorrere dal 2013,
1.500.000.000 di euro per il 2014 e 1.575.000.000 a decorrere dal
2015. L'impatto per la Regione è di 58.000.000 per il 2013. Inoltre
l'articolo 15 dello stesso decreto n. 95/2012 ha determinato un
contributo a carico del servizio sanitario regionale valdostano di
1.800.000 per il 2012 e 4.600.000 per il 2013.
Ora il bilancio. Il bilancio pareggia nell'importo complessivo
di euro 1.540.000.000 per il 2013, 1.510.000.000 per il 2014 e
1.480.000.000 per il 2015. Il bilancio di previsione della spesa è
composto dalla parte I, che riguarda le spese per l'attività della
Regione e dalla parte II, che riguarda le spese per contabilità
speciali e partite di giro che trova parallelo riscontro
nell'entrata. Se si considera solo la parte I, la spesa per il 2013
ammonta ad euro 1.420.000.000, per il 2014 a euro 1.390.000.000 e
per il 2015 a euro 1.360.000.000. Per il 2013 il totale della spesa
corrente e per investimenti è pari a 1.373.700.000 di euro, di cui
l'81,75 percento è destinato alla parte corrente e il 18,25
percento a quella degli investimenti per l'importo di
250.000.000.
Per quanto riguarda la spesa corrente, è da evidenziare che
nella stessa è ricompreso il cospicuo stanziamento della funzione
obiettivo relativa al concorso della Regione al riequilibrio della
finanza pubblica per 103.560.000, pari al 7,29 percento delle
risorse del bilancio. L'analisi delle spese del bilancio regionale,
con la prospettiva per legge, assume pertanto un particolare
significato. Per fare ciò si sono prese in considerazione, per ovvi
motivi, solo le leggi più importanti analizzando in particolare gli
stanziamenti del 2013. Innanzitutto occorre osservare che oltre la
metà del bilancio regionale è destinato alle prime tre funzioni
obiettivo per stanziamenti previsti: personale, la sanità e la
finanza locale. Le spese per il personale, che rappresentano il
18,05 percento del bilancio, comprendono quelle del personale
regionale, quelle del personale direttivo e docente delle scuole e
quelle dei lavoratori assunti con contratti nazionali nel settore
dell'agricoltura, delle risorse naturali e dei lavori pubblici. Le
spese della funzione sanità rappresentano il 19,79 percento del
bilancio ripartite in trasferimenti all'Azienda USL e in spese di
investimento nel settore sanitario.
Alla finanza locale sono infine attribuite risorse pari al 16,84
percento del bilancio regionale, cosi suddivise: 95.170.000
trasferimenti senza vincolo; 128.000.000 trasferimenti con vincolo
agli investimenti; 11.430.000 Programma FOSPI.
Le risorse previste per lo sviluppo economico regionale
rappresentano il 7,53 percento del bilancio e permettono il
finanziamento per il 2013 nell'ambito del turismo e del commercio:
degli interventi a sostegno delle attività turistico-ricettive di
cui alla legge n. 19/2001 per 4.800.000, delle leggi n. 6/2001 e n.
9/2009, concernenti l'organizzazione turistica per 9.500.000 e
degli interventi per lo sviluppo alpinistico ed escursionistico di
cui alla legge n. 4/2004 per quasi 1.400.000.
Per quanto riguarda l'industria e l'artigianato, 3.000.000
contribuiranno al sostegno degli investimenti produttivi previsti
dalla legge n. 6/2003. Nell'ambito dell'energia sono previsti gli
interventi di cui alla legge n. 26/2012 per 3.100.000.
Per quanto attiene alle politiche del lavoro e della formazione
professionale, il piano triennale previsto dalla legge n. 7/2003
viene finanziato per il 2013 con 6.000.000, mentre 4.150.000 e
5.000.000 sono destinati rispettivamente alla Fondazione per la
formazione professionale turistica (legge n. 20/1991) e a quella
per la formazione professionale agricola (legge n. 12/1982). Gli
stanziamenti iscritti in bilancio per finanziare i programmi
europei si attestano sui 40.900.000 suddivisi tra il Programma
Occupazione per 13.100.000, il Programma Competitività per
11.000.000, il Programma di sviluppo rurale per 8.300.000, il
Programma Cooperazione territoriale per 2.400.000 e i programmi
oggetto di finanziamento FAS (Fondo Aree Sottoutilizzate) per
5.800.000.
Alla funzione obiettivo "Governo del territorio" è destinato il
3,58 percento delle risorse del bilancio, che consentono il
finanziamento della tutela dai rischi naturali e la protezione
civile, la gestione dei rifiuti e l'ambiente.
Per quanto riguarda gli interventi per la tutela del patrimonio
forestale di cui alla legge n. 44/1989 sono previsti 8.500.000
(l'autorizzazione complessiva riconosciuta alla legge ammonta a
13.500.000 di cui 5 nella funzione del personale). Nell'ambito
degli interventi di protezione civile e per la tutela dai rischi
naturali, la principale legge di riferimento è la n. 5 del 2001 a
cui sono assegnate risorse regionali per 5.260.000 (lo stanziamento
complessivo assegnato alla legge ammonta a 10.260.000 di cui 5
nella funzione della finanza locale). Inoltre sono previsti
8.500.000 per la disponibilità del servizio di trasporto a mezzo
elicottero di cui alla legge n. 35/1997. In materia di gestione di
rifiuti, la legge n. 31/2007 è finanziata con 5.500.000, mentre le
risorse a disposizione dell'Arpa di cui alla legge n. 41/1995
ammontano a 5.800.000.
Il finanziamento degli interventi previsti nella funzione
obiettivo "Agricoltura" è pari al 2,37 percento del bilancio. Per
le politiche di sviluppo rurale, previste dalla legge n. 32/2007
che al titolo III disciplina gli interventi in agricoltura, sono
assegnati 20.670.000. Per quanto concerne la zootecnia, le leggi di
riferimento sono la n. 21/ 2001, la n. 3/2002 e la n. 4/2012, che
sono finanziate complessivamente per 9.530.000.
Le risorse previste per la funzione "Infrastrutture per mobilità
e reti" rappresentano il 2,52 percento del bilancio. La gestione
della viabilità assorbe quasi 12.000.000, mentre le spese previste
per i servizi di trasporto pubblico di linea di cui alla legge n.
29/1997 ammontano a 14.300.000 (il valore complessivo assegnato
alla legge ammonta a 23.800.000 di cui 9,5 nell'ambito a funzione
"Finanza locale"). Per il finanziamento dei servizi aerei e per la
gestione dell'aeroporto è autorizzata una spesa di 3.500.000.
La funzione obiettivo "Cultura e sport" rappresenta l'1,95
percento del bilancio. In essa trovano finanziamento gli interventi
per i beni culturali per 11.500.000, fra cui gli interventi per la
promozione culturale e scientifica di cui alla legge n. 89/1993 per
3.700.000 e il contributo al funzionamento dell'Associazione del
Forte di Bard di cui alla legge n. 10/1996 per 2.700.000.
Per la valorizzazione del patrimonio culturale musicale sono
stati stanziati 1.570.000 quale finanziamento della legge n.
8/1992.
Per quanto riguarda lo sport, sono destinati 2.270.000 agli
interventi di cui alla legge n. 3/2004 e 800.000 per la
realizzazione di infrastrutture sportive previste dalla legge n.
16/2007.
L'ammontare dello risorse assegnate alla funzione obiettivo
"Politiche sociali" è pari all'1,93 percento del bilancio,
determinato principalmente delle provvidenze economiche a favore di
invalidi, ciechi e sordomuti previste della legge n. 11/1999 per
25.790.000. Tale dato non tiene conto del fatto che il Fondo
politiche sociali è confluito nell'ambito della funzione "Finanza
locale".
La funzione obiettivo "Istruzione primaria e secondaria"
rappresenta l'1,43 percento del bilancio e contiene le spese per il
funzionamento al netto delle spese per il personale. Le principali
leggi di riferimento sono la legge n. 19/2000 per quanto riguarda
il finanziamento delle istituzioni scolastiche regionali, che
prevede risorse per 2.800.000 e la legge n. 55/1986 concernente il
finanziamento delle scuole private spese per 4.100.000. Le risorse
attribuite alla funzione obiettivo "Istruzione universitaria"
rappresentano l'1,15 percento e sono principalmente destinate al
finanziamento dell'Università della Valle d'Aosta, previsto dalla
legge n. 25/2001 per 7.490.000, a quello della Fondazione Istituto
musicale di cui alla legge n. 8/1992 per 1.570.000 e agli
interventi regionali per favorire il diritto allo studio previsti
dalla legge n. 30/1989 per 3.800.000; queste a grandi linee le
percentuali sui vari settori.
Alla luce di quanto analizzato, siamo di fronte ad una manovra
che sconta le conseguenze derivanti da una finanziaria dello Stato.
Sui tagli quasi tutto è stato detto, personalmente penso che,
analizzando lo scenario complessivo, possiamo ancora contare su un
bilancio che, proprio perché redatto in un periodo di crisi, si
rivela l'asse portante della progettualità politica in grado di
produrre effetti in un contesto in costante evoluzione grazie ai
robusti provvedimenti anticrisi, ma anche in grado di porre grande
attenzione agli investimenti nei settori strategici, ricordo
l'ospedale, l'università e gli impianti funiviari.
La manovra finanziaria regionale garantisce prospettive future
con investimenti nei settori chiave dello sviluppo economico, nelle
politiche del lavoro, rispetto alle quali assume rilevanza centrale
proprio il piano triennale, ma offre anche certezza di risorse al
comparto della finanza locale, anche se gli enti locali dovranno
contribuire e avranno il trasferimento di competenze.
Significativa, seppure in un periodo di crisi, è l'attenzione
rivolta all'istruzione, alle politiche sociali, alla salute e alle
politiche della persona. Sono questi gli assi sui quali continuare
a puntare per dare respiro alle linee di intervento regionali e
garantire, malgrado i ridimensionamenti e l'incertezza nella quale
si è costretti ad operare, una prospettiva per il futuro dello
sviluppo regionale. Tutto questo coincide, purtroppo, con un
periodo di profonda antipolitica, che investe noi stessi e
l'istituzione che rappresentiamo. Temo che la malattia sia grave e
non risolvibile con logiche di espiazione fatte di continui
ridimensionamenti dello status degli eletti, perché il pozzo è
davvero senza fondo. In crisi è la democrazia rappresentativa,
anche per questo mi permetto un'osservazione: il contrarsi delle
risorse a disposizione della comunità implica un confronto vero e
partecipato su come allocare le risorse e su dove devono operare le
economie. Questo va fatto per definire una manovra forte e
stringente di razionalizzazione e qualificazione della spesa
pubblica incentrata su un processo di modernizzazione del sistema
pubblico regionale, in grado di supportare una trasformazione
complessiva degli enti pubblici e dei rapporti delle
amministrazioni con i cittadini e le imprese. Un sistema pubblico
regionale più moderno ed efficiente e meno costoso rappresenterebbe
una leva essenziale, in grado di assicurare una forte riduzione
delle spese soprattutto di funzionamento, salvaguardando le risorse
per gli investimenti essenziali per lo sviluppo, fornire servizi di
maggiore qualità alla collettività e contribuire al corretto
equilibrio della finanza pubblica.
Oggi è in atto un cambiamento che impone anche per la Valle
d'Aosta di trovare un modello efficace e valido per conciliare le
nostre esigenze con la nostra logica federalista; questo è un
cambiamento di sistema che comporta un riposizionamento strutturale
della finanza regionale e il conseguente riorientamento delle
politiche e delle azioni. La crisi che viviamo oggi non è solo
economica e sociale, ma è anche sfiducia nelle istituzioni, quindi
è urgente ricostituire una cultura dei valori. Bisogna avere la
consapevolezza che si tratta anche di un cambiamento culturale, che
coinvolge tutte le istituzioni e l'intera società e che richiede a
tutte le componenti della società civile una partecipazione
responsabile agli sforzi che la Valle d'Aosta sta affrontando per
riprendere il sentiero della crescita. Per fare questo dobbiamo
salvaguardare e rafforzare l'autonomia finanziaria della Valle
d'Aosta, che richiede innanzitutto la rigorosa e decisa difesa
dell'assetto statutario, contrastando con gli opportuni strumenti
le manovre nazionali adottate in violazione alle prerogative
statutarie. Non dobbiamo accettare passivamente le imposizioni del
mondo della finanza, in nome di una pretesa efficienza mal
definita. Decisioni che ormai caratterizzano la filosofia dei
tecnici del "Governo Monti" con una logica decisionale
accentratrice contraria a tutti i principi autonomisti e
federalisti, su cui dovrebbe poggiare saldamente ogni azione di
governo.
Concludendo la carrellata dedicata alle cifre e ai dati
contenuti in bilancio, mi avvio rapidamente alla chiusura
dell'intervento, sottolineando la centralità dei provvedimenti che
stiamo per approvare. Inutile quindi ribadire che proprio in un
periodo di congiuntura economica negativa quante siano le
difficoltà e le incertezze che ci obbligano a continui
aggiustamenti in corsa e ci indicano, come metodo, una
programmazione di medio e lungo periodo come antidoto a questa
maledetta crisi e al rischio che essa incida sul benessere dei
valdostani e sul modello di cui la Valle d'Aosta si è dotata con
efficacia negli anni. Grazie per l'attenzione.
Président
- La parole à l'Assesseur au budget, aux
finances et au patrimoine, La Torre.
La Torre (FA)
- Grazie Presidente.
Per i disegni di legge nn. 209, 210 e 211 ho predisposto una
relazione che adesso vi viene distribuita e che ho articolato in
due parti: una parte politica e una parte tecnica. Consentitemi
perciò di iniziare da quella politica che reputo preliminare.
Nel redigere il bilancio di previsione triennale abbiamo dovuto
tener conto di molti fattori: la situazione internazionale, la
situazione europea, la situazione economica italiana, le manovre
finanziarie, il patto di stabilità, il
rating
, la dinamica
delle entrate e delle spese, eccetera. Tutte cose queste
fondamentali per redigere un bilancio conforme alle leggi, valido e
responsabile, che, grazie alla grande competenza e al lavoro degli
uffici dell'Assessorato delle finanze, sotto il coordinamento del
dottor Bieler, hanno avuto puntuale risposta, considerazione ed
applicazione in garanzia nel documento a vostre mani. Colgo
l'occasione perciò per ringraziare, attraverso il dottor Bieler, la
dottoressa Borney, il dottor Nuvolari, tutti i dirigenti e i
dipendenti dell'Assessorato, che con tanto impegno e fra mille
difficoltà hanno lavorato alla stesura del documento di bilancio.
Un ringraziamento particolare anche al collega Rosset, Presidente
della II Commissione, e a tutte le commissioni per la
collaborazione e la serietà del lavoro svolto.
Credo che tutti voi abbiate maturato sufficiente coscienza della
situazione nazionale ed internazionale e dei numeri ragionieristici
che compongono il documento di previsione. I contenuti e il profilo
tecnico del bilancio sono spiegati nella relazione allegata, che
dopo avrò modo di leggere.
Mi sono chiesto come amministratore e come valdostano quali
siano le considerazioni che debba fare per essere utile a voi e
alla collettività nell'esame del bilancio per valutare e
pianificare il nostro futuro e su questa base ho cercato di fare
alcune riflessioni prevalentemente politiche. Come abbiamo detto,
la crisi dell'attuale sistema politico ed istituzionale del nostro
Paese è un dato di fatto oggettivo ed indiscutibile ed è
drammaticamente aggravata dalla congiuntura economico-finanziaria
europea ed internazionale. Tuttavia, a differenza del passato, la
crisi economica che colpisce l'occidente più sviluppato non ci
autorizza ad illuderci che, galleggiando sul presente, sia
possibile gettare un ponte sulla crisi proiettando tale e quale il
passato sul futuro, come se nulla fosse e come se esistesse una
sorta di
continuum
e non invece una radicale ed epocale
discontinuità che è tipica della crisi. Se c'è un errore che le
classi dirigenti di un Paese non possono permettersi, è quello di
confondere un normale ciclo economico con una crisi storica. Questa
consapevolezza si sta faticosamente affermando nel nostro Paese e
anche nella nostra Regione.
Sono stato nominato Assessore al bilancio il 25 luglio di
quest'anno, praticamente in corsa e mi sono trovato immediatamente
a fare i conti con il decreto n. 95: la
Spending review
, la
cui applicazione è l'oggetto n. 14 dell'ordine del giorno del
Consiglio. Vi chiedo e mi chiedo: come è possibile amministrare una
Regione con serenità ed opportuna programmazione se al 13 novembre
2012 siamo in aula a chiudere, sotto la pressione incessante dello
Stato, la manovra di contenimento? Quale continuità amministrativa
si può garantire applicando a sorpresa, senza intese, manovre
fortemente coercitive sulla finanza regionale? Quali prospettive di
programmazione adeguate per il 2013 si possono avere
nell'incertezza della mancanza di un interlocutore politico fra lo
Stato e le Regioni? Quali bilanci - ve ne ricordate, colleghi? -
sono stati vissuti sotto questa spada di Damocle delle continue
manovre finanziarie? Che io ricordi, nessuno! Perciò non avverto un
senso di colpa, semmai sento un forte senso di responsabilità verso
la nostra comunità per le scelte difficili che siamo chiamati a
fare.
Sicuramente non è né mia, né vostra intenzione imporre sacrifici
ai valdostani, né tagliare il 10 percento di contributo alle leggi
di spesa e nemmeno ridurre il sostegno alla finanza locale, che
reputo fondamentale per il nostro territorio. Dobbiamo essere però
consapevoli che, per presentare l'adeguamento di bilancio oggi nei
termini e nei modi richiesti dallo Stato, abbiamo dovuto rompere
qualche schema, qualche abitudine, dovuto spingere qualche collega
Assessore ad indicare "priorità delle priorità", vincolando
delibere di impegno e provvedimenti dirigenziali, limitando le
dinamiche di cassa come accade in questi giorni. Non ci dobbiamo
sentire in colpa, semmai amareggiati nel fare il nostro dovere,
quello per cui i cittadini ci nominano e si aspettano da una classe
dirigente seria e, sebbene la situazione non ci piaccia, sta
cambiando sotto i nostri occhi e dobbiamo prenderne atto,
specialmente quando dobbiamo comunicare solo sacrifici.
Quello che non riusciamo ancora a percepire compiutamente come
valdostani sono gli effetti perversi che il combinato disposto
"crisi economica epocale e crisi politico-istituzionale nazionale"
potrà produrre sul "sistema Valle d'Aosta" così come si è
sviluppato e definito in oltre sessanta anni dal conseguimento
della nostra autonomia.
Statuto speciale uguale identità valdostana
. Nous
considérons que notre Statut spécial d'autonomie représente une
conquête fondamentale pour toute la communauté valdôtaine, une
valeur suprême à laquelle nous ne saurions renoncer et que nous
entendons bien défendre car il constitue la caution
institutionnelle de notre particularisme linguistique et culturel,
historique et persistant de notre condition intramontagnarde et
frontalière.
Il nostro amore per la
Petite Patrie
non è mai stato
disgiunto da quello nutrito per la più grande Patria: l'Italia, per
la cui costruzione in epoche storiche diverse i nostri predecessori
hanno combattuto, sofferto e si sono immolati sui campi di
battaglia parlando patois, francese e italiano. Non intendiamo
sottrarci ai sacrifici che il "Governo Monti" - e quelli che gli
succederanno - ci chiederà per ridare credibilità, competitività ed
equità all'insieme del nostro Paese, respingiamo tuttavia con forza
i tentativi in atto di potenti
lobby
mediatico-finanziarie,
che trovano udienza anche in alcuni ambienti governativi, di fare
di ogni erba un fascio su vicende assolutamente incresciose e da
stroncare esemplarmente, che attengono al corretto funzionamento di
determinati Comuni, Province e Regioni. Fare pulizia non vuol dire
buttare via il bambino con l'acqua sporca, così come ipotizzare
astratti parametri nazionali per prestazioni e/o servizi
prescindendo dalla geografia dei territori e dalle modalità di
insediamento non significa aderire efficacemente ed equamente a
realtà assai differenti che si presentano nel nostro stivale: dal
Monte Bianco al Capo Lilibeo. Se l'obiettivo del "Governo Monti" è
quello di "stanare" e di annullare tutti i privilegi di caste,
lobby
e corporazioni al fine di imprimere efficienza,
economicità e decoro alle pubbliche amministrazioni e al "sistema
Italia", avrà il nostro plauso e il nostro contributo fattivo; se
invece efficienza ed economicità si riveleranno sbrigativi pretesti
per soffocare il sistema delle autonomie locali e segnatamente di
quelle speciali, la nostra risposta sarà: "resistere, resistere,
resistere!". Difenderemo in ogni sede giurisdizionale nazionale ed
internazionale il nostro buon diritto ad esistere come Regione di
speciale autonomia della Repubblica italiana così come sancito
dalla Carta costituzionale. Spontaneamente sorge a questo punto una
questione etico-morale e politica: è giusto questo? come devono
comportarsi i cittadini, le minoranze, gli amministratori, le
Regioni come la Valle d'Aosta quando coloro che governano
rispettano fondamentalmente la Costituzione e le leggi vigenti
portando avanti i loro scopi, ma ignorano le esigenze e i diritti
di quelle rappresentanze? In tutti gli ordinamenti democratici è
riconosciuto il diritto a resistere o, meglio, a difendere le
proprie prerogative, il proprio modello di vita, i propri costumi,
in sostanza il proprio diritto sancito costituzionalmente
all'autodeterminazione. Dal mio punto di vista, quindi, affermo che
la "resistenza civile" è la strada giusta da intraprendere in
risposta alla persistenza delle imposizioni centralistiche del
"Governo Monti".
La discussione sul bilancio 2013 non può prescindere
dall'affermazione che il documento di bilancio pluriennale
2013-2015 è presentato senza alcun principio di intesa fra la Valle
d'Aosta e lo Stato italiano e quindi è caratterizzato da una forte
volontà centralista di politica economica dello Stato, con la
chiara volontà di interferire per svariati fini sulla gestione
dell'amministrazione delle Regioni a statuto speciale. Mai come in
questo momento il ruolo dell'Assessorato delle finanze diventa
centrale rispetto al passato, nella necessità di far quadrare il
bilancio e di far rispettare agli assessorati e ai dipartimenti le
indicazioni finanziarie imposte dalle manovre. Un bilancio
pluriennale condizionato dallo Stato e dalla sua politica di
emergenza nazionale, che trasferisce il peso della "crisi" sulla
Regione, sui Comuni e, in ultima analisi, sui cittadini. Un
bilancio di transizione, che passa da una visione di "federalismo
fiscale" a cui la nostra Regione aveva aderito e contribuito fra le
prime, ad un'inversione di rotta verso un centralismo totalitario
che mette in discussione anche i fondamenti del titolo V della
Costituzione.
Con queste premesse e sotto il peso di diverse manovre e di una
Spending review
legata a valori e parametri non accettabili,
tipo i consumi intermedi, con i vincoli di un patto di stabilità su
cui non vi è intesa, abbiamo dovuto redigere il bilancio di
previsione 2013-2015. Lo abbiamo fatto con responsabilità, non
aumentando le tasse, cercando di dare continuità ove possibile alle
politiche amministrative sin qui sviluppate, ma anche con
equilibrio e programmazione, cercando di dare risposte e supporto
ad imprese e famiglie in tempi di grande difficoltà, e cito la
riconferma delle misure anticrisi, ma anche con la convinzione
della necessità di razionalizzare la struttura dell'amministrazione
pubblica della Valle d'Aosta, come ben evidenziato dal collega
Rosset, tagliando eventuali sprechi, sburocratizzando e migliorando
le leggi di spesa per aumentarne l'efficienza, analizzando la spesa
nel dettaglio e gettando i presupposti di ottimizzazione dei centri
di costo. Occorrerà aprire anche ragionamenti ad ampio raggio sulle
società partecipate dalla Regione, analizzando costi e benefici e
traendone le adeguate conseguenze. Tutto questo però non
dimenticando mai il ruolo sociale della Regione, i servizi
fondamentali alla persona e i diritti dei giovani e non al lavoro.
"Resistere" perciò non come un elemento di debolezza, ma come
presidio della difesa dei valori dell'autonomia, resistere per
evidenziare un allarmante bilancio previsionale che dovrebbe far
riflettere le forze politiche regionali e, anziché dividerle,
creare occasioni di coesione intorno al concetto della difesa della
nostra autonomia. Un bilancio che diverrà opportunità per
ridefinire il modello di vita e di regole politiche ed
amministrative della Valle d'Aosta alla luce dei cambiamenti
epocali in corso.
Guardando avanti, e non cedendo al pessimismo, lo sforzo che noi
tutti dobbiamo fare è mettere in moto l'orgoglio valdostano,
l'ambizione del "fare" e puntare sulle nostre naturali vocazioni
(turismo, agricoltura, energia, eccetera), parlando anche di un
possibile demanio regionale delle acque - le concessioni scadranno
nel 2029, aprendo alle gare europee: le vinceremo? - per garantire
e far crescere il nostro prodotto interno lordo. Mi sento perciò di
affermare che il nostro bilancio contiene risorse ancora valide ad
alimentare il motore dello sviluppo economico e sociale della
nostra collettività. Questa potenzialità è confermata dalla
valutazione dell'Agenzia Fitch Ratings, che conferma, a settembre
2012, alla Regione Valle d'Aosta il
rating "AA-"
, risultato
ottimo e decisamente superiore a quello nazionale. Il
rating
riflette le attese di Fitch di solidi risultati operativi della
Regione, seppur tendenzialmente in riduzione a motivo del
contributo della Valle d'Aosta al risanamento del bilancio
nazionale. Ci viene riconosciuta una gestione del debito prudente e
capace, una liquidità solida sostenuta da un elevato tasso di
adempimento fiscale dei contribuenti valdostani: questo per merito
loro e a differenza di tante altre regioni dove esistono molti
evasori fiscali. Con una previsione di Fitch - che coincide con la
nostra fra l'altro - di una crescita del PIL a partire dal 2014,
che consoliderebbe la nostra posizione sopra la media nazionale
della ricchezza pro capite. È fondamentale la responsabilizzazione
della classe politica valdostana a tutti i livelli, che deve,
attraverso l'esempio, la serietà e l'impegno, dare prova di essere
credibile, riducendo se è il caso il numero dei Consiglieri
regionali e modificando la legge elettorale per progettare un
futuro possibile nella condivisione del cambiamento e delle
difficoltà.
A Desenzano del Garda il 7 aprile 1947, con la Dichiarazione di
Desenzano, gli Autonomisti friulani, tirolesi, valdostani e
trentini fanno sapere all'opinione pubblica e al ceto politico
dello Stato che essi
"per riaffermare i diritti delle rispettive
Regioni alle autonomie quali sgorgano dalla volontà delle
rispettive genti e dalla loro storia e per difendere tali diritti
dal risorgere del centralismo romano manifestatosi contro i
principi autonomistici"
, affermano che respingeranno
"con
tutti i mezzi qualsiasi tentativo di ritorno al passato"
contro
la volontà delle Regioni: un'affermazione più che mai attuale. Così
come il terzo punto dell'ordine del giorno, che prevedeva
"l'esame della possibilità di federare i vari movimenti
autonomistici in modo da costituire un fronte unico"
.
Riflettiamo sulle azioni del passato e occupiamoci seriamente del
presente, vi è molto lavoro politico-amministrativo da fare.
Occorre ribadire che il Comune, la Regione, lo Stato sono dei
centri concentrici che liberamente devono espandersi uno dentro
all'altro e non soffocarsi a vicenda.
La scelta del "Governo Monti" di utilizzare la politica
finanziaria a diversi fini per comprimere con patti di stabilità
sempre più stretti le amministrazioni regionali e comunali,
richiamando funzioni amministrative allo Stato centrale (vedi
turismo ed energia) non va in questa direzione ed intacca in modo
pericoloso il principio di sussidiarietà: ecco perché questo è un
bilancio di transizione con tutti i limiti del termine anche poco
elegante. Anche nel confronto amministrativo, che non qualifica e
non permette di declinare il progetto che vorremmo per il futuro
della Regione, un progetto oggi vincolato da un centralismo
dilagante e non rispettoso delle autonomie. Un bilancio però che
può e deve politicamente servire a sostenere il principio del
"resistere" al centralismo del "Governo Monti" e a perseguire una
coesione fra le forze politiche di questa Regione, che, anziché
dividersi già da ora a scopi elettorali, utili solo ad interessi di
parte, lavorino insieme, forze politiche autonomiste e non, per
reagire - qui richiamo anche Obama dicendo
together
(tutti
insieme) - per afferrare il nostro futuro insieme, perché non siamo
divisi come suggerisce la nostra politica, ed insieme dobbiamo
difendere l'identità valdostana, lo Statuto speciale di autonomia e
gli interessi legittimi dei valdostani e della Valle d'Aosta.
Concludendo la parte politica, mi accingo alla parte tecnica. La
previsione delle entrate della Regione al netto delle partite di
giro è pari a 1.420.000.000 di euro per il 2013 e si riduce nel
corso del triennio a 1.360.000.000 per il 2015.
L'andamento decrescente nel triennio è la conseguenza dei
vincoli imposti dalle diverse manovre statali sulla spesa, che
ampliano i loro effetti nel triennio e si riflette, nella parte
entrata del bilancio, nella riduzione dell'indebitamento
previsto.
L'indebitamento per il 2012 era infatti previsto in 87.500.000
di euro, il bilancio in oggetto presenta per il 2013 una previsione
di entrate derivanti da mutui e prestiti di 64.700.000 di euro,
32.400.000 nel 2014 e 30.600.000 nel 2015. Il calo della previsione
di indebitamento è coerente con il principio costituzionale
dell'equilibrio di bilancio, sebbene il suo contenuto non è ancora
declinato in una specie di norma attuativa. La riduzione
dell'indebitamento spiega la metà della riduzione delle risorse
disponibili del 2013. La dinamica delle entrate nel triennio è
interamente spiegata dal combinarsi di questo effetto con il
termine del periodo di programmazione 2007-2013 dei fondi
comunitari. Queste circostanze dimostrano come l'andamento del
sistema economico valdostano, che traspare dalla previsione delle
entrate tributarie abbia retto alla crisi di questi anni meglio del
previsto. Il merito di questa dinamica è di tutti gli operatori
economici, ma è indiscutibile l'efficacia degli strumenti
anticrisi, come riconosciuto unanimemente dagli interlocutori
intervenuti nell'ambito della concertazione, che ha portato le
forze di maggioranza a prorogare il pacchetto anticrisi per il
quarto anno consecutivo. Il rinnovo delle misure anticrisi è il
primo elemento caratterizzante del disegno di legge finanziario e
del bilancio di previsione 2013-2015. Il pacchetto anticrisi è
stato riproposto nel 2013, ancorché le singole misure siano state
graduate in modo differente. Nello specifico, dal 2013 la
sospensione dei mutui agisce per una delle due rate, anche per i
mutui concessi alle famiglie, che si allineano a quanto previsto
nel 2012 per il sistema delle imprese.
Dal 1° gennaio 2013 torneranno in vigore le agevolazioni IRAP
disposte da norme regionali che erano state assorbite
dall'agevolazione generalizzata anticrisi concessa negli ultimi
anni e che termina la sua operatività il 31 dicembre 2012. Alle
agevolazioni già operanti - quelle per le imprese virtuose o per le
cooperative sociali - si aggiungeranno due nuove agevolazioni,
sempre sotto la forma di una riduzione di imposta. La prima
interessa le nuove imprese che inizieranno ad operare sul
territorio regionale dal 1° gennaio 2013 e prevede una riduzione
dell'aliquota da applicare per i primi quattro anni di imposta. La
seconda, che ha il fine di incentivare l'occupazione, è dedicata
agli operatori economici che effettueranno assunzioni di lavoratori
a tempo indeterminato. Il sostegno dell'occupazione è il secondo
elemento caratterizzante la manovra finanziaria regionale.
Illustrerò la parte prima del bilancio riferita alle spese per
le attività della Regione per funzione obiettivo.
La funzione obiettivo 1 "Funzionamento degli organi
istituzionali" ha uno stanziamento di 17.500.000 di euro in aumento
di 1.170.000 rispetto al 2012. L'aumento è motivato in parte
dall'aumento del trasferimento al Consiglio regionale per la
coincidenza del termine della legislatura, in parte dalle spese per
le consultazioni elettorali e referendarie, in crescita rispetto al
2012 per far fronte alle elezioni regionali e all'elezione del
Comune di Gaby. Queste motivazioni spiegano anche l'andamento della
funzione obiettivo nel triennio, dove gli importi del 2014-2015
rientrano su livelli inferiori al 2012.
La funzione obiettivo 2 "Personale" è suddivisa in tre aree
omogenee: il personale regionale, il personale direttivo e docente
delle scuole e il personale per interventi di settore.
L'articolo 7, "Disposizioni in materia di personale regionale",
della legge finanziaria per gli anni 2013-2015, oltre a
specificarne le autorizzazioni normative, quantifica la dotazione
organica della struttura regionale in 2.865 unità di personale,
suddivise in: Giunta regionale 2.070; istituzioni scolastiche ed
educative dipendenti dalla Regione 396; Corpo forestale della Valle
d'Aosta 167; Corpo valdostano dei vigili del fuoco (personale
professionista) 232.
La previsione di 129.700.000 dell'area omogenea 1 "Personale
regionale", in riduzione di 2.900.000 rispetto al 2012, fa
riferimento agli oneri relativi al personale dell'Amministrazione
regionale, suddiviso negli organici della Giunta regionale, delle
istituzioni scolastiche ed educative dipendenti dalla Regione, del
Corpo forestale della Valle d'Aosta e del Corpo valdostano dei
vigili del fuoco. Lo scostamento in diminuzione della spesa 2013
risponde all'applicazione di criteri di contenimento della spesa
regionale in riferimento a quanto disposto dall'articolo 9 del
decreto legge n. 78/2010, convertito nella legge n. 122/2010, e
alle disponibilità finanziarie globali nonché ai seguenti indirizzi
programmatici: applicazione dell'articolo 9, comma 17, del decreto
legge n. 78/2010 che prevede il blocco dei rinnovi contrattuali;
contenimento della spesa entro i limiti di stanziamento previsti
nel bilancio triennale 2012-2014 con riferimento all'annualità
2013; riduzione dello stanziamento del Fondo unico aziendale e di
quello relativo alla retribuzione di risultato del personale della
qualifica unica dirigenziale, nonché dei relativi oneri di legge,
al fine di dare applicazione all'articolo 9, comma 4, del disegno
di legge n. 78/2010, che prevede il contenimento della spesa
contrattuale del biennio 2008-2009 entro il limite del 3,2
percento; riduzione dello stanziamento riferito al personale a
tempo determinato e dei relativi oneri di legge nell'ottica del
contenimento e mantenimento della spesa già prevista per il 2013
nel bilancio pluriennale 2012-2014. Per quanto riguarda la dinamica
triennale di questo stanziamento, le previsioni di spesa
evidenziano il mantenimento dei livelli registrati nel 2013 anche
per il 2014, in considerazione dei vincoli di contenimento della
spesa, ed un'ulteriore riduzione per il 2015 per effetto della
riduzione del turnover, previsto dalla norma inserita nel disegno
di legge della finanziaria regionale.
L'area omogenea 2 "Personale direttivo e docente delle scuole"
ha una previsione di 118.000.000 di euro in aumento di 787.000 euro
rispetto al 2012 per l'aumento del costo dei premi di assicurazione
INAIL, a seguito del passaggio dal premio speciale unitario al
premio assicurativo ordinario del personale docente.
L'area omogenea 3 "Personale per interventi di settore" ha uno
stanziamento di 8.581.000 euro in diminuzione di 350.000 euro
rispetto al 2012, parzialmente recuperati nel 2014. La leggera
diminuzione è registrata in parte nel settore delle risorse
naturali e in parte nel settore dei lavori pubblici per effetto di
alcuni pensionamenti. L'unità previsionale di base n. 10 raccoglie
i fondi per il pagamento delle retribuzioni e degli oneri
previdenziali e assistenziali per gli interventi in amministrazione
diretta, relativamente all'impiego di circa 81 operai
idraulico-forestali, operanti con alcuni nuclei sul territorio
regionale e di 90 impiegati forestali per lo svolgimento delle
attività tecnico-amministrative per la gestione esternalizzata dei
cantieri nel settore della forestazione. L'unità previsionale di
base n. 11 stanzia i fondi per il pagamento delle retribuzioni e
degli oneri connessi ai 41 impiegati e operai addetti al
funzionamento dei campi sperimentali e dei laboratori di analisi,
nonché per attività tecnico-amministrative di competenza del
Dipartimento dell'agricoltura. L'unità previsionale di base n. 12
prevede gli oneri complessivi dei nove operai della struttura
"Opere stradali" dell'Assessorato delle opere pubbliche.
La funzione obiettivo 3 "Servizi generali" è composta da quattro
aree omogenee. Lo stanziamento complessivo nel 2013 è in
diminuzione di 9.000.000 di euro rispetto alle previsioni del 2012,
anche nel triennio la funzione obiettivo presenta un calo. L'area
omogenea relativa agli oneri per servizi e spese generali ha uno
stanziamento di 17.600.000 per il 2013 destinati in maggior parte
all'UPB Servizi e spese generali, che presenta uno stanziamento di
14.300.000 di euro. Fra le spese di funzionamento si evidenzia il
servizio di pulizia uffici, le forniture idriche ed elettriche, la
fonia e la trasmissione dati, le spese postali, le spese per il
centro stampa, la manutenzione di arredi e attrezzature varie,
l'acquisto della cancelleria, gli abbonamenti a riviste e giornali,
le spese per il noleggio di automezzi di servizio. La riduzione ha
inciso in particolare sull'acquisto di mobili e arredi, automezzi e
sulla manutenzione stabili adibiti ad uffici, resa possibile sia
per la decisione di bloccare l'acquisto di qualsiasi automezzo, sia
per il completamento nel 2012 di una fase importante di
riorganizzazione logistica della Regione, che ha visto lo
spostamento di diversi dipartimenti in nuove sedi: questo spiega
anche perché la riduzione sia contabilmente più sensibile sulla
componente investimento. È utile sottolineare che anche tutte le
UPB di spesa corrente che compongono quest'area sono state ridotte:
mi riferisco all'UPB 11, Comitati e commissioni; all'UPB 12,
Congressi, convegni e manifestazioni; all'UPB 13, Consulenze, studi
e collaborazioni tecniche, quest'ultima presenta una riduzione di
520.000 euro e, come si può notare, lo stanziamento disponibile per
nuovi incarichi di consulenza è limitato a circa 500.000 euro.
Anche l'area omogenea 2 "Oneri fiscali, legali, assicurativi e
contrattuali" presenta una riduzione rispetto al 2012 di circa
1.400.000 di euro. Nel triennio presenta un lieve aumento per la
stima di adeguamento dei canoni assicurativi.
L'area omogenea 3 "Sistema informativo regionale" ha una
riduzione di 3.400.000 di euro rispetto alla previsione per il
2012. L'importo previsto di spesa corrente garantisce i livelli di
servizio nella gestione del sistema informatico regionale.
L'importo per gli investimenti permetterà di realizzare interventi
a supporto del funzionamento delle infrastrutture e dei sistemi
esistenti, in coerenza con quanto indicato nel piano triennale
2010-2013.
L'area omogenea 4 "Interventi sul patrimonio immobiliare della
Regione" ha uno stanziamento di 5.800.000, in diminuzione di
1.700.000 rispetto al 2012, concentrato nell'UPB 20 Investimenti,
per la decisione di non procedere con l'acquisizione di nuovi
immobili. Lo stanziamento è destinato alla sistemazione,
manutenzione straordinaria ed installazione di impianti negli
immobili di proprietà regionale. Gli importi stanziati ad
investimento permettono il completamento dei procedimenti di
acquisizione di beni tramite procedura espropriativa in corso e
spiega l'ulteriore diminuzione nel triennio.
Alla funzione obiettivo 4 "Finanza locale" sono destinati nel
2013 234.800.000 di euro; questi dati sono riepilogati
nell'articolo 8 della legge finanziaria. L'importo corrisponde agli
stanziamenti iscritti nelle prime tre aree omogenee, che rientrano
nella disciplina di cui all'articolo 6, comma 1, della legge
regionale n. 48/1995: "Interventi regionali in materia di finanza
locale", ovvero sono finanziate con il 95 percento dei 9/10
dell'IRPEF accertata nel 2011. La finanza locale partecipa al
contenimento generale cui è sottoposta la finanza pubblica
regionale, facendosi carico dell'onere delle iniziative di politica
sociale previste nell'ambito dell'area omogenea "Fondo per le
politiche sociali"; tale onere è valutabile in circa 18.000.000
(7,66 percento). L'importo di 234.800.000 è destinato per il 40,53
percento ai trasferimenti finanziari senza vincolo di destinazione,
pari ad euro 95.200.000; per il 4,8 percento agli interventi per i
programmi di investimento, pari a 11.400.000, e per il 54,6
percento ai trasferimenti con vincolo settoriale di destinazione,
pari a 128.000.000. I trasferimenti finanziari senza vincolo di
destinazione sono attribuiti per 91.400.000 ai Comuni e per
3.750.000 alle Comunità montane. Tale trasferimento è
complessivamente in diminuzione di 14.670.000, di cui 12.700.000 a
carico dei Comuni e 2.000.000 a carico delle Comunità montane.
L'andamento nel triennio è in leggero calo per effetto della
diminuzione delle previsioni di gettito IRPEF, motivata
dall'esclusione dal reddito di immobili dalla base imponibile per
le persone fisiche conseguente al loro assoggettamento all'IMU.
Funzione obiettivo 5 "Istruzione primaria e secondaria". L'area
omogenea 1 "Trasferimenti alle istituzioni scolastiche dipendenti
dalla Regione" ha uno stanziamento di 3.200.000 di euro, in
diminuzione di 777.000 euro rispetto al 2012, concentrate nei
trasferimenti finalizzati agli investimenti.
Io non posso sintetizzare questi sono dati. Posso dire una cosa:
lascerei proseguire nella lettura, anche perché il lavoro fatto è
in risposta a chi sostiene che il bilancio non è stato approfondito
e non è stato fatto un ragionamento nel dettaglio. Si è fatto un
ragionamento addirittura per centri di costo, analizzando con
grande attenzione le spese e le entrate di questa Regione...
Donzel
(fuori microfono)
- ...ti garantiamo il
numero legale alla tua relazione...
Presidente
- ...non interrompete mentre sta parlando,
collega Donzel scusi...
La Torre (FA)
- ...non ho la pretesa di interessare
nessuno, ma neanche di annoiare; ritengo che però in effetti il
fatto che sia nelle vostre mani vi possa permettere di leggere ed
approfondire.
Va bene, vado alle conclusioni. Le conclusioni sono molto
semplici: sono quelle che dicevo prima. Credo che la mia
introduzione politica abbia chiarito sotto quale momento delicato
politico-finanziario abbiamo dovuto redigere il bilancio, questo
però non ci ha sottratto ad un senso di responsabilità nell'andare
ad analizzare nel particolare tutte le voci del bilancio, proprio
perché siamo rispettosi di ognuno di questi capitoli, che poi si
trasformano in aspettative dei cittadini. Nulla è stato trascurato,
ma sotto l'egida di un momento politico-finanziario particolare, in
questo senso ho voluto fornirvi un dettaglio molto preciso dello
svolgimento del bilancio in tutte le sue sfaccettature. Credo di
aver fatto un lavoro che possa essere utile per voi per il
prosieguo dei lavori che ci saranno domani, per aiutarvi negli
interventi, e sono convinto che la lettura possa essere utile, ma,
essendo il documento a vostre mani, lo stesso vi fornisce tutti i
dati necessari per un lavoro compiuto e con una perfetta conoscenza
di tutti i dati in tutti gli ambiti delle diverse aree omogenee. La
mia introduzione politica credo sia stata significativamente
interessante per le cose che ho detto, avremo modo di dibattere da
domani, con gli interventi numerosi che ci saranno, la situazione e
sarò lieto di prendere atto delle cose che direte e di rispondervi.
Grazie.
Président
- La parole au Président de la Région,
Rollandin.
Rollandin (UV)
- Merci Président.
Comme le rappelle la loi n° 6, j'ai présenté trois relations. La
première relation concerne les activités de développement,
coopération et solidarité internationale; la deuxième est liée au
"Rapporto sulla partecipazione degli enti locali sui processi
decisionali dell'Amministrazione regionale"; la troisième c'est le
développement des pactes de
sviluppo e benessere
sociale
.
Merci Président. Je demanderais si gentiment on veut distribuer
les trois copies, à ce point les options sont de donner une aperçue
des trois relations, ou bien de les lire. Il s'agit de relations
très techniques pour ce qui est de la partie sanitaire et de la
question du rapport des communautés locales. Pour ce qui est du
développement là aussi il y a un peu le sens des interventions.
Etant donné la possibilité pour les collègues de les examiner
tranquillement, s'il n'y ait pas une requête particulière, je les
donne pour lues et, s'il y a des interventions spécifiques, on les
fera demain quand on introduira les différents rapports. Je
souligne que ce sont les rapports que le collègue Rigo demandait
chaque fois et que finalement, même si à la dernière minute, ont
été présentés pour avoir une aperçue de ce qui s'est passé dans ces
différents domaines. En remerciant encore les collègues pour
l'attention, je donne pour lues les trois relations.
Presidente
- Come convenuto in Conferenza dei Capigruppo,
dichiaro chiusi i lavori di questa giornata. I lavori riprenderanno
domani mattina alle ore 9,00.
La seduta è tolta.
---
La seduta termina alle ore 19,40.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK