Consiglio Regionale della Valle d'Aosta - Oggetto del Consiglio n. 1074 del 7 novembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Finaosta
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1074 del 7 novembre 2019 - Resoconto
OGGETTO N. 1074/XV - Interpellanza: "Conferimento di mandato
alla FINAOSTA S.p.A. per la costituzione di una società denominata
INVALD s.r.l.".
Distort (Presidente) -
Punto 19 all'ordine del giorno.
Per l'esposizione dell'argomento, la parola al collega Ferrero.
Ferrero (MOUV') -
Una brevissima premessa. Riguardo a
questa iniziativa siamo sempre di fronte al solito problema: ci
sono dei politici di vecchia data che non riescono a farsi una
ragione del fatto che dovrebbero godersi la pensione e non
usufruire sempre di posti nelle partecipate regionali. Ecco, a
questi signori io potrei mandare un messaggio, glielo mando adesso
e dico: avete già dato! E un altro messaggio lo mando ad alcuni di
essi: avete però anche già tanto preso, quindi sarebbe l'ora di
ritirarvi.
Parliamo, in questa occasione, della nuova società di cui siamo
venuti a sapere di recente, in corso di costituzione, che sarebbe
allo studio di Finaosta. Questa nuova società che si chiama INVALD
S.r.l. (già nel nome chi l'ha dato, secondo me, ha voluto dare un
orientamento di quello che potrebbe essere la nuova società)
sarebbe formata da due società esistenti, una la famigerata COUP
S.r.l., quella che si doveva occupare dell'ampliamento
dell'ospedale, la seconda la NUV S.r.l., Nuova Università
Valdostana S.r.l., che si doveva occupare dell'ampliamento e del
rifacimento, quindi della realizzazione del primo lotto della Nuova
Università Valdostana.
Di recente, nello scorso Consiglio, abbiamo visto come hanno
agito queste società. Sostanzialmente noi abbiamo impegnato una
marea di soldi in due enti perfettamente inutili. Riguardo alla
nuova università abbiamo visto che cosa è successo per il
parcheggio: non si sono neanche accorti che dovevano fare la
procedura di sdemanializzazione e di conseguenza siamo qui a fare
quello che doveva essere fatto anni e anni prima; i lavori sono
bloccati, ci sono erbacce, non si capisce che fine farà. Riguardo
all'altra abbiamo visto che cosa è successo: si trovano e si
continuano a ritrovare reperti archeologici dappertutto e i lavori
dell'ampliamento dell'ospedale sono bloccati. Hanno trovato di
tutto, dopo che avevano detto che erano stati fatti dei sondaggi
archeologici preventivi. Alla faccia: guerrieri celtici, tombe
risalenti alle varie epoche, ci manca solo un sarcofago con un
faraone egiziano e poi da lì è uscito di tutto!
Ovviamente, alla luce di questo, che cosa si pensa, che cosa si
fa in quella fucina di idee che è la Finaosta S.p.A.? Abbiamo una
persona zoppa e una che ha grossi problemi alla schiena e le
mettiamo insieme. Le mettiamo insieme, ma per fare che cosa? Io
vorrei sapere a questo punto una cosa molto semplice. Qualcuno mi
dirà: questa cosa era già stata decisa in passato, ma adesso c'è
un'altra maggioranza con altri soggetti. Volete fare tutti quanti
da padrini a questa specie di creatura del dottor Frankenstein? Non
c'è oggi il Presidente della Regione, che forse potremmo anche
dichiarare come padrino principale: essendo lui medico,
sovraintende a questa specie di creazione, a questa specie di
ibrido. Mettete assieme una tartaruga e una lumaca e sperate di far
uscire una lepre.
Ma quello che interessa a tutti, che interessa anche ai
cittadini, è un'altra questione: chi ci mettete dentro? Ci mettete
i fulmini di guerra che hanno gestito le altre due partecipate?
Alcuni fulmini di guerra, non saranno stati tutti, alcuni saranno
stati fuorviati - per carità - perché a chi lo andate poi a
raccontare? Dopo un risultato del genere si fa una poltiglia con
quello che era la parte amministrativa tecnica che ha dato
purtroppo, non c'è certo da festeggiare, una immagine di una
Amministrazione che con le sue partecipate non funziona, non
funziona assolutamente.
Allora intanto è bene sentire quali sono le previsioni, chi
individuerete, chi sarà veramente il
manager
che risolverà i
problemi. Io spero che non ci troveremo i soliti nomi di ex
consiglieri regionali trombati, ritrombati, semitrombati che poi
vanno a occupare questo o quello. Non penso che esistano solo loro
per occuparsi di queste questioni. Aspetto una risposta sicuramente
in questo senso e poi dove si vuole andare a parare. Abbiamo due
cantieri sostanzialmente fermi e non basta nominare una nuova
amministrazione, non basta creare un nuovo soggetto, che poi è più
vecchio di quelli che c'erano prima, per risolvere la
situazione.
Su questo penso che sia necessaria una risposta, ma sia
necessaria una risposta da parte di tutti i soggetti che compongono
questa nuova maggioranza: se condividono l'operazione e se
condivideranno anche la questione della nomina dei nuovi - io spero
- personaggi, in maniera da non trovarci di nuovo come una volta
con le mani legate. Sarà anche interessante sapere se, in tutto
questo studio che è stato fatto, non si sia pensato a far tornare
la responsabilità di quei due cantieri in capo agli uffici
regionali che noi abbiamo, con dei dirigenti validi, con dei
funzionari validi, con degli impiegati validi che, a mio avviso, in
questi due frangenti avrebbero potuto far fare alla Regione una
figura decisamente più brillante rispetto al disastro che abbiamo
visto.
Presidente
-
Per la risposta, la parola
all'assessore Testolin.
Testolin (UV) -
Prima di entrare in maniera puntuale
nelle richieste, mi preme almeno sottolineare come la presentazione
del collega Ferrero sia andata un po' oltre a quelle che poi in
realtà sono le domande puntuali alle quali si dà risposta.
Legittimamente uno fa una presentazione che ha dei contenuti, poi
le domande riceveranno le puntuali risposte. In effetti,
nell'iniziativa in discussione l'interpellante, in merito alla
prevista fusione delle società NUV e CUP in un unico soggetto,
chiede puntualmente: "con quale atto è stato conferito a Finaosta
S.p.A. il mandato per procedere alla fusione; se, in relazione ai
problemi manifestati nella gestione delle due società di cui si
prospetta la fusione, l'Amministrazione, in qualità di socio, abbia
posto dei vincoli di competenza e professionalità nelle nomine dei
componenti degli organi sociali; se, in relazione ai gravi problemi
manifestatisi nella realizzazione delle due opere, ampliamento
ospedaliero e edificio nuova università, il Governo regionale non
intenda prendere in considerazione la internalizzazione della
gestione e del completamento dei lavori di cui si tratta".
Nel premettere che l'interpellanza chiede conto in merito a
tematiche aventi come referenti operativi assessorati diversi, si
sottolinea come la risposta che mi accingo a dare costituisce una
sintesi di quanto rilevato dalle diverse strutture dall'Assessorato
opere pubbliche, territorio edilizia residenziale e pubblica,
dall'Assessorato sanità, salute e politiche sociali,
dall'Assessorato alle finanze attività produttive e artigianato e
dalla Presidenza della Regione, che a vario titolo e per diverse
competenze sono appunto afferenti alla questione.
Rispondendo nell'ordine ai quesiti, in relazione alla prima
domanda si segnala che il processo di fusione tra le società NUV e
CUP S.r.l. è stato avviato da questo stesso Consiglio con
deliberazione n. 234 del 19 dicembre 2018, avente per oggetto la
razionalizzazione periodica delle partecipazioni pubbliche, ex
articolo 20 del decreto legislativo n. 175 del 19 agosto 2016, che
prevede l'individuazione delle partecipazioni da mantenere e da
razionalizzare e la fissazione degli obiettivi specifici sul
complesso delle spese di funzionamento delle società controllate,
ex articolo 19 del medesimo decreto. Il decreto legislativo sopra
citato prevede infatti all'articolo 20 che le amministrazioni
pubbliche effettuino annualmente, con proprio provvedimento,
un'analisi dell'assetto complessivo delle società in cui detengono
partecipazioni dirette o indirette predisponendo, ove ricorrano i
presupposti di cui al comma 2, un piano di riassetto per la loro
razionalizzazione, fusione o soppressione.
Il Consiglio regionale, nella sopraindicata seduta, dove tutti i
35 componenti erano presenti, ha quindi deliberato con 28 voti
favorevoli e 6 astenuti, quindi con 34 Consiglieri votanti, di
mantenere la partecipazione nelle due società, decidendo però nel
contempo, così come auspicato dalla Corte dei Conti, sezione di
controllo per la Valle d'Aosta, con deliberazioni n. 9 del 2016 e
n. 8 del 2018, di provvedere a una loro razionalizzazione.
L'assemblea consiliare ha dunque deliberato di indicare alla
Finaosta di procedere entro l'anno all'operazione di
razionalizzazione, mediante la fusione tra le due società.
In merito al secondo quesito, relativo alla circostanza se
l'Amministrazione abbia opposto dei particolari vincoli di
competenze e professionalità per le nomine dei soggetti che
comporranno gli organi sociali della costituenda società, il
progetto di fusione non contempla requisiti professionali ulteriori
e diversi rispetto a quelli che il Codice Civile richiede in
generale per la nomina degli organi di amministrazione delle
società, per i quali valgono le cause di ineleggibilità e di
decadenza previste dal predetto codice. Ciò analogamente anche a
quanto è previsto negli statuti delle due società oggetto di
progetto di fusione.
Infine, per quanto concerne il terzo quesito circa l'eventuale
internazionalizzazione della gestione delle opere di realizzazione
e dell'ampliamento del complesso ospedaliero e di completamento
della nuova università, si evidenzia che, come peraltro rilevato
dalla competente struttura dell'Assessorato opere pubbliche e
territorio dell'edilizia residenziale pubblica e condiviso
dall'Assessorato alla sanità salute e politiche sociali, non sia
opportuno subentrare nell'ambito di un procedimento
in
itinere
di forte complessità, ipotizzando di internalizzare le
attività e le funzioni, senza considerare le difficoltà operative
che andrebbero indubbiamente a impattare pesantemente sulla
proficua operatività complessiva delle strutture interessate.
Presidente
-
Per la replica, la parola al collega
Ferrero.
Ferrero (MOUV') -
La risposta è perfetta, era la risposta
che mi aspettavo, risposta di rito, perché ovviamente quello che mi
interessava sapere era di non avere di nuovo tra i piedi certi
personaggi. E se i citati personaggi fossero di nuovo presenti, io
penso che alcune forze politiche che in passato su queste questioni
si erano espresse in maniera chiarissima - non faccio nomi, dico
solo ALPE e Impegno Civico, comunque adesso con il nome rinnovato -
non vorrei che diventassero gli sponsor di Bruno Milanesio, tanto
per non fare nomi! Perché qui siamo di fronte a una situazione
disastrosa: danni fatti ai valdostani sia dal punto di vista della
struttura sanitaria inagibile, sia dal punto di vista del
parcheggio inagibile della Nuova Università Valdostana. Sono danni
incredibili di cui nessuno di voi si è posto ancora il problema, a
me risulta, di chiedere conto, perché se qualcuno sbaglia, qualcuno
dovrà anche pagare e non perché è un ex politico, un ex
funzionario, non deve pagare: deve pagare come pagano i cittadini,
come pagano le tasse per i
dehor
quelli che i dehor li hanno
avuti completamente deserti, come pagano le tasse gli altri
commercianti che non hanno avuto gli introiti.
Su questo siete stati, come è prevedibile, molto generici. Di
fatto la questione è sempre all'ordine del giorno: siamo in assenza
di un sistema che regoli in maniera onesta le attività delle
partecipate regionali. Sono ancora una giungla, sono ancora un
far west
in cui la vecchia politica ammuffita e la nuova
politica - occhio a stare vicino alla muffa: ve la prendete anche
voi - continua a bivaccare. Verrà il momento in cui ci sarà la resa
dei conti, non dico la resa della Corte dei Conti sennò poi sento
il solito "oh!" qui dentro, la resa dei conti anche su queste
questioni, perché ormai penso che sia evidente che queste società
partecipate sono completamente inidonee a gestire i compiti che gli
sono stati affidati. Continuare a perseverare in questo dispendio,
in questo buttare via il denaro pubblico, è veramente
diabolico.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK