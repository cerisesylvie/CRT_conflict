Consiglio Regionale della Valle d'Aosta - Oggetto del Consiglio n. 3113 del 10 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3113 del 10 gennaio 2024 - Resoconto
OGGETTO N. 3113/XVI - Interrogazione: "Informazioni relative
alle tempistiche dell'iter istruttorio relativo alle domande di
mutuo per la prima casa".
Bertin (Presidente) -
Punto 12 dell'ordine del giorno.
Risponde il Presidente della Regione.
Testolin (UV) -
Gli interroganti chiedono le date degli
ultimi cinque atti erogati per ciascuna di questi e la data di
presentazione della richiesta di mutuo regionale. Si premette
innanzitutto che i mutui casa sono stati riattivati il 1° luglio
2022, dopo due anni e mezzo di assenza della misura a causa
dell'impossibilità di finanziare le domande presentate fino al 31
dicembre 2019. Alla riapertura dei termini, per la presentazione
delle domande, si è dovuto pertanto far fronte a un picco di
richieste, il che ha imposto la creazione di un'agenda per la
presentazione delle domande con termini di attesa che hanno in una
prima fase superato i sei mesi.
Nel corso del 2023 sono state destinate alla misura due nuove
risorse umane e importanti risorse finanziarie sono state stanziate
per alimentare il fondo di rotazione presso Finaosta. Queste misure
hanno consentito, nell'autunno del 2023, di azzerare i tempi
d'attesa per la presentazione delle domande e di addivenire a una
gestione a regime delle stesse. Complessivamente nell'anno 2023
sono state presentate 515 domande di mutuo. Le domande presentate
fino al 31 ottobre, se complete e ammissibili, sono già state tutte
trasmesse a Finaosta; le domande presentate nel mese di novembre
alla data odierna risultano istruite dagli uffici regionali e sono
in corso di trasmissione a Finaosta, mentre le domande presentate
nel mese di dicembre sono in fase d'istruttoria finalizzata a
valutarne l'ammissibilità da parte degli uffici regionali.
Per venire alle domande, gli ultimi cinque atti sono stati
stipulati tra il 21 e il 29 di dicembre. Per quanto riguarda la
relativa data di presentazione, in un caso la data è del 29
novembre 2022, mentre le altre quattro domande sono state
presentate tra inizio febbraio e inizio maggio 2023: 7 febbraio, 16
marzo, 6 aprile e 8 maggio. C'è ancora da dire che solo in due casi
la pratica è andata via liscia, senza nessuna problematica di
ordine documentale. Negli altri casi sono emerse, in sede di
sopralluogo, difformità catastali che hanno comportato i necessari
aggiornamenti o l'adeguamento degli immobili, oppure sono state
necessarie integrazioni documentali, oppure l'erogazione del mutuo
è stata sospesa, su richiesta dei clienti stessi, per problematiche
varie che vanno dalla richiesta di riduzione del mutuo deliberato
alla necessità di rivedere i tempi delle compravendite.
Per quanto riguarda la seconda domanda: "se la tempistica
complessiva sia adeguata o se possa essere ridotta al fine di
erogare un servizio più performante", con riferimento a questo
punto, si evidenzia che i tempi complessivi per addivenire
all'erogazione del mutuo risentono fortemente, come già spiegato
sopra, della collaborazione da parte degli utenti nel fornire
tempestivamente documentazione chiara e completa per l'istruttoria
della pratica. Ricordo che nel 2023 sono state gestite 515 domande;
i giorni intercorrenti tra la presentazione della domanda di mutuo
e la trasmissione della pratica a Finaosta nel 2023 sono stati
mediamente settantacinque. Inoltre, tenuto conto che i giorni
necessari per giungere alla delibera di concessione dei mutui,
dalla data in cui la documentazione necessaria per l'esame del
merito creditizio era completa, cioè fornita a cura dei
richiedenti, nel 2023 sono stati mediamente ventuno, quindi ventuno
giorni da quando c'è stata la documentazione necessaria alla
delibera del mutuo, mentre i giorni complessivamente necessari per
giungere alla deliberazione di concessione dei mutui, dalla data in
cui le relative pratiche sono trasmesse dagli uffici regionali a
Finaosta nel 2023 sono stati centotredici. Si evince pertanto come
sia importante il lasso di tempo sia legato alle interlocuzioni con
i firmatari, al fine di ottenere tutta la documentazione necessaria
per la valutazione del merito creditizio.
In relazione a quanto sopra, gli uffici competenti ritengono che
nei casi in cui la documentazione presentata dal richiedente sia
completa e non si rilevano grandi criticità in sede di sopralluogo,
la documentazione presentata per la valutazione del merito
creditizio sia consegnata tempestivamente e non vi siano esigenze
di posticipare la stipula dei contratti da parte dei richiedenti,
le tempistiche di erogazione sono adeguate, anche in considerazione
al numero rilevante di domande gestite. Ciò non toglie
evidentemente che le interlocuzioni con la finanziaria regionale
siano continue al fine di valutare laddove possibile ulteriori
velocizzazioni dei processi di analisi creditizia, propedeutici
alla deliberazione dei mutui, così come si continua a operare con
gli uffici regionali per individuare ulteriori miglioramenti volti
ad accelerare, dove possibile, le istruttorie tecniche sugli
immobili. Per esperienza diretta, arrivando anche da un settore
creditizio che mette in evidenza la necessità di avere una
documentazione il più possibile tempestiva e consegnata in tempi
congrui per poter fare un'istruttoria completa, è chiaro che il
combinato disposto di una disponibilità di questa documentazione e
un efficientamento delle strutture è indispensabile per comprimere
il più possibile questi tempi di attesa che nel tempo sono andati
sicuramente a migliorare e ci portano a considerare positivamente
gli sviluppi futuri.
Presidente -
Consigliere Marquis, a lei la parola.
Marquis (FI) -
È da tempo che poniamo attenzione a questo
tema perché riteniamo che rivesta un'importanza notevole e ci sono
parecchie aspettative dei cittadini valdostani che vogliono
approcciare all'acquisizione o recupero di una casa e troppo spesso
si trovano ad affrontare delle liturgie che durano un pochettino
troppo.
Abbiamo ascoltato la pronuncia dei dati che lei ha dato e la
rappresentazione della situazione. Cinque situazioni che sono state
rappresentate, quella più difficoltosa, ha impiegato tredici mesi e
le altre mediamente otto mesi per arrivare, dall'inizio della
pratica, alla loro conclusione. Noi riteniamo che sia comunque
troppo, che non sia una temporalità che soddisfi i cittadini
valdostani, perché sa benissimo, Presidente, che chi si rivolge al
mercato creditizio, alle banche non ha sicuramente questi tempi
d'attesa, forse neanche la metà e quindi c'è qualche problema, ma
il problema risiede semplicemente, secondo noi, nella tipologia di
lavorazione della pratica, perché, essendo che un pezzo lo fa
l'Assessorato e un pezzo lo fa Finaosta, o si sovrappongono le due
fasi, o diversamente se ne deve occupare uno solo se si vogliono
comprimere i tempi di rilascio dell'esito finale dell'istruttoria.
Pertanto, riteniamo che, a nostro giudizio, vada fatto qualcosa,
perché chi si deve approcciare a queste pratiche si trova
sostanzialmente in grande difficoltà, perché tutti possono capire
che aspettare come minimo otto mesi dal momento di presentazione
dell'istanza al momento di conclusione è troppo rispetto ai tempi
di gestione di un'acquisizione, perché bisogna creare dei mutui
ponte in alternativa. Ci sono delle cose che complicano tutto
questo percorso, pertanto continuiamo a invitare a fare questo
lavoro di razionalizzazione.
Quest'iniziativa discende anche che quando abbiamo fatto le
audizioni del bilancio, abbiamo avuto modo di audire Finaosta, che
ci aveva detto: "Dal momento che viene consegnata tutta la
documentazione ad arrivare la delibera impieghiamo una ventina di
giorni". Al di là di questo, questa è l'esatta dimostrazione che
ciascuno guarda qual è il suo pezzettino, invece qui bisogna
guardare qual è la tempistica complessiva di gestione della
pratica, perché per il cittadino è questo che conta, non quanto
impiega dal momento che c'è tutta la documentazione in Finaosta al
momento che Finaosta deliberi. Interessa che il tempo di attesa
oggi, quando va bene, è di otto mesi, pertanto continueremo a porre
l'attenzione su questo settore e su questa tipologia di pratica per
vedere di fare da pungolo per cercare di migliorare la situazione
alla quale devono essere assoggettati i cittadini valdostani.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK