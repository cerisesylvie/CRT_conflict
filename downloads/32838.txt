Consiglio Regionale della Valle d'Aosta - Oggetto del Consiglio n. 1394 del 6 ottobre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1394 del 6 ottobre 2010 - Resoconto
OGGETTO N. 1394/XIII - Interpellanza: "Finalità e modalità di
utilizzazione delle risorse del "Fondo per le politiche relative ai
diritti e alle pari opportunità"".
Interpellanza
Visto l'articolo 1, lettera a) del decreto del Ministro per
le Pari Opportunità del 12 maggio 2009, che destina parte delle
risorse del "Fondo per le politiche relative ai diritti e alle pari
opportunità" alla realizzazione di "un sistema di interventi per
favorire la conciliazione dei tempi di vita e di lavoro";
Preso atto che la Conferenza Unificata tra il Governo, le
Regioni, le Province Autonome e gli Enti Locali del 29 aprile 2010
ha stabilito i criteri di ripartizione delle risorse, le finalità e
le modalità attuative del decreto sopra richiamato;
Visto che la suddetta ripartizione ha destinato alla Valle
d'Aosta 92.720,00 euro;
Considerato che le risorse assegnate "sono finalizzate a
rafforzare la disponibilità dei servizi e/o degli interventi di
cura alla persona per favorire la conciliazione tra tempi di vita e
di lavoro nonché a potenziare i supporti finalizzati a consentire
alle donne la permanenza, o il rientro, nel Mercato del
Lavoro"
i sottoscritti Consiglieri regionali
Interpellano
il Governo regionale per sapere quali indirizzi e quali
finalità specifiche, tra quelle indicate dalla Conferenza
Unificata, saranno perseguite per l'utilizzazione delle risorse
destinate alla Valle d'Aosta.
F.to: Rigo - Carmela Fontana
Presidente
- La parola al Consigliere Rigo.
Rigo (PD)
- Grazie, Presidente.
Abbiamo presentato questa iniziativa prima di sapere che la
Giunta regionale venerdì scorso approvasse una specifica
deliberazione, che abbiamo potuto scaricare dal sito solo ieri,
martedì pomeriggio. L'interpellanza era mossa da due ragioni: la
prima, parlare, confrontarsi, ma anche agire sul versante delle
pari opportunità, dare valore e favorire la conciliazione dei tempi
di vita e di lavoro significa dare più dignità alla politica e più
forza alle amministrazioni pubbliche; la seconda, riprendere un
tema già oggetto di discussione in Consiglio regionale relativo
alla sperimentazione di un servizio extrascolastico per i figli dei
dipendenti che cercava di andare nella direzione della
conciliazione. La prima ragione rimane tuttora valida, perché il
sostegno alla partecipazione al lavoro delle donne è presupposto
fondamentale per la crescita civile e democratica della nostra
società. C'è infatti, a mio parere e a parere di molti, un nesso
strettissimo fra parità lavorativa, presenza delle donne nei poteri
decisionali, nella sfera pubblica e sviluppo dell'economia, della
qualità del lavoro e anche delle relazioni familiari. Più donne
occupate e partecipi alla vita economica e politica della società
significa più democrazia, più sviluppo, più nascite, famiglie più
dinamiche e sicure economicamente, meno bambini in condizioni di
povertà. Questa condizione, questa finalità sono necessarie per una
riforma della nostra società, anche di quella valdostana, lavorando
in due direttrici: la democrazia paritaria e il sostegno alla
conciliazione familiare e alla condivisione del lavoro di cura fra
uomini e donne. C'è un blocco che bisogna rimuovere, siamo di
fronte ad una società diseguale e i colleghi della V Commissione
sanno bene che questo è per me un costante richiamo. La democrazia
paritaria significa un nuovo pensiero politico da raggiungere con
la partecipazione attiva delle donne alla costruzione delle nuove
istituzioni e la condivisione delle responsabilità pubbliche e
private da parte dei due generi.
Non c'è modernizzazione della società se non investiamo sul
riconoscimento delle abilità e delle competenze anche politiche di
cui le donne individualmente dispongono e del fatto che si
considerano queste abilità e competenze una ricchezza per tutti:
per il tessuto civile e culturale, per la famiglia, per l'economia,
per la politica, per la direzione delle amministrazioni pubbliche e
degli enti e società private. Insomma, un rovesciamento di
prospettiva e di riconoscimento della legittimità di potere da
parte delle donne, in sostanza una parità di genere per i consigli,
le giunte, le amministrazioni di enti e società pubbliche e
private. È di lunedì l'inserto su
La Stampa
"Tutto
soldi"
, che richiama la necessità di guardare ai Paesi del nord
per la
governance
nei centri di potere, lo ha detto anche la
Confindustria, la sua Presidente. È di questi giorni la prima
pagina di
Obiettivo Lavoro News
, che informa come il tema
della parità sia stato oggetto di una specifica riunione della
Commissione europea. Rispetto e valorizzazione quindi come principi
fondanti della politica, rispetto e valorizzazione in questo
periodo più di altri, dove tali valori sono umiliati da una
concezione della donna che spesso oggi la politica esprime.
Il potenziamento poi degli strumenti di conciliazione familiare
e il rafforzamento delle prestazioni sociali e assistenziali in
favore delle famiglie con figli: questa è la seconda direttrice.
Nella nostra società c'è un'asimmetria fra donne e uomini nella
cura dei figli e nel lavoro familiare, che, nonostante i passi in
avanti fatti in questi anni, in particolare dai giovani padri,
sembra poco scalfita. Secondo dati ISTAT, oltre il 50 percento
delle donne con bambini piccoli sotto i 5 anni lavora 60 o più ore
alla settimana. Tale numero di ore è condiviso solo dal quasi 20
percento dei padri. Sono le donne a farsi carico in prevalenza dei
ruoli familiari anche quando lavorano a tempo pieno. Voglio
ricordare che una società è democratica se la partecipazione di
donne e uomini nel lavoro e nella famiglia è equilibrata e
condivisa, ma sappiamo bene che il pensiero sottotraccia di molti
uomini è invece quello di risospingere le donne verso le mura
domestiche, anziché consentire la conciliazione fra vita
professionale e vita lavorativa. Detto tutto ciò, la seconda
questione che ci premeva riportare all'attenzione del Consiglio
regionale era quella di una sperimentazione sul campo di un
servizio regionale per la conciliazione.
Abbiamo letto come la Giunta utilizzerà i fondi assegnati alla
Valle d'Aosta dalla Conferenza unificata; fra le finalità
specifiche indicate dall'intesa è stata fatta propria la lettera c)
del punto n. 2, se non ho letto male: erogazione di incentivi
all'acquisto di servizi di cura in forma di
voucher
, buoni
per i servizi offerti da strutture specializzate, o in forma di
buono lavoro per prestatori di servizio. Ho sempre pensato,
sbagliando certamente, che questi ultimi fossero forme di sostegno
per lavoratori non specializzati: penso alla pulizia dei cortili,
allo sgombero neve, alla cura del verde condominiale, eccetera;
credo invece che per le occupazioni previste dalla deliberazione la
professionalità delle donne dovrebbe essere uno dei requisiti, ma
tant'è: l'Assessorato ha deciso questa seconda opzione, quindi, da
quanto abbiamo letto, la sperimentazione coinvolgerà 15-20
famiglie. Come si è arrivati a tale progetto? Sono stati coinvolti
gli organismi di parità? Penso alla Consigliera di parità, ma penso
anche alla Consulta. Sentiremo adesso i motivi di questa scelta per
la totale utilizzazione dei fondi solo su questo percorso
sperimentale, ma premetto, alla fine, che fa comunque piacere
sapere che questi soldi verranno utilizzati. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie, Presidente. Ringrazio il Consigliere
Rigo che ha portato all'attenzione del Consiglio questa
deliberazione della Giunta, ma anche la tematica della
conciliazione, sulla quale avevamo annunciato alcuni mesi fa di
prendere dei provvedimenti a favore delle donne e delle famiglie,
in quanto riteniamo che sia questo progetto sperimentale finanziato
dal Fondo sociale europeo la possibilità di iniziare un percorso.
Il collega Rigo ha detto che ci potrebbero essere anche altre
evoluzioni, quindi credo che si parta in modo sperimentale e poi ci
sarà la possibilità di valutare e sondare altre possibilità nel
campo della conciliazione. Un campo che coinvolge sempre in modo
maggiore le donne che lavorano e che sono impegnate, quindi
riteniamo che questo possa essere un progetto pilota che vada ad
aprire una strada importante per aiutare nell'ambito della gestione
della famiglia. In questo senso abbiamo voluto aprire non solo alla
conciliazione nella cura dei bambini e della prima infanzia, ma
anche dei disabili, degli anziani e delle persone che necessitano
una cura particolare.
La Direzione politiche sociali, riferendoci alla delibera di
venerdì scorso, citata dal collega Rigo, ha trasmesso al
Dipartimento delle pari opportunità della Presidenza del Consiglio
dei Ministri...
Rigo
(fuori microfono)
- ...1775...
Lanièce A.
- ...grazie, avevo ancora la delibera non
numerata... su richiesta della Conferenza delle Regioni, un
progetto specifico per l'utilizzazione delle risorse destinate alla
Valle d'Aosta dall'intesa approvata dalla Conferenza unificata il
29 aprile scorso, che risponde alle finalità generali individuate
dall'intesa stessa. L'iniziativa, la cui scheda progetto è redatta
secondo il
format
trasmesso dalla Presidenza del Consiglio
dei Ministri, è stata approvata dalla Giunta regionale venerdì
scorso e si inserisce nelle linee di intervento previste dal piano
triennale di politica del lavoro 2009-2011, in particolare nelle
misure relative al consolidamento delle politiche di genere e
all'attuazione del principio dell'eguaglianza di opportunità, in
cui si prevedono azioni volte a favorire l'accesso e la permanenza
delle donne sul mercato del lavoro attraverso forme di sostegno
alle fruizioni di servizi e di conciliazione. Il progetto, che è
stato sicuramente letto e valutato - ricordo per il Consiglio come
si articola brevemente -, prevede l'erogazione di
voucher
di
conciliazione per l'acquisto di servizi di sostegno, al fine di
conciliare le esigenze lavorative con quelle familiari; i
destinatari del progetto sono le famiglie, quindi prevalentemente
le donne, che hanno bisogno di usufruire per un periodo di tempo
limitato di un supporto esterno per conciliare nel modo più
efficace la vita lavorativa e familiare e che hanno responsabilità
di cura nei confronti di minori di età compresa fra 0-13 anni,
anziani sopra i 65, che usufruiscono già di servizi di cura, di
disabili o di soggetti adulti che necessitano di assistenza. La
conciliazione va quindi a coprire i momenti della giornata che
naturalmente sono scoperti dai servizi già presenti: vedasi servizi
per la prima infanzia, centri diurni per disabili o centri diurni
per anziani e va a dare un supporto nei momenti in cui questi
servizi non sono presenti. Il progetto si pone come iniziativa
sperimentale ed è della durata di un anno; è stata ipotizzata
l'erogazione di circa 11.500 ore di conciliazione in uno fra i
sub-ambiti che sarà successivamente individuato e in cui è
suddiviso il territorio, secondo l'accordo di programma del piano
di zona, al fine di sperimentare la validità dell'offerta
nell'ottica di un eventuale ampliamento futuro della stessa su
tutto il territorio regionale, attingendo da finanziamenti europei
dedicati al tema. I
voucher
avranno un valore netto per il
lavoratore di 7,50 euro/ora e un valore lordo di 10 euro,
comprensivo delle quote destinate ai versamenti INAIL e INPS; al
fine di incentivare l'utilizzo corretto, è previsto di coprire l'80
percento del
voucher
, riconoscendo ai beneficiari dello
stesso 8 euro e lasciando a loro carico 2 euro per ogni ora di
conciliazione fruita. La quota totale annuale prevista dalla
sperimentazione è di 70 ore mensili per un massimo di 6 mesi,
distribuiti a seconda delle necessità. Si tratta di un'iniziativa
innovativa, complementare ad altri strumenti presenti sul
territorio regionale, che ha anche l'obiettivo di portare in
evidenza in maniera più definita l'effettiva domanda di questi
servizi e maggiori indicazioni sugli ambiti in cui sviluppare le
politiche e l'offerta futura di servizi di conciliazione. Inoltre
si ritiene che lo strumento possa contribuire anche all'emersione
di lavoro non denunciato, portando a nuovi introiti contributivi e
assicurativi e a ricadute occupazionali dirette nella misura in cui
i soggetti erogatori dei servizi saranno persone disoccupate,
inoccupate o inattive. Grazie.
Presidente
- La parola al Consigliere Rigo.
Rigo (PD)
- Grazie, Presidente. Ringrazio l'Assessore per
le informazioni che credo utili anche al Consiglio. Voglio ribadire
che ci fa piacere che un progetto sia stato presentato al Ministero
per l'utilizzazione dei fondi disponibili; i
voucher
sono
uno strumento per noi innovativo, che si è dimostrato uno strumento
utile dove è già stato sperimentato. Non ho sentito nulla rispetto
al fatto se questa deliberazione sia stata non dico condivisa, ma
almeno confrontata con gli organismi deputati, perché anche noi
abbiamo contribuito come Consiglio ad eleggere la Consulta e
l'abbiamo eletta con l'auspicio che essa potesse avere un ruolo
preciso su queste tematiche, in particolare sui temi della
conciliazione dei tempi di vita e di lavoro.
Speriamo che il progetto ottenga il parere favorevole del
Ministero e in questo caso credo sia necessario attivare un gruppo
di lavoro, un comitato di pilotaggio dove siano presenti anche
persone esterne all'Assessorato, faccio riferimento alla Consulta,
ma non solo, per seguire gli sviluppi e farsi un'idea di come
funziona il progetto, di quali possono essere le ricadute, le
difficoltà della gestione (non sarà tutto semplice), per avere
indicazioni utili per i successivi interventi, a cui aveva
accennato prima. Mi piacerebbe che questo progetto sperimentale non
rimanesse chiuso in un ufficio dell'Assessorato e fosse solo un
riempire carta su carta, ma che questo progetto fosse confrontato e
discusso. Confronto e discussione per verificare la possibilità che
da tale progetto possano nascere indicazioni utili. La Conferenza
unificata ha indicato delle finalità, vediamo anche, sulla base
dell'esperienza di questo progetto, se altre finalità potranno
essere portate avanti dall'Amministrazione, perché sono convinto
che comunque anche da parte del Ministero ci sarà attenzione a tali
tematiche e ci saranno ulteriori fondi disponibili per le Regioni.
Credo quindi che un gruppo di lavoro potrebbe essere utile per fare
delle riflessioni a tutto campo. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK