Consiglio Regionale della Valle d'Aosta - Oggetto del Consiglio n. 424 del 22 marzo 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 424 del 22 marzo 1989 - Resoconto
OGGETTO N. 424/IX - IMPEGNO PER L'APERTURA IN VALLE D'AOSTA
DI UN CENTRO DI CREAZIONE DI IMPRESA. (Reiezione di
mozione).
PRESIDENTE:
Do lettura del testo della mozione presentata
dai Consiglieri Mafrica, Chenuil, Dolchi, Tonino e Bajocco:
MOZIONE
RILEVATO che in numerose regioni sono sorti centri di creazione
di impresa, denominati B.I.C. (Business Innovation Center),
riconosciuti e finanziati dalla CEE, finalizzati a garantire una
ampia gamma di servizi ed a seguire la nascita e lo sviluppo di
piccole e medie imprese, anche ad elevata tecnologia;
COSTATATO che tali strutture, promosse dalle regioni,
coinvolgono associazioni industriali ed artigiane, banche, centrali
cooperative, società di job creation pubbliche e private, tra le
quali spicca per capacità di iniziativa la SPI, Finanziaria
dell'IRI per la promozione e lo sviluppo di imprenditorialità;
RICORDATO che nel Protocollo d'Intesa siglato tra Regione ed IRI
figura l'impegno comune a "contribuire alla creazione di nuove
attività che, nella prospettiva della moderazione e della crescita
corretta dell'economia valdostana, abbiano effetto attrattivo sugli
operatori esterni alla regione ed effetto diffusivo all'interno
dell'economia locale";
il Consiglio regionale della Valle d'Aosta
IMPEGNA
la Giunta regionale a:
1) avviare gli opportuni contatti con le associazioni
imprenditoriali locali e l'IRI per la creazione dell'area
dell'ex-Ilssa Viola di Pont-Saint-Martin, di un Business Innovation
Center;
2) riferire al Consiglio regionale entro tre mesi.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (PCI):
Questo argomento è all'ordine del giorno
nella nostra Regione da un po' di tempo, non si è però giunti
ancora ad una decisione; altrove invece delle iniziative sono già
state prese e centri di creazione di imprese che, per imitazione
degli analoghi centri inglesi vengono chiamati B.I.C. (Business
Innovation Center), sono già sorti in Friuli-Venezia Giulia a
Trieste, a Genova, a Napoli, a Pistoia, in Sardegna.
Questi centri ottengono finanziamenti da parte della CEE, che
sono specifici e a cui noi rinunciamo fin quando non introduciamo
una struttura analoga, ed hanno già dato risultati concreti dal
punto di vista della sollecitazione alla nascita di nuove
imprese.
In questi centri si ricerca la collaborazione della SPI, la
finanziaria dell'IRI, che è interessata alla promozione e allo
sviluppo della imprenditorialità.
Cooperano in questi centri di norma delle banche, degli enti
locali (Regioni, Province e Comuni) e centrali cooperative; la
struttura cerca un'area, attrezza questa area in modo che ci siano
dei servizi comuni per ciò che riguarda la parte fiscale, di
ricerca, e per un certo tempo imprenditori interessati a creare
nuove imprese espongono i loro programmi al centro, vengono
favoriti anche nella fase iniziale dell'avvio della impresa. Alla
fine, su un certo numero di persone che intervengono con delle
proposte, alcune riescono a decollare.
Credo che, per dare un esempio concreto, convenga leggere,
perché è breve, quanto è stato fatto a Trieste. Dice Gildo
Campesato, su "L'Unità" del 28.2.89:
"Trieste. L'idea era nata qualche anno fa negli Stati Uniti,
ma la sua applicazione in grande stile si è avuta in Inghilterra al
tempo della ristrutturazione siderurgica. Interi capannoni
industriali, rimasti svuotati dalla crisi dell'acciaio, vennero
adattati ad accogliere nuove iniziative imprenditoriali di minori
dimensioni, e adesso i B.I.C. (Business Innovation Center) sbarcano
anche in Italia ad opera della SPI, la finanziaria dell'IRI, per lo
sviluppo e la promozione di imprenditorialità.
Il primo centro è stato inaugurato ieri a Trieste, sulle spoglie
di quella che era stata una fabbrica tessile della SNIA; 4,5
miliardi di investimenti per bonificare gli impianti e renderli
adatti ad accogliere 35 nuove iniziative imprenditoriali, che
daranno lavoro a circa 370 persone. Sembra quasi un miracolo in una
zona come quella triestina, dove da un bel numero di anni si parla
di attività produttive soltanto per segnalarne la chiusura. Ma a
sentire l'Amministratore delegato del B.I.C., Francesco Zacchigna,
il nostro è un paese che pullula di idee e di voglia di fare, anche
dove meno te lo aspetti
"Prima di scegliere chi aiutare, abbiamo dovuto vagliare ben 400
proposte" spiega soddisfatto.
Ma che cos'è un B.I.C.? Vale la pena di spiegarlo un attimo,
visto che per il nostro paese si tratta di una novità quasi
assoluta. L'idea di base è questa: in giro c'è molta gente,
tecnici, ricercatori, quadri di impresa, studenti appena laureati,
operai specializzati, cooperative di giovani, che in testa hanno
buone idee ma non esperienza né supporti tecnici necessari da
trasformare le intuizioni in affari. "I B.I.C. pensano proprio a
questo - dice l'Amministratore delegato della SPI, Romualdo Volpi -
siamo una specie di incubatrice di imprenditorialità".
In effetti il B.I.C. è innanzitutto un edificio in cui il futuro
imprenditore trova locali adatti per iniziare la sua attività:
stanzoni fra i 40 e 250 mq., telefoni, linee per i computers, mense
e servizi in comune, insomma tutto per iniziare a lavorare. Il
risparmio su queste spese fisse, senza capannoni da costruire, è
evidente.
Ma la spinta viene anche concedendo finanziamenti ad un tasso
agevolato, attualmente attorno al 12,5%, ma soprattutto senza
chiedere garanzie reali, come invece fanno le banche. Quindi il
terzo sostegno, la consulenza su tutte quelle formalità fiscali,
burocratiche, organizzative, che spesso determinano la fine
ingloriosa di molte iniziative, pur ottime sulla carta.
Insomma, il B.I.C. è una specie di mamma che allatta e svezza i
giovani imprenditori; dopo di che, quando l'iniziativa è in grado
di reggersi sulle proprie gambe, l'attività verrà spostata in altre
strutture e il posto al B.I.C verrà preso da un'altra attività
produttiva.
Assistenzialismo? Niente affatto sbotta l'Amministratore
delegato della SPI - alla fine i nostri conti devono essere almeno
in pareggio.
Per il momento l'esperienza triestina dice che ad approfittarne
sono soprattutto ricercatori di case farmaceutiche, professori
universitari che tentano la strada della imprenditoria, ingegneri
che escono da grandi gruppi come la LY e che continuano a tenere
contatti con la casa madre, tecnici di laboratori elettronici. E
non mancano le sorprese, come due studenti universitari non ancora
laureati in ingegneria elettronica, che stanno mettendo a punto
dispositivi elettronici per le piccole imprese, addirittura in
collaborazione con un grande gruppo americano.
Quello di Trieste è il primo esperimento del genere in Italia,
ma altri ne seguiranno ben presto a Genova e a Napoli, uno
addirittura in Iugoslavia, a Capodistria. Ma i B.I.C., che al sud
si chiameranno C.I.S.I., non sono l'unico ambito di intervento
della SPI, che si appresta a celebrare il quarto anno di vita. Dal
giugno 1985, data della sua effettiva operatività, sono state
deliberate un centinaio di iniziative di sostegno alla
industrializzazione, che hanno creato circa 2200 posti di lavoro,
dando vita a quella che il Vicepresidente dell'IRI chiama una nuova
formula dell'IRI, fatta non di intervento diretto, ma di servizi
alle imprese".
Il senso della nostra mozione è quello di invitare la Giunta
regionale a prendere una iniziativa in questa direzione. Abbiamo
già in passato discusso, ricordo un convegno a Saint-Vincent di
alcuni anni fa, ed è sempre stato sottolineato questo aspetto della
carenza della imprenditorialità nella nostra Regione. Si dice che
qualcosa abbiamo già fatto, che abbiamo la Finaosta e l'Agenzia del
lavoro. Voglio qui sottolineare la differenza che esiste fra la
struttura proposta e le altre due prima nominate. L'agenzia del
lavoro ha il compito di provvedere alla microccupazione, cioè di
trovare in nicchie particolari delle occasioni di lavoro per
persone disoccupate o espulse dalla produzione. La Finaosta ha
almeno fino ad oggi esercitato la funzione di intervenire per la
erogazione del credito, con alcuni limiti che sono quelli propri
delle banche, tant'è vero che molte delle discussioni che hanno gli
imprenditori con la Finaosta sono relative al problema delle
garanzie. Nella Finaosta mancano fino ad oggi esperienze dirette e
capacità quali quelle che può avere la SPI, cioè che può avere un
gruppo specializzato nella promozione di impresa, mancano tecnici
che lavorano sempre e soprattutto in questa direzione. Quindi una
nuova struttura, con questi compiti definiti, a nostro giudizio
avrebbe uno spazio logico nella nostra Regione, potrebbe con
investimenti minimi da parte della Regione stessa poter utilizzare
finanziamenti della CEE e rendere un servizio a tutti quei gruppi,
quelle società, quelle imprese, quelle persone, che vogliono
cominciare a intraprendere una iniziativa produttiva e sono oggi
distolti da tutte le difficoltà che ci sono rispetto alla ricerca
del mercato, rispetto alla possibilità di ottenere finanziamenti,
rispetto alla necessità di fare scelte opportune.
Il senso della mozione è quello di prendere decisamente la
strada che, in Regioni autonome prima di tutto, in centri dove c'è
stata una forte caduta industriale, è stata seguita di assumere
queste iniziative con risultati positivi .
PRESIDENTE:
E' aperta la discussione generale. Ha chiesto
di parlare l'Assessore all'Industria, Commercio, Artigianato e
Trasporti Lanivi, ne ha facoltà.
LANIVI (ADP):
Cercherò di essere molto breve e di fare al
cune considerazioni sulla mozione.
Del discorso del B.I.C. ne avevamo parlato in uno dei tanti
incontri che abbiamo avuto in sede dell'IRI; si tratta di una idea
positiva nel senso che fa appello a delle energie, quindi alla
utilizzazione di energie che si possono sviluppare, e al successo
nel campo imprenditoriale.
L'idea in sé è tutt'altro che sbagliata e potrà produrre effetti
positivi.
Noi comunque non voteremo questa mozione; ciò non significa non
considerare il contenuto positivo che nella mozione stessa ci viene
indicato, ma riteniamo non positivo riprendere "sic et simpliciter"
un tipo di esperienza che, così come è combinata, in Valle d'Aosta
può avere scarse possibilità di sviluppo, tenuto conto non solo
della nostra realtà ma anche di strumenti che abbiamo o che
possiamo mettere in moto.
Volevo segnalare, fra parentesi, che nel programma di formazione
che questo Consiglio ha approvato, vi è un aspetto molto
interessante che andremo a presentare fra poco e che è la
formazione di agenti di sviluppo, perché tutta l'iniziativa del
B.I.C. - coloro che sono andati a Trieste hanno potuto notarlo - si
fonda sulle capacità di pochissime persone in grado di gestire
tutta l'organizzazione.
Il secondo punto riguarda il discorso dell'Agenzia del lavoro,
non per allontanare il problema, ma per tener conto delle funzioni
che vogliamo attribuire alla nostra agenzia del lavoro, che ha
delle caratteristiche diverse da tutte quelle che sono state
istituite nelle altre Regioni d'Italia. Fra i compiti dell'Agenzia
del lavoro è citato "iniziative di job creation", cioè adottare
quelle iniziative che possano creare condizioni di sviluppo di
lavoro e di imprenditorialità. Teniamo anche conto che la Regione
Valle d'Aosta, con l'approvazione della legge sulla Agenzia del
lavoro, ha potuto concentrare in un organismo le attività, è vero,
a sostegno delle fasce deboli, e questo è stato il tipo di attività
che ha caratterizzato l'esperienza fino ad oggi condotta da ciò che
abbiamo chiamato Agenzia del lavoro, ma non da ciò che andrà in
funzione dal primo settembre.
Per quanto riguarda la formazione, la ricerca, le consulenze, i
servizi e lo sviluppo dell'autoimpiego e delle capacità
imprenditoriali, oltre che della transizione scuola-lavoro,
nell'Agenzia del lavoro si è individuato un riferimento importante
per gestire questi problemi. per cui l'astensione su questa mozione
per noi vuol dire semplicemente non accogliere la trasposizione
meccanica di uno strumento che, nel suo centro, ha un'idea che
bisogna valutare con attenzione. Mi sono letto la documentazione, e
mi sono ripromesso di andare a visitare l'esperienza di Trieste.
Dobbiamo far sì che un'idea che ha più di un dato positivo e che è
giusto che trovi come referente principale l'Agenzia del lavoro
possa essere interpretata rispetto alle esigenze della Valle
d'Aosta.
Mi riferisco ad alcune iniziative che l'Agenzia del lavoro ha
gestito e che possono collegarsi in parte a quanto, senza metterci
la sigla, svolge questo centro: l'attività svolta per la
costituzione di una cooperativa gestita da donne, rispetto alle
quali è stata fatta una attività formativa rivolta alla gestione
della impresa. E' stata portata avanti con lo scopo di far formare
una cooperativa composta in gran parte da donne provenienti dal
settore critico dell'ex-Besso.
Queste sono le motivazioni del nostro atteggiamento rispetto a
questa proposta, ma vorrei terminare facendo un'ultima
considerazione circa la carenza di imprenditorialità in Valle
d'Aosta. E' il caso di smontare un po' questa frase fatta: dire che
i valdostani non sono capaci di imprenditorialità, è dire una cosa
relativamente giusta. Vi è stata la difficoltà di passare da una
forma tradizionale di imprenditorialità ridotta alla forma
familiare e legata alla cultura rurale, ad una nuova forma di
imprenditorialità; però possiamo dire che, recentemente, basterebbe
vedere i dati Istat sulla mortalità e natalità della imprenditoria
piccola locale, per dire che non è vero che esiste una
non-propensione o una assoluta incapacità della Valle d'Aosta di
esprimersi in termini imprenditoriali. Anzi, su questo punto,
alcune forme imprenditoriali sono da citare ad esempio. Quello che
c'è ed è giusto cogliere nella idea del B.I.C. è di creare le
condizioni perché si esprimano al meglio le potenzialità
imprenditoriali nella nostra regione, però questo può avere
successo tenendo conto delle condizioni sociali. economiche.
culturali della nostra regione.
Teniamo presente, quando si citano i dati e i numeri, anche le
aree e i bacini demografici di riferimento, dire che sono stati
creati 100 posti di lavoro a Napoli in una realtà di 2 milioni di
abitanti, significa per noi avere avuto uno stragrande successo con
l'Agenzia del lavoro, che nel suo piccolo ha creato molti più
numeri di piccole imprese artigiane o cooperative.
Mi pare che la considerazione centrale è questa: si tratta di
un'idea da prendere in considerazione, per vederne l'applicazione
in Valle d'Aosta, tenendo conto della nostra realtà. Questo è il
significato della nostra astensione.
Volevo che questa parte la svolgesse il Presidente perché si
tratta di un riconoscimento che ci è stato dato e che ci può aprire
degli spiragli interessanti a livello europeo: cioè il
riconoscimento di una porzione del territorio regionale come area
di crisi industriale, derivante dalla cessazione di attività
siderurgica o simile, riconoscimento che ci è venuto dalla autorità
europea e che ci consente di entrare in un programma generale che
l'autorità europea ha predisposto, rispetto al quale la Regione è
impegnata a presentare in tempi rapidi dei progetti. Quindi possono
derivare non dico benefici solo finanziari, ma anche un aggancio
con la realtà europea, che è quella che ci interessa. D'altra
parte, da parte dell'IRI abbiamo avuto assicurazione che la SPI è a
nostra disposizione, qualora ritenessimo di contattarla per
verificare le condizioni di fattibilità di iniziative del genere in
Valle.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (PCI):
La risposta dell'Assessore mi pare un po'
incerta: è chiaro che è più facile discutere del buco dell'ozono
che non del B.I.C., questo mi sembra logico. La proposta nostra non
era quella di ricopiare tale e quale il B.I.C. di Trieste o di
Genova, ma era quella di trarre ispirazione da questo strumento. E'
uno strumento che mette assieme capitali, possibilità di credito,
capacità formative e servizi. Noi su tutto abbiamo fatto qualcosa,
non voglio dire che siamo a zero, però uno strumento di questo
tipo, magari configurato in modo opportuno, potrebbe essere utile
nella realtà valdostana.
Mi pare che la Giunta tenda ad attribuire all'Agenzia del lavoro
queste funzioni. L'Agenzia del lavoro ha tantissimi compiti e sta
facendo cose egregie, non credo che possa , anche per la parte
crediti e servizi localizzati, assumere quelle funzioni che invece
altrove svolgono i B.I.C..
Abbiamo fatto una proposta costruttiva che approfondiremo,
perché mette al centro problemi del lavoro, della formazione della
imprenditorialità. Noi vi abbiamo dato un suggerimento, non ci
offendiamo se non lo cogliete, lo approfondiremo noi stessi e
cercheremo di farlo diventare più concreto e più diffuso nella
opinione pubblica e poi torneremo a ridiscuterne.
ESITO DELLA VOTAZIONE
Presenti: 28
Votanti: 6
Favorevoli: 6
Astenuti: 22 (Agnesod, Andrione, Beneforti, Faval, Fosson,
Gremmo, Lanièce, Lanivi, Louvin, Marcoz, Martin, Mostacchi,
Pascale, Perrin, Rollandin, Rusci, Stevenin, Trione, Vallet, Vesan,
Viérin e Voyat)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK