Consiglio Regionale della Valle d'Aosta - Oggetto del Consiglio n. 3030 del 17 ottobre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3030 del 17 ottobre 2007 - Resoconto
OBJET N° 3030/XII - Communications du Président de la
Région.
Président
- La parole au Président de la Région,
Caveri.
Caveri (UV)
- Vendredi 12 octobre, la Commission
intergouvernementale de contrôle du Tunnel du Mont Blanc s'est
réunie à Paris, sous la présidence de l'Ambassadeur d'Italie en
France, Arduino Fornara. A l'ordre du jour de la réunion,
figuraient - entre autres - le rapport du GEIE et des sociétés
concessionnaires quant à l'évolution de la circulation et aux
retombées de celle-ci sur l'environnement, mais aussi les questions
tarifaires, et notamment la possibilité de moduler les tarifs sur
la base de la classification "Euro" des poids lourds. A ce propos,
la CIG a demandé aux sociétés concessionnaires - qui se sont
penchées sur ces problèmes de concert avec les sociétés
concessionnaires du Tunnel du Fréjus - de formuler, à partir de
leurs réflexions, des propositions concrètes qui pourront être
soumises aux représentants des 2 Gouvernements lors de la réunion
sur l'adaptation des tarifs du 1
er
juillet prochain. Par
ailleurs, et en réponse aux requêtes du Gouvernement valdôtain, la
CIG, a indiqué qu'il serait nécessaire à cette occasion de tenir
compte du fait que le nombre des poids lourds en transit classés
"Euro 1" est proche de zéro (0,7%) et que la Région Vallée d'Aoste
aimerait que l'accès du tunnel leur soit totalement interdit, comme
il l'est déjà aux véhicules "Euro 0". La CIG a enfin souligné que
les nouveaux tarifs devraient être modulés de façon à favoriser les
poids lourds les moins polluants ("Euro 4"), et à pénaliser
fortement ceux qui polluent le plus ("Euro 2").
L'édition 2007 des Open Days s'est déroulée à Bruxelles du 8 au
11 octobre dernier. Comme pour les éditions passées, celle-ci à
aussi enregistré un grand succès de participation. La Région
autonome Vallée d'Aoste était insérée dans le partenariat Green
Motors for Growth, comprenant les Régions faisant partie de
l'Eurorégion Alpes Méditerranée (Liguria, Piemonte, Rhône-Alpes et
Provence-Alpes-Côte d'Azur), auxquelles se sont ajoutés les Cantons
Suisses, la Région polonaise Malopolska, la Région espagnole
Catalogne, le Land allemand Baden-Wurtemberg et la Région
Lombardia. La Région Vallée d'Aoste, avec le support technique et
logistique de son Bureau de représentation à Bruxelles, a organisé
un premier atelier de réflexion et d'échange de bonnes pratiques
sur le thème de la gestion de l'éco-innovation dans les clusters
régionaux. Le deuxième atelier a pris en examen la promotion du
tourisme durable dans les politiques de développement régional. A
l'occasion des Open Days, s'est dérouléé la conférence de presse
donnée par les Présidents des 5 Régions membres de l'Eurorégion
Alpes-Méditerranée le 10 octobre au Comité des Régions. La
conférence de presse, qui a été ouverte par le Président du Comité
des Régions Michel Delebarre, a vu la participation de plusieurs
dizaines de journalistes en représentation de la presse écrite
journalière et périodique, ainsi que de la télévision. Lors de la
conférence on a présenté le protocole d'entente signé le 18 juillet
dernier au Fort de Bard. Le projet d'Eurorégion, crée notamment
grâce au nouveau mécanisme juridique communautaire qu'est le GECT,
le groupement européen de coopération territoriale, créé en juillet
2006 par un règlement de l'UE, se donne des but ambitieux, entre
autre celui de réfléchir déjà à son "élargissement". Comme a eu
l'occasion d'écrire Richard Werly du "Temps" de Genève, le but de
l'Eurorégion sera de
"forger l'Europe, quitte à déborder des
frontières de l'Union: pour les fondateurs de l'Eurorégion
Alpes-Méditerranée, les coopérations transfrontalières futures ne
doivent pas se limiter aux 27 Pays membres de l'UE".
Il a été
évidemment évoqué la question de l'adhésion des cantons romands à
notre Eurorégion. Finalement, après avoir reçu le nullaosta par le
Ministère aux Affaires étrangères italien, j'ai pu procéder à la
signature du protocole d'entente pour une coopération renforcée
avec la Région de Liberec en République tchèque.
Concludo con una breve dichiarazione riguardante la visita,
ieri, al Presidente della Regione, così come era avvenuto con i
Capigruppo, del Sottosegretario al lavoro Rosi Rinaldi, per
discutere della "questione rischio amianto" nello stabilimento
siderurgico di Aosta. Ritengo che sia stato un incontro molto utile
in un clima di grande pacatezza e di riflessione sulle strade più
adatte per giungere ad una soluzione. Mi sembra che si sia
individuata come strada interessante e intelligente quella di
creare, come già auspicato a suo tempo dallo stesso Consiglio
regionale nel proprio documento, un tavolo ministero, Regione,
INAIL e aziende, che possa consentire di trovare una soluzione
ragionevole per i lavoratori finora esclusi.
Président
- La parole au Conseiller Bortot.
Bortot (Arc-VA)
- Su questa ultima comunicazione del
Presidente del Governo, successivamente a tutti gli incontri con i
Capigruppo, con il Presidente della Giunta e con le organizzazioni
sindacali, c'è stata un'assemblea degli operai della Cogne e alcuni
anche della ex "ILSSA" e "Verrès S.p.a.", e tutti dopo
l'illustrazione fatta dell'esito degli incontri, illustrazione
fatta da parte del Sottosegretario Rosi Rinaldi, tutti hanno
dichiarato che è percorribile questa ipotesi, per cui diciamo che
sono sospese le "belligeranze" cioè si rientra al lavoro, non si
assumono più iniziative e si aspetta che questo percorso speriamo
porti a dei frutti e si concluda positivamente.
Effettivamente anche noi, come gruppo "Arcobaleno", siamo
soddisfatti di come sono andate le cose. Dimostra anche che, nella
misura in cui il Consiglio regionale con quella risoluzione impegna
il Governo e il Governo si è impegnato sia nei confronti della
"CAS" sia a promuovere e partecipare a un tavolo che dovrebbe
trovare soluzioni utili per le problematiche della "CAS", da non
esportare all'esterno, nella misura in cui il Consiglio si impegna
c'è anche una traduzione pratica e positiva sui diretti
interessati, in questi casi i diretti lavoratori esclusi per adesso
dall'applicazione di questa legge.
Président
- La parole au Conseiller Secrétaire
Venturella.
Venturella (Arc-VA)
- Solo due osservazioni in
riferimento alle comunicazioni del Presidente della Regione, che
riguardano la riunione del CIG. Credo che, anche se siamo
soddisfatti dell'iniziativa che vede la richiesta che "Euro 0" e
"Euro 1" siano definitivamente...
Caveri (UV)
- (fuori microfono) ... lo "0" non c'è già
più...
Venturella (Arc-VA)
- ... mi scusi, sì, "Euro 1" che sia
definitivamente reso analogo come emissioni agli "Euro 0", quindi
gli "Euro 1" vietati completamente; però, ci permetta, Presidente,
di esprimere il nostro rammarico, perché crediamo che solo lo
strumento tariffario, cioè l'applicazione di tariffe in funzione
dei limiti di emissione, delle emissioni reali, non sia o sia uno
strumento parziale, che non va ad incidere sul problema di tipo
economico e sulle ricadute in campo sanitario e ambientale, che è
il traffico nel suo insieme. Non è che se noi diminuiamo la tariffa
per i TIR "Euro 4" perché ne aumentiamo invece il carico per i TIR
"Euro 2" o "Euro 3", quelli meno performanti dal punto di vista di
alcune tipologie di emissioni... perché mi pare che sarà oggetto di
una iniziativa in questa seduta, il fatto che vi sono dei problemi
di dati e di risultati dal punto di vista ad esempio dei filtri
antiparticolato. Alcuni studiosi - cito anche la commissione
scientifica a cui è stato commissionato un lavoro dall'UE - pongono
alcuni problemi sul fatto che ad esempio i filtri antiparticolato
fermano, sì, le polveri sottili, ma non quelle ultrasottili, anzi
ne producono di più.
Signor Presidente, lei quindi sicuramente su questo tema
parziale ha fatto il suo dovere, ma noi crediamo non fino in fondo,
in quanto lo strumento tariffario, ripetiamo, non può essere
l'unica leva per risolvere o almeno attenuare il grave problema
dell'assalto dei TIR alla nostra Regione. Ora stiamo
pericolosamente raggiungendo pian piano il limite dei 2.000 TIR al
giorno e il fatto che essi siano "Euro 4" o "Euro 5" o "Euro 12"
non ha alcuna importanza; quello che contestiamo è la modalità in
generale di trasporto, è il fatto che vi siano dei corridoi quasi
quasi presi come corridoi di solo transito che non portano nulla,
se non qualcosa in più nelle casse della società che gestisce il
Tunnel del Monte Bianco, ma ai Valdostani non portano nulla, o
meglio, in uno studio recente sulle ricadute effettive sulla salute
e sull'ambiente del trasporto delle merci su gomma vi sono delle
interessanti conclusioni.
Pertanto, se da un lato possiamo esprimere la nostra parziale
soddisfazione, Presidente, dall'altra invece esprimiamo il nostro
rammarico ed eleviamo la nostra vigorosa protesta, perché
assolutamente non si vuole risolvere il problema del trasporto
delle merci su strada attraverso il tunnel del Monte Bianco.
Président
- La parole à la Conseillère Squarzino
Secondina.
Squarzino (Arc-VA)
- Credo che sia stata semplicemente
una dimenticanza di chi ha predisposto le comunicazioni dei
Presidenti, ma sono sicura che nel loro cuore c'era la volontà di
ricordare i 7 anni del fenomeno dell'alluvione... il comunicato lo
avete fatto voi come Consiglio e soprattutto accanto alla
constatazione e al riconoscimento di tutto il lavoro enorme fatto,
anche ricordare le vittime dell'alluvione. Un attimo di ricordo di
queste vittime vorrei che implicitamente fosse fatto.
Presidente
- Collega, constato con amarezza che il suo
gruppo non perde quella che io considero "una pessima abitudine",
di fare delle strumentalizzazioni su questa vicenda. Lo aveva già
fatto il suo collega Curtaz in un'altra occasione, cosa che mi era
parsa estremamente spiacevole. Se vogliamo fare i primi della
classe a ricordare le vittime, le assicuro che siamo tutti bravi. A
me e al Presidente era parso di stare "nelle righe" ricordando
nella stessa giornata, in un comunicato congiunto, il triste
avvenimento che aveva colpito questa Regione ed esprimendo
solidarietà alle famiglie... nulla di più; poi, se vogliamo
divertirci a fare i primi della classe, possiamo farlo, c'è anche
chi in questa sala ha perso dei parenti e non ha mai fatto prime
pagine sui giornali. Disapprovo questo metodo, quindi non trova,
collega, la mia approvazione. Abbiamo fatto, 7 anni dopo
l'accaduto, un comunicato stampa esprimendo, a nome delle
istituzioni, la vicinanza alla popolazione e ricordando il duro
dramma che aveva colpito la Valle d'Aosta; non mi trova d'accordo
che quest'aula faccia altre commemorazioni di questo genere.
La parola al Consigliere Vicquéry.
Vicquéry (UV)
- Voglio intervenire rispetto alla
comunicazione del Presidente della Regione sulla tematica
dell'amianto, ringraziandolo a nome del gruppo dell'"Union" e della
maggioranza regionale per l'intervento forte che ha fatto nei
confronti del ministero. Intervento che è servito per fissare
questo incontro con il Sottosegretario Rinaldi, che a mio parere è
stato un incontro positivo, perché fondamentalmente è uscito con
chiarezza finalmente che il ruolo della Regione non è un ruolo
decisivo nella risoluzione della vertenza, è un ruolo che possiamo
definire di tipo politico, un ruolo di impulso e di sostegno ai
lavoratori. La Sottosegretaria Rinaldi ha escluso infatti in modo
chiaro che le competenze siano del Consiglio regionale ed ha
escluso in modo altrettanto chiaro che ci sia, allo stato, la
possibilità di un intervento legislativo per modificare la
normativa del 1992; pertanto sono stati posti due punti fermi che a
nostro parere sono importanti: siamo tutti vicini ai lavoratori,
siamo tutti dell'idea che sia obbligatorio un pari trattamento a
parità di condizioni. Questa è la cosa che ci interessa
fondamentalmente. Decisivo sarà il prossimo incontro che verrà
fissato con la "CAS" e con l'azienda e l'INAIL, in modo da capire
esattamente come siano stati preparati i curricula, quali
possibilità di intervento ci siano per i rimanenti operai e
lavoratori che hanno lavorato negli stessi reparti che sono stati
oggetto di intervento per alcuni altri colleghi. Intervento
positivo, quindi, e questa è la dimostrazione che quando si lavora
assieme - e la risoluzione votata all'unanimità al mese di luglio
lo dimostra - e non si fanno fughe in avanti, si possono ottenere
risultati.
Attenzione però; per ora non c'è alcun risultato concreto, non
vendiamo la pelle dell'orso prima di averlo cacciato, non c'è alcun
risultato. Diciamo chiaramente ai lavoratori che è stata aperta una
via, che potrebbe portare a dei risultati positivi anche per questi
lavoratori. Se così non fosse, dovremmo poi prendere atto che il
ruolo delle istituzioni può arrivare fino a un certo punto,
dopodiché rimarrebbe solo più l'intervento legislativo e su questo
dovrebbero poi intervenire i Parlamentari. Mi riferisco alla
modifica della normativa del 1992, ma questa è un'ipotesi remota
che - come ha sottolineato il Sottosegretario - non è fattibile in
questa fase politica; per cui molta cautela da parte di tutti, noi
vigileremo, vogliamo seguire con attenzione questa procedura e
vigileremo, ma chiediamo fin d'ora a tutti di lavorare nella logica
istituzionale di collaborazione reciproca.
Président
- La parole au Conseiller Ferraris.
Ferraris (PPD-VDA)
- Vorrei intervenire anch'io sulla
questione dell'amianto.
Ieri volutamente non ho partecipato alla riunione, perché poco
prima della riunione stessa ho visto un comunicato del collega
Bortot, che nel caso specifico si è costituito come comitato
operaio, dove si dicevano delle profonde inesattezze, soprattutto
si rischiava di prendere in giro i lavoratori. Quando si dice che
la "Feramianto" è stato usato per rottamare capi, dirigenti,
lavoratori, impiegati e tutto inizia riducendo arbitrariamente le
aree e i reparti a rischio amianto all'interno dello stabilimento,
e poi partiti male e si prosegue peggio, e poi si dice che sono
state sotterrate delle tonnellate di amianto che prima erano a
cielo aperto sotto il naso dei lavoratori... si dicono delle enormi
inesattezze! Se non è così, il collega Bortot sarebbe pregato di
andare a denunciare il tutto alla Procura della Repubblica, perché
nella sua funzione di pubblico ufficiale, come Consigliere, è
tenuto a fare questo.
Siccome questa vicenda l'ho seguita dall'inizio, devo dire che
un modesto Assessore di provincia aveva avviato un tavolo con il
Ministero del lavoro, con l'INAIL, con l'INPS, con le
organizzazioni sindacali e con l'azienda. Cosa è venuto fuori da
questo contesto? Che si è riusciti a trovare dei curricula in modo
corretto e legittimo per più di 900 persone, dati che c'erano su
"Panorama" dell'altro giorno. Illudere le persone... credo che ci
sia un problema di responsabilità della politica... fare della
cattiva politica fa male ai politici, e fa male anche alle
persone!
Se ci sono dei lavoratori che hanno lavorato tutta la vita in un
reparto in cui l'amianto non c'è, non possiamo prenderli in giro
dicendo che chiamiamo il Sottosegretario e risolviamo i problemi,
anche perché il Sottosegretario, onestamente, è venuto a dire in
televisione che non si modifica la legge. Nel momento in cui non si
modifica la legge, se in un reparto non ci sono le 100 fibre/litro,
possiamo fare tutti i comitati operai di questo mondo, ma abbiamo
illuso le persone! Credo che un principio di responsabilità ci
debba essere; dopodiché ci saranno delle situazioni al limite, che
vanno esaminate; ma non illudiamo 100-150 persone dicendo che si
risolve questo problema! Per questo motivo non sono andato, non
perché non sono preoccupato dell'amianto, ma perché quando si
prende in giro la gente credo che un minimo di sdegno personale
possa essere denunciato. Non sono andato per quel motivo: non
perché non sono preoccupato per i lavoratori, che, in molti, hanno
la mia età. Sapete qual è il problema? Nella siderurgia si andava
in pensione a 50 anni negli anni '80 con 10 anni di contributi,
perché c'era la crisi della siderurgia; poi si è passati dai 30
anni di contributi ai 5 di abbuono, dopodiché si sono trovate
alcune persone della mia età che purtroppo non hanno potuto
usufruire dell'amianto, ma... qui ci sono dei vincoli di legge, non
possiamo aggirarli con delle operazioni demagogiche!
Mi ricordo che il Consigliere Beneforti ha costruito le sue
"fortune politiche" sui silicotici, ma... come è stata risolta la
questione? È stata risolta da una legge dello Stato, e i
Parlamentari della Valle d'Aosta di allora... cosa hanno fatto?
Hanno fatto un provvedimento legislativo in Parlamento! Quando il
Sottosegretario viene a dirmi che la legge non si modifica, stiamo
illudendo le persone! Il tavolo servirà per qualche limitato caso,
come diceva il collega Vicquéry, ma non pensiamo di risolvere la
generalità dei casi. Credo che un minimo di responsabilità dobbiamo
averla, perché fare della cattiva politica porta dei danni a
tutti.
Président
- La parole au Conseiller Bortot.
Bortot (Arc-VA)
- Proviamo a tenere i toni bassi, come
hanno fatto i colleghi Vicquéry e il Presidente Caveri.
Intanto conosco personalmente Valerio Beneforti, il quale, le
sue "fortune" politiche se le è costruite con decenni di militanza
sindacale e non facendo demagogia sul problema della silicosi,
perché in parte è stato risolto. Se il "problema silicosi" è stato
gestito in decenni come in parte - e tengo il tono basso - è stato
gestito il "problema amianto" dentro la "Cogne", e amici e compagni
del Consigliere Ferraris hanno usufruito di quella legge, senza
aver visto per 30 anni la "Cogne"...
Ferraris (PPD-VDA)
- (fuori microfono) ... alla Procura
della Repubblica...
Bortot (Arc-VA)
- Non vado alla Procura della Repubblica,
non è nella nostra cultura politica andare alla Procura della
Repubblica!
Il problema è che ognuno ha diritto di cambiare idea, di
dimenticare le proprie origini, rinnegarle, ma insultare 50
lavoratori che hanno più di 50 anni, e quello che ne ha meno ha 25
anni di anzianità della "Cogne", facendoli passare da degli scemi
di turno che si fanno imbeccare dal Consigliere Bortot, questa è
un'accusa gravissima, perché la dice lunga sulla considerazione che
ha il collega Ferraris delle persone che usufruiscono dei diritti
civili! Sono cittadini di questa Regione e sono dei lavoratori che
hanno sempre lavorato onestamente all'interno della "Cogne"!
Vi racconto la storia del comunicato. Il sottoscritto ha fatto
una bozza di quel comunicato, l'ha distribuita ai 50 lavoratori,
sono state apportate delle correzioni e i 50 lavoratori - fra cui
il più giovane ha almeno 40-45 anni - hanno apposto, di loro
spontanea volontà per impegnarsi tutti, in calce la loro firma su
quel documento - l'ho in ufficio - che era stato loro distribuito
prima, sul quale hanno proposto delle bozze e poi è stato
sottoscritto. Se la considerazione che ha il collega Ferraris è
questa, perché non si ricorda che invece la sua carriera è partita
all'interno della "Cogne", e si dimentica ora che la sua carriera è
all'apice di dove è partito e chi ha fatto demagogia in quei
luoghi, finché gli ha fatto comodo, salvo poi dimenticarsi
completamente di questi lavoratori e di questi problemi... il "caro
collega" dimentica che la legge non è fatta molto bene, e il "caro
collega" probabilmente ha partecipato ad una gestione a dir poco...
non uso alcun termine, a quel tipo di legge e a rottamare qualche
lavoratore all'interno della "Cogne". Certo che adesso deve
difendersi! Quando un caporeparto usufruisce della legge
sull'amianto e non ne usufruiscono i lavoratori, di cui lui è
capo... e i lavoratori erano esposti 8 ore al giorno all'amianto,
il capo un poco meno, perché qualche volta andava da altre parti...
credo che sia una questione di diritto alla salute, perché ricordo
al collega Ferraris che la legge sull'amianto è venuta a sanatoria
di attività collegate all'amianto, e l'amianto era stato dichiarato
pericoloso e cancerogeno ben 40 anni prima!
Questa legge arriva a sanatoria dopo aver disperso nei cimiteri
di tutta Italia e di tutta Europa, e prima ancora negli USA, che ci
hanno regalato questa tecnologia dell'amianto obsoleta... perché
quando loro se ne sono accorti ci hanno rifilato l'ethernit...
allora, ricordo al collega che i cimiteri d'Italia sono pieni di
persone che hanno preso il cancro con l'amianto, e se qualcuno
pensa: "ma guardate mai questi lavoratori che non stanno al loro
posto"... ecco, questi lavoratori che non stanno al loro posto, che
non accettano tutto quello che capita loro, quando decide la
politica e l'azienda, e si ribellano, e sono indisciplinati, perché
chiedono di usufruire di un sacrosanto diritto per tutelare la loro
salute... ebbene, "caro collega" Ferraris, la mia sarà demagogia,
ma io preferisco fare demagogia stando dalla parte dei lavoratori
che chiedono di usufruire di un diritto!
Può anche succedere che il riconoscimento al diritto della legge
sull'amianto venga riconosciuto ad un operaio in più piuttosto che
a uno in meno e non mi scandalizzo affatto! Preferisco che la legge
venga applicata ad un operaio in più che non ne ha diritto, che a
un operaio in meno che ne ha diritto! Questa è l'idea che ho della
politica, dei diritti, dell'applicazione delle leggi, delle
modifiche delle leggi quando sono ingiuste ed escludono delle
persone.
Président
- La parole au Conseiller Ferraris.
Ferraris (PPD-VDA)
- In effetti, per fatto personale,
anche se il collega Bortot mi chiama "caro collega", ma mi pare che
non fossero molto affettuosi i contenuti della sua comunicazione...
Non sono in grado di competere in demagogia con Sandro... devo dire
che lui è l'università, da questo punto di vista, mentre io sono al
massimo alla scuola elementare... ma vorrei ricordare alcune
cose.
Ho detto prima, abbiamo iniziato la vicenda dell'amianto,
l'INAIL aveva riconosciuto 25 persone, siamo arrivati ad oltre 900
sulla base di un lavoro che è stato messo in piedi. Non solo, ieri
in televisione ho sentito un'intervista ad un lavoratore che ha
detto: "amianto = malattia" e "voglio uscire dalla fabbrica per non
morire". Un Consigliere serio cosa fa? Va a vedere i dati
epidemiologici di questa Regione. Ho fatto per anni parte del
comitato per la sicurezza nei luoghi di lavoro e una
preoccupazione, nel momento in cui è nato il "problema amianto", è
stato quello di vedere se c'erano dei dati statisticamente
significativi per morti legate a mesotelioma pleurico derivante
dall'amianto.
I dati statistici della Valle d'Aosta non ci indicano
assolutamente una correlazione o dati statisticamente diversi e più
elevati rispetto al contesto nazionale. Si è verificato, nel
periodo in cui seguivo la vicenda, un solo caso che difficilmente è
collegabile alle vicende della siderurgia, per cui quando si parla
e si dicono alcune cose ai lavoratori, bisogna avere anche il senso
di responsabilità di dire le cose in modo corretto. Quando mi sono
occupato della vicenda, la "Cogne" è stata impegnata a portare
avanti un piano di bonifica dell'amianto, quindi le condizioni
all'interno dello stabilimento oggi non sono condizioni di
emergenza, ma si è intervenuti per modificare e risanare gli
ambienti di lavoro.
Credo sia facile andare ad illudere i lavoratori... quando la
loro aspettativa è andare in pensione, qualunque strumento può
essere utile; dopodiché, se qualcuno riesce ad andare in pensione
più contento oltre a lui è il sottoscritto, ma fare della demagogia
in questo campo non vuol dire dimenticarsi di cosa si è stati nel
passato, vuol dire che penso di essere stato una persona
responsabile del passato e vorrei cercare di esserlo anche adesso.
Illudere le persone non è un atteggiamento responsabile, perché se
uno non è stato in un ambiente dove l'amianto non c'era, possiamo
fare tutti i comitati operai presieduti dal collega Bortot, ma
abbiamo creato qualche illusione e, nel momento in cui diventa
disillusione, è un altro elemento di "antipolitica" che aggiungiamo
a questa Regione.
Il Consigliere Bortot è d'accordo? Benissimo, lo vediamo anche a
livello nazionale: l'82% dei lavoratori vota un accordo sul Welfare
e adesso andiamo, lì, a ridiscuterlo, perché c'è una minoranza in
questo Paese che vuole imporre la sua posizione. La democrazia non
è la dittatura delle minoranze, soprattutto quando queste giocano
sulla demagogia e soprattutto sulla buona fede dei lavoratori.
Président
- La parole au Conseiller Cesal.
Cesal (UV)
- Non volevo intervenire, ma il tono che ha
assunto il dibattito relativo all'amianto merita qualche
precisazione. Intanto, per dire che sono molto preoccupato per la
deriva che sta assumendo questo dibattito... ieri, sono uscito
dall'incontro con il Sottosegretario Rinaldi rinfrancato, perché
credo che la questione sia stata affrontata in maniera corretta, da
una giusta prospettiva da parte del Sottosegretario, che ha
sottolineato tutti gli aspetti di questa vicenda. La cosa che mi
preoccupa è il senso di solidarietà di classe da parte del collega
Bortot, il quale dice: "risolviamo il problema di Aosta, poi degli
altri chi se ne frega"... in buona sostanza era questo che si
voleva dire...
(protesta del Consigliere Bortot, fuori microfono)
... sono molto preoccupato di questa vicenda, perché conosco
molte persone, so che probabilmente hanno ragione quando
sottolineano certi aspetti e certe vicende poco chiare del passato,
probabilmente non ho alcun elemento per dire questo, ma mi sembra
che questa sia una vicenda che è nata male e che ha continuato ad
andare male. Volevo sottolineare la correttezza del comportamento
del Sottosegretario, così come la correttezza del Direttore
dell'INAIL di Aosta, la quale ha rappresentato la situazione nella
sua prospettiva effettiva.
Personalmente, questi tuoi toni tribunizi, caro Sandro, e anche
il tono del tuo comunicato, che hai mandato anche ai colleghi, non
aiutano a risolvere questo problema - lo dico con tutta l'amicizia
che ho per te -, perché è un problema molto delicato e dobbiamo
cercare di approcciarci a queste problematiche in maniera
razionale, non in maniera emotiva. La vicenda, a detta del
Sottosegretario, può essere affrontata rivedendo alcuni curricula
individuali, perché la situazione della "Cogne" di Aosta riguarda
soprattutto i lavoratori del "PRS", reparto da cui, secondo perizie
tecniche, 7, l'amianto risulta assente... perizie tecniche
effettuate dagli uffici tecnici dell'INAIL.
Se noi riusciamo a dimostrare che invece in questo reparto c'era
la presenza dell'amianto, sarei molto felice di risolvere questo
problema e di mandare a casa questi lavoratori, che sono stati
soggetti a rischio amianto per tanti anni, ma, al momento attuale,
è stato rappresentato molto correttamente anche dalla Direttrice
dell'Ufficio INAIL di Aosta che il "PRS" è escluso nel rischio
amianto. Noi abbiamo quindi la possibilità di risolvere un problema
molto limitato relativamente a quei lavoratori che non possono
avvalorare l'esattezza del proprio curriculum professionale, perché
sappiamo tutti che gli archivi della "Cogne" sono spariti o
comunque difficilmente rintracciabili. Direi che su questo problema
sia opportuno cercare di affrontarlo in maniera seria e corretta,
aprendo forse un ulteriore tavolo - era già stato fatto, erano i
tempi in cui il collega Ferraris occupava ancora un posto nel
Governo regionale -, potremmo riprenderlo questo discorso, per
verificare se ci sono ulteriori strade, potremmo sostenere i
lavoratori che ritengono di non aver avuto soddisfazione e di non
vedere riconosciuto quello che è un loro diritto, facendo però
molta attenzione. Non possiamo poi pretendere dei comportamenti
illegittimi o non in linea con le norme che regolano questa
materia!
L'indagine di "Panorama" pubblicata questa settimana credo sia
molto evidente. È chiaro che qualcuno ha interpretato la questione
dell'amianto come un ammortizzatore sociale, ha cercato di dare una
valenza di ammortizzatore sociale a questo provvedimento
legislativo; se ha questa funzione, va bene, cerchiamo di far
modificare la legge a livello nazionale, poi ci adeguiamo di
conseguenza. Sappiamo tutti: un percorso di questo genere è stato
escluso da parte del Sottosegretario, quindi chiederei un minimo di
correttezza, teniamo i toni bassi, cerchiamo di sostenere i
lavoratori in una giusta rivendicazione di un loro diritto, se
questo esiste, ed evitiamo i toni tribunizi che non aiutano
nessuno!
Président
- La parole au Conseiller Viérin Marco.
Viérin M. (SA)
- Anche noi, per ringraziare il
Sottosegretario Rinaldi per l'incontro che abbiamo avuto come
Capigruppo, per quello che può essere utile per trovare delle
soluzioni. Questo incontro è stato positivo, grazie alla volontà
sia dei singoli Consiglieri che del Governo regionale. Non va fatta
alcuna strumentalizzazione su questo argomento, perché la questione
è molto delicata. Noi lo abbiamo detto fin dall'inizio e quello che
è emerso ieri è che questo tema va affrontato a livello nazionale,
il Consiglio regionale ha fatto bene a fare quella risoluzione,
perché è stato un impegno di tutti per cercare di venire incontro e
risolvere questo problema che tocca tanti lavoratori.
In questi incontri sono emerse due cose ben definite: che non si
può pensare di arrivare ad una legge nazionale che modifichi quella
del 1992 - come ha ricordato il collega Vicquéry - e che, se si
troveranno delle soluzioni, non le potremo trovare per tutti i 290,
ma solo per una parte di essi. Dobbiamo quindi evitare tutti di
fare degli interventi di tipo strumentale, questo è un messaggio
che ho sempre rivolto anche all'amico Bortot - dico "amico", perché
alcune cose le condividiamo pienamente -, poiché bisogna stare
attenti che la nostra posizione, che è unitaria a difesa dei
lavoratori e di chi vive in questa Regione, non diventi un
"taccone" che cerchiamo di mettere solo per coprire un buco e che
poi, questo, faccia affondare la nave!
Président
- La parole à la Conseillère Squarzino
Secondina.
Squarzino (Arc-VA)
- Solo due annotazioni. A noi spiace
che il collega Ferraris non sia venuto ieri alla riunione dei
Capigruppo, perché avrebbe visto che si è partiti a discutere dalla
risoluzione del Consiglio, quindi era questo il punto fermo da cui
partire per analizzare la situazione. Era un tentativo per attuare
quello che questo Consiglio aveva deciso e mi sembra che i
risultati ci siano stati con valutazioni diverse, ma positivamente
una strada è stata individuata, ripresa e si ha la volontà politica
per verificare fino in fondo i risultati positivi che può dare.
Vorrei ricordare poi... non tocca a me difendere il collega
Bortot, che è capace di difendersi tranquillamente... che non si
può parlare di strumentalizzazione, in questo momento non ce l'ho
con Marco Viérin che ha usato questa parola, ma è uscito un po' da
tutti, perché se ricordiamo la genesi di questa risoluzione, c'era
una mozione sull'amianto firmata dal gruppo "Arcobaleno" e dai
"DS", cioè dai colleghi Bortot e Sandri. Si è voluto, insieme al
Presidente Caveri, rivedere tutta la questione e i 2 proponenti
della mozione hanno detto: "noi abbiamo posto la mozione perché il
Consiglio riprenda questo tema"; quindi non hanno voluto
strumentalizzare, sarebbe stato più facile per loro dire: "siamo i
più bravi, mentre gli altri sono i cattivi ". No, hanno voluto
chiedere al Consiglio di affrontare questo problema, va dato atto
che il Presidente della Regione ha capito il problema, il Consiglio
lo ha capito...
(interruzione del Consigliere Vicquéry, fuori
microfono)
... va bene, diciamo... che lo ha formalizzato? Lo ha condiviso,
giusto! È vero, cancello "ha capito" e dico "ha condiviso", e ha
formalizzato, diciamo così, in un atto politico quello che aveva
già capito da molto tempo; quindi c'è stata la ripresa di questo
tema, solo questo volevo dire e solo ricordarci l'un l'altro che è
inutile che facciamo i "distinguo", ciascuno ha il suo stile per
esprimere le proprie idee, condivisibile o non condivisibile lo
stile, ma la cosa importante è che riusciamo insieme ad analizzare
la questione per individuare una strada... questa volta mi sembra
che siamo riusciti e di questo sono molto contenta!
Président
- La parole au Conseiller Ottoz.
Ottoz (GM)
- Si dice sovente che la vittoria ha tanti
padri e la sconfitta ne ha uno solo... in politica le vittorie
talora sono temporanee e parziali, ma in questo caso parrebbe,
ieri, che si sia aperto un potenziale spiraglio, quindi una piccola
vittoria. Non mi interessano le polemiche interne alla Sinistra
valdostana, gli attacchi reciproci, ma nel caso che questa cosa
porti ad una vittoria parziale, cioè al recupero di qualche
posizione di lavoratori che chiedono il riconoscimento del rischio
corso per la coabitazione con l'amianto, spero che fra i padri di
questa vittoria parziale, al di là delle polemiche di stamani, sia
chiaro che c'è anche Piero Ferraris che, molto di più e molto
prima, ha fatto per questa vicenda e questo gli va riconosciuto.
Direi che il documento del Consigliere Sandro Bortot - oppure fatto
da altri, ma firmato da lui, collega Squarzino, questo non mi
interessa - conteneva dei veleni e delle offese che sicuramente il
collega Piero Ferraris non meritava!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK