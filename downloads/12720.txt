Consiglio Regionale della Valle d'Aosta - Oggetto del Consiglio n. 3676 del 23 settembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3676 del 23 settembre 1992 - Resoconto
OGGETTO N. 3676/IX Presa di posizione del Consiglio sulla
manovra economica del Governo.
(Approvazione di
risoluzione)
Presidente
Ha chiesto la parola il Consigliere
Riccarand.
Riccarand (VA)
Vorrei formalizzare con una mozione
d'ordine la richiesta di inserire un oggetto al punto 3 bis per la
discussione immediata in Consiglio regionale nel merito del decreto
legge del Governo Amato.
Si tratta di un argomento su cui il Consiglio regionale deve
esprimere un orientamento.
Io ho fatto pervenire alla Presidenza del Consiglio il testo di
una risoluzione, e credo che anche altri gruppi vorranno presentare
delle risoluzioni.
Comunque chiedo che sia inserito un punto specifico all'ordine
del giorno in modo che possiamo affrontare questo argomento.
Presidente
Colleghi consiglieri, io ho già fatto
diramare il testo della risoluzione. Come conoscete la prassi
prevede una maggioranza di 24 consiglieri per l'iscrizione.
Do la parola quindi, come prevede l'articolo 50 del Regolamento,
per l'iscrizione. Poi andremo a valutare dove è possibile inserirla
all'ordine del giorno.
Se nessuno chiede la parola, metto in votazione la richiesta
formulata dal Consigliere Riccarand ai sensi dell'articolo 53, 2°
comma del Regolamento interno del Consiglio per l'iscrizione
immediata del testo della risoluzione che è a vostra
conoscenza.
Si può votare.
Presenti, votanti e favorevoli: 30
Il Consiglio approva all'unanimità.
La proposta di iscrizione è accettata, io direi che potrebbe
essere discussa...
Ha chiesto la parola il Presidente della Giunta Lanivi.
Lanivi (GM
)
Chiederei al Consigliere Riccarand se
accetta la mia proposta di spostare a venerdì la discussione su
questo ordine del giorno, perché domani pomeriggio sono convocato a
Roma proprio per discutere la manovra finanziaria con i Presidenti
delle Regioni a Statuto speciale e delle Provincie Autonome di
Trento e Bolzano.
Con ogni probabilità venerdì potrei fornire alcuni dati proprio
sulla manovra finanziaria.
Presidente
Ha chiesto la parola il Consigliere
Riccarand.
Riccarand (VA)
A me non sembra opportuno un rinvio
a venerdì, non so se venerdì ci sarà ancora Consiglio perché non
abbiamo tanti argomenti all'ordine del giorno.
E poi credo che, soprattutto se ci sono degli incontri con le
altre Regioni per concordare una linea di azione, a maggior ragione
sarebbe opportuno che in questo Consiglio ci fosse un dibattito
preliminare che facesse emergere degli orientamenti.
Credo che i dati siano tutti sul tappeto, il decreto legge è
stato pubblicato, l'abbiamo letto ed esaminato. Ci saranno
sicuramente delle valutazioni diverse, però credo che siamo in
grado oggi di esprimere dei giudizi.
Mi sembra sbagliato un rinvio della discussione a tempo
sostanzialmente non determinato, come coda del Consiglio regionale,
quando questo è l'argomento su cui tutti oggi si stanno
interrogando.
Possiamo andare in qualsiasi località e i cittadini stanno
dibattendo su questi temi, esprimendo valutazioni, chiedendo un
pronunciamento.
Io credo che sarebbe sbagliato, da parte di questo Consiglio,
non aprire i lavori di questa adunanza proprio con una presa di
posizione sull'argomento centrale del dibattito politico che c'è
oggi in tutto il paese.
Quindi io insisto perché ci sia la discussione subito, salvo poi
fare un aggiornamento venerdì, se i lavori del Consiglio saranno
ancora in corso.
Non mi sembra opportuno un rinvio di un pronunciamento su una
questione così importante lasciando soltanto che si esprimano le
forze politiche all'esterno del Consiglio, senza che questo organo
istituzionale prenda una posizione precisa.
Quindi io insisto per un dibattito immediato.
Presidente
C'è una proposta del Presidente della
Giunta e di fatto una mozione d'ordine.
Ha chiesto la parla il Presidente della Giunta Lanivi.
Lanivi (GM)
La mia richiesta era motivata
esclusivamente dal fatto di fornire, prima di una valutazione,
ulteriori elementi, quindi non era una proposta tendente a rinviare
sine die
, perché la proposta si limitava a spostare il
dibattito alla giornata di venerdì invece che alla giornata
odierna, fornendo eventualmente notizie su questo incontro che è
stato richiesto.
Se la cosa viene interpretata in questo modo io non ho
difficoltà a discuterla anche adesso.
Presidente
Ha chiesto la parola il Consigliere
Milanesio.
Milanesio (PSI)
Io sono dell'avviso che, se tutti
vogliono fare tesoro dell'invito alla sobrietà nella discussione
perché quello che conta alla fine non è la discussione ma è la
risoluzione finale, si potrebbe discuterne immediatamente, ma
vorrei anche fare due piccole osservazioni al testo
presentato.
Sono brevissime, quindi non sottraggo tempo.
Mi sembra che ci siano delle contraddizioni. Per intenderci, se
lì al punto dove si dice:
"...invita i Parlamentari della Valle
d'Aosta a votare contro..."
, si dicesse:
"...a lottare per
una profonda modifica di tale decreto..."
, è in sintonia con
quello che si chiede al Presidente della Giunta di fare.
Poi nell'ultima parte, là dove si dice....
Presidente
Non possiamo discuterla adesso.
Milanesio (PSI)
Io facevo una proposta...
Presidente
La proposta sul testo è la discussione
nel merito, quindi...
Milanesio (PSI)
Ad ogni buon conto, io sono
favorevole alla discussione.
Presidente
Visto che c'è una posizione unanime del
Consiglio, io direi di porre immediatamente alla discussione del
Consiglio stesso la risoluzione presentata dal Consigliere
Riccarand.
Quindi discutiamo il punto 3 bis: risoluzione presentata dal
Consigliere Riccarand.
Ha chiesto la parola il Consigliere Riccarand per illustrare la
risoluzione.
Riccarand (VA)
Credo che la gravità della
situazione finanziaria della Repubblica italiana sia chiaramente
davanti agli occhi di tutti.
Non credo sia opportuno snocciolare una serie di dati sul debito
pubblico e sui deficit che abbiamo, sono dati che diventa persino
difficile, quantificare tanto si tratta di cifre gigantesche.
Quindi credo che da parte di tutti coloro che si pongono
responsabilmente di fronte a questa situazione è evidente la
necessità di una riduzione della spesa pubblica e di un incremento
dell'entrata, perché altrimenti c'è un deficit di bilancio che
continua ad aggravarsi e che rischia di travolgere non solo le
istituzioni pubbliche, ma le condizioni economiche e la vita di
tutti i cittadini.
Che ci debba essere un impegno straordinario da parte del
Governo e dei sacrifici complessivi da parte di tutta la
cittadinanza per risanare una situazione deteriorata, credo sia una
cosa su cui tutti siamo d'accordo.
Però ci sono almeno due aspetti della manovra del Governo che,
in base alla nostra valutazione politica, sono inaccettabili.
Il primo aspetto è che si tratta di una manovra iniqua dal punto
di vista sociale, perché colpisce prevalentemente quella fascia di
cittadini che già è sempre quella più pesantemente tartassata dal
sistema fiscale, cioè i lavoratori dipendenti.
É a senso unico questo provvedimento, e quindi va in una
direzione che noi non condividiamo.
Inoltre c'è un ulteriore aspetto. Questo provvedimento va a
colpire in modo pesante il diritto dei cittadini di usufruire di
servizi sociali fondamentali che lo Stato deve fornire a tutti, nel
settore della previdenza e nel settore della sanità.
É inaccettabile che si crei una società con milioni di cittadini
che non possono più usufruire di determinati servizi, fondamentali
per una società civile.
C'è poi un altro aspetto che è più una riflessione politica, ma
anche questo credo spinga a dare un giudizio negativo e determini
un rifiuto così diffuso, ed è la carenza di credibilità da parte di
chi propone questi provvedimenti, perché sostanzialmente si tratta
di provvedimenti che vengono avanzati dalle stesse persone e dalle
stesse forze politiche che sono responsabili della situazione che
si è determinata.
Non c'è credibilità in questi provvedimenti, poiché vengono da
chi ha alimentato, per un decennio almeno, un sistema che ha
portato a queste conseguenze e che adesso, senza un rinnovamento di
persone, di forze politiche, ripropone di far pagare tutto il
processo di risanamento ai lavoratori, ai cittadini, ad una fascia
ben precisa della società. Quindi noi esprimiamo un giudizio
nettamente negativo sul decreto legge 384, 1992.
Siamo favorevoli ad un discorso di maggiore austerità, di
riduzione del consumismo, ma questo non si può fare cancellando il
diritto all'assistenza sanitaria di milioni di cittadini che pagano
delle somme ingenti proprio finalizzate a questo servizio. Noi
riteniamo che questo sia veramente un aspetto paradossale.
Ci sono altri settori della spesa pubblica in cui si può
intervenire, ad esempio il settore dei grandi appalti del piano
decennale della grande viabilità, un settore in cui sono stati
buttati migliaia di miliardi, spese faraoniche che sono il terreno
ideale in cui si sviluppa il cosiddetto "sistema della
tangentopoli".
É lì che bisogna tagliare, perché quelli non sono interventi
essenziali, anzi molte volte sono sbagliati e dannosi. Così come
c'è un ampio margine di taglio nel settore militare del riarmo. Sta
andando avanti un discorso di riordino dell'esercito che sta
comportando un aumento, anno dopo anno, delle spese militari.
Perché non si interviene in questo settore riducendo le sue
spese gigantesche, perché non si interviene in una
razionalizzazione di questo Stato, andando effettivamente in una
direzione di Stato regionalista, con trasferimenti di poteri
significativi a livello regionale e abolizione di una serie di
ministeri, che sono solo il terreno di sperperi e sprechi, di
doppioni di competenze, e che non servono in alcun modo al
Paese?
C'è in tale senso una proposta di referendum, di cui è promotore
anche questo Consiglio regionale, ma questo è sicuramente un
terreno su cui è possibile un'azione di taglio radicale, da cui il
Paese può uscire in positivo con un'organizzazione istituzionale di
tipo avanzato.
Questi sono solo accenni evidentemente, non voglio presentare
una manovra economica alternativa né sono nella posizione in cui è
possibile farlo, però sicuramente ci sono dei filoni evidenti a
tutti, così come invece, sul versante delle entrate, credo sia
inaccettabile che si continui, da una parte, con i condoni fiscali
per racimolare in fretta alcuni miliardi e, dall'altra parte, si
lascia via libera all'evasione fiscale che permetterebbe di
innalzare, se combattuta, se neutralizzata, le entrate dello Stato
italiano e di tutta la comunità nel suo complesso.
Noi riteniamo che il Consiglio regionale debba prendere una
posizione chiara in previsione degli incontri che ci saranno e del
dibattito parlamentare.
L'articolo 6 del decreto, che affronta proprio uno dei nodi più
scottanti - quello della revisione delle prestazioni sanitarie -
dice chiaramente che entro il 30 novembre 1992, d'intesa con la
Conferenza permanente per i rapporti tra lo Stato, le Regioni e le
Provincie autonome, il Governo definisce i livelli dell'assistenza
sanitaria tagliando le prestazioni sanitarie ai nuclei familiari
con reddito superiore ai 40.000.000.
Quindi c'è un primo terreno d'intervento in cui il Presidente
della Giunta e questo Consiglio potranno esprimere la loro voce,
questa Conferenza con il Presidente del Consiglio dei Ministri per
definire gli interventi nel settore sanitario, e in quella sede
bisogna che la Regione Valle d'Aosta faccia sentire fino in fondo
la sua opposizione rispetto all'articolo 6, chiedendone una
radicale modificazione.
Non è possibile cancellare dal servizio sanitario quasi metà
della popolazione della Valle d'Aosta: è una cosa inconcepibile.
Credo che ci debba anche essere un intervento molto fermo e molto
preciso da parte dei Parlamentari della Valle d'Aosta.
Su questo terreno devo dire che sinora non ho sentito levarsi la
voce del Deputato e del Senatore della Valle d'Aosta.
Le redazioni giornalistiche della Valle d'Aosta vengono inondate
di comunicati stampa ogni volta che Luciano Caveri apre la bocca in
Parlamento per intervenire sulla Bosnia o su qualsiasi altra cosa.
In questo caso io non sentito ancora la voce dei nostri
Parlamentari su detto decreto, che pure è conosciuto da quasi una
settimana.
Questo mi preoccupa, così come mi preoccupa il silenzio che c'è
stato intorno all'atteggiamento dei nostri Parlamentari sulla
legge-delega in materia di previdenza, di sanità, di pubblico
impiego e di finanza locale.
Questo provvedimento è già stato votato al Senato e, adesso,
alla Camera.
Io non so quale è stato l'atteggiamento dei nostri Parlamentari,
non ne è giunta notizia, eppure si tratta di un provvedimento
estremamente importante perché è lì che si va a stabilire la
cosiddetta ICI.
Qui non si capisce qual'è la linea che viene portata avanti dai
nostri Parlamentari, nostri Parlamentari per modo di dire, perché
sono evidentemente espressione non di tutta l'approvazione, ma di
una serie di forze politiche che hanno ottenuto la maggioranza dei
consensi.
Infine c'è un ultimo aspetto che vorrei rapidamente
affrontare.
Io credo che se questo decreto legge non verrà radicalmente
modificato, in particolare se non verrà modificato questo articolo
6 che riguarda le prestazioni sanitarie, allora un ruolo dovremo
assumercelo come Regione.
Non è possibile che noi continuiamo, non uso la parola buttare
che forse può offendere qualcuno, a utilizzare centinaia di
miliardi in contributi che vanno in direzioni che non sono
assolutamente essenziali, e poi non siamo in grado di garantire
l'assistenza sanitaria di base a tutti i cittadini della Valle
d'Aosta.
Quindi, se non si ottiene un risultato sul versante governativo,
ci deve essere sin d'ora un impegno perché si intervenga a livello
regionale per garantire a tutti l'assistenza sanitaria di base.
Questi sono i contenuti della risoluzione che ho presentato.
Ritengo che sia già stata letta, e quindi non do un'ulteriore
lettura.
Presidente
Ha chiesto la parola il Consigliere
Milanesio.
Milanesio (PSI)
Brevemente, per completare quello
che avevo cercato di dire prima, forse non rispettando il
Regolamento.
Io ritengo che questa risoluzione, se opportunamente emendata in
due aspetti che poi voglio indicare, potrebbe avere quel
significato che può servire rapidamente nel dibattito in corso
sulla trasformazione del decreto legge in legge e potrebbe, diciamo
così, utilmente contribuire a questa discussione di carattere
generale che sta attraversando il Paese.
Io ho già detto prima che proponevo di modificare la parte là
dove si dice:
"...invita i Parlamentari della Valle d'Aosta a
votare contro tale decreto legge..."
, per due ragioni.
Primo, perché io credo che i Parlamentari della Valle d'Aosta
non siano a sovranità limitata, cioè votano come meglio credono,
secondo coscienza.
Noi li possiamo invitare invece, a lottare per una profonda
modifica di tale decreto legge.
Questo è il primo emendamento che proporrei all'ordine del
giorno, Riccarand.
Il secondo ed ultimo emendamento è nella parte: impegna
l'Assessore regionale alla sanità a predisporre gli opportuni
provvedimenti per garantire comunque l'assistenza medica di base a
tutti i cittadini valdostani.
Questa formulazione, secondo me, è estremamente pericolosa ed è
anche iniqua.
Io la modificherei in modo da garantire comunque l'assistenza
medica di base ai cittadini valdostani delle fasce di reddito più
modeste, perché mi sembra improponibile, da parte di una Regione a
Statuto speciale che è già oggetto di polemiche malevole, che si
presenti in un contesto nazionale dicendo: "fate quello che volete,
non vi chiediamo di modificare il decreto, comunque sappiate che
noi garantiremo l'assistenza medica di base a tutti i cittadini
valdostani".
Questo è voler definire la nostra regione come una regione che
non vuole partecipare, o far partecipare almeno i cittadini più
provveduti di questa regione, ad un sacrificio di carattere
generale che deve essere imposto.
Quindi questo tipo di formulazione è iniqua e
pericolosissima.
Io proporrei di modificare nel senso che ho detto: garantire
comunque l'assistenza medica di base ai cittadini valdostani delle
fasce di reddito più modeste.
Stabiliremo poi quali possono essere, ma questo mi pare che
abbia un senso e che non si possa prestare a polemiche malevole di
cui certamente saremo il bersaglio da parte di Ministri più o meno
taglieggiatori dei bilanci.
Presidente
Ha chiesto la parola il Consigliere
Gremmo.
Gremmo (UAP)
Io penso sia un po' riduttivo questo
documento, perché riguarda soltanto il problema della sanità.
Ho l'impressione che i traffici messi in campo dal Governo di
Roma riguardano una materia più complessa, come sanno tutti i
valdostani che sono stati sommersi dall'ICI, che colpisce quello
che è un diritto, cioè la casa.
Quindi mi sembra che ridurre tutto il ragionamento solo al fatto
sanitario limiti il senso di questa presa di posizione.
Se c'è un momento in cui avrei visto rilanciato, ma si capisce
che non può farlo Riccarand, su questo non ci sono dubbi, un
discorso regionalista forte, sarebbe stato di fronte al salasso
fiscale che viene fuori adesso.
Io ero quasi convinto di vedere Grimod rilanciare l'idea della
nazione valdostana indipendente; forse in questo momento avrebbe
avuto anche più adesioni, e invece tutti zitti.
Chissà perché il Parlamentare mandato con la lista Valle d'Aosta
è allineato e coperto. Non bisogna sconfessarlo, perché giustamente
deve conquistare il suo posto al sole nella Commissione bicamerale
per le riforme, chiaramente se rompe le scatole non lo mettono più
nella Commissione bicamerale per le riforme e non bisogna
ostacolare le grandi manovre.
Qui in Valle l'Union Valdôtaine è tornata al Governo, quindi non
può prendere certe posizioni.
L'ho già detto prima, le patate bollenti le dà a Lanivi il
quale, essendo un galantuomo, si brucia le mani. Questa è la
politica dell'Union Valdôtaine.
Io ripeto, di fronte alle scelte inique, le scelte spaventose di
tassare addirittura la casa, vedrei una posizione forte non
limitata alla questione sanitaria.
Si parlava prima della Conferenza delle Regioni, ma secondo me
la Valle d'Aosta deve uscire da questa Conferenza delle
Regioni.
Quelli del PDS a Torino, colleghi dell'Union Valdôtaine, nel
dibattito che è stato fatto sui problemi delle regioni, hanno
interrotto i rappresentanti autonomisti dicendo: "...ma questi
valdostani hanno troppo, togliamogli qualcosa, siamo stufi...".
Quindi, se i partiti di Roma, e dico il PDS perché è il vostro
alleato di adesso, ma posso dire tutti gli altri, stanno montando
una campagna antivaldostana, proprio perché l'esempio Valle d'Aosta
è un esempio vincente e importante, io dico al Presidente: "usciamo
dalla Conferenza delle Regioni, andiamo ad assumere un
atteggiamento diverso".
Se Roma sta facendo solo delle scelte antidemocratiche
impopolari... apro una parentesi, sono arrivati al punto, il
Ministro Mancino, di fare un decreto che rinvia le elezioni
comunali perché hanno paura che le leghe prendano troppi voti, sono
arrivati al golpe elettorale, perché quello è un golpe
elettorale...se questa è la realtà giriamogli le spalle, guardiamo
all'Europa, rivolgiamoci al Parlamento europeo, rivendichiamo
quello che dicevate voi e che diceva qualcuno in campagna
elettorale.
Non l'ho fatta io la campagna elettorale della lista Valle
d'Aosta, c'era chi diceva giustamente certe cose.
Quindi prima cosa usciamo dalla Conferenza delle Regioni.
Se le altre Regioni hanno un contenzioso con la Valle d'Aosta,
noi rispondiamo dicendo va bene, amici come prima, da Carema in giù
fate quello che volete, noi guardiamo verso l'Europa.
Nel merito invece di questa cosa, caro collega Riccarand, non è
vero che questo decreto cancella l'assistenza sanitaria gratuita
per tutti.
I lavoratori extracomunitari, come li chiama la collega Monami,
cioè un milione e mezzo di clandestini che sono arrivati in Italia
con mezzi fraudolenti, che sono stati regolarizzati e che sono qui
e non ce li togliamo più dai piedi, hanno l'assistenza sanitaria
gratuita.
Io sono andato l'altro giorno dal medico, pagando di tasca mia,
e c'erano i signori extracomunitari che pretendevano addirittura di
non fare nemmeno la fila, perché sembra che nel Marocco chi è più
forte e grida di più passi davanti agli altri. Questi l'assistenza
sanitaria continuano ad averla, pagata dalle regioni.
Quindi, se alla fine diciamo che vogliamo garantire ai nostri
poveri qualche cosa, dobbiamo cominciare a dire che a questi
signori, in attesa di rispedirli al mittente, dobbiamo togliere i
privilegi che hanno.
Riccarand dice che non bisogna più fare le strade, viaggiamo di
nuovo con il carretto. É una scelta, c'è a chi piace anche questo,
perché fare le strade è solo uno spreco.
Io dico che fare le strade è utile.
Se vogliamo tagliare gli sprechi cominciamo a pensare a cosa
succede da Roma in giù, in certe regioni in cui lo sperpero è
totale.
Allora sì che risaniamo, ma questo è il contenzioso politico che
dobbiamo aprire, cioè dire che ormai l'Italia è divisa in due, e
non lo è perché lo vogliamo noi, lo è oggettivamente.
Ci sono delle regioni europee che vengono castigate, punite,
bloccate nel loro sviluppo in tutte le maniere da un Governo che
deve garantire i privilegi da Roma in giù.
É questo il senso politico del nostro ragionamento, prendiamone
atto. Leggevo ieri l'ultima notizia, una banalità: le assicurazioni
non assicurano più le macchine a noleggio da Napoli in giù, perché
i furti delle auto sono talmente tanti che non è più possibile
garantirli.
Allora, se l'Europa si è fermata sugli Appennini, prendiamone
atto, abbiamo il coraggio di dirlo.
Quindi non corriamo dietro a nessuna manovra di Amato. Noi
dobbiamo fare un discorso autonomista forte, perché solo un
discorso autonomista forte può, in qualche maniera, dare certezza
di una soluzione.
In Italia ci sono un milione e mezzo di politicanti che vivono
di politica. La prima cosa che noi dobbiamo chiedere è che vengano
eliminate tutte queste burocrazie sindacali, partitiche, cioè che i
partiti non abbiano più i diritti e i privilegi che hanno
adesso.
Il fatto che esiste una legge sul finanziamento pubblico dei
partiti è una cosa oscena.
Il fatto che ci siano un milione e mezzo di extracomunitari da
una parte, un milione e mezzo di politici a tempo pieno dall'altra,
fa tre milioni di parassiti che gravitano sulla situazione, e io li
metto sullo stesso piano proprio perché non sono razzista.
Riguardo al problema della sanità, cominciamo a dire che non
vogliamo più che sia data l'assistenza sanitaria gratuita agli
extracomunitari, primo punto.
Secondo punto, noi vogliamo che i controlli siano fatti davvero,
perché non è possibile che gli uffici della Valle d'Aosta e delle
regioni del Nord riescono a controllare la situazione di ogni
cittadino al punto che la possibilità di salasso fiscale è enorme,
mentre a Napoli 50.000 persone non risultano nemmeno iscritte
all'anagrafe.
Come volete che questi paghino le tasse se non risultano neanche
all'anagrafe?
Il discorso regionalista e autonomista deve essere forte,
coraggioso. Il fatto politico importante è quello di essere
consequenziali con quelle che erano le promesse fatte in campagna
elettorale, perché a tutte le campagne elettorali i movimenti
autonomisti dicono che vogliono battere i pugni con Roma, poi nei
fatti silenzio assoluto davanti alle scelte più inique.
La gente queste cose non le sopporta più.
Il malcontento che cresce in Valle d'Aosta è enorme, voi non ve
ne rendete conto perché andate solo alle inaugurazioni dove ci sono
i vostri amici di partito, andate nelle
crotte
a fare la
bevuta con gli attivisti del partito e pensate che questa visione
idilliaca della Valle sia ancora reale.
Io che non vado alle inaugurazioni perché non ho niente da
inaugurare, non bevo quindi non vado nelle
crotte
; parlando
con la gente ai mercati mi rendo conto che c'è una insoddisfazione
generale.
O questa classe politica riesce ad essere valdostana nel senso
migliore del termine, cioè capire che ci sono anche dei momenti in
cui bisogna rompere con certe situazioni e battere i pugni sul
serio, oppure se l'andazzo è quello della doppia politica, qui in
Valle
rouge et noir
, a Roma zitti, allineati e coperti, non
riuscite più a prendere in giro nessuno.
Su questo documento io chiederei al collega Riccarand di mettere
che il Governo deve drasticamente ridurre e togliere gli aiuti agli
extracomunitari arrivati nel nostro Paese, questo è l'emendamento
che propongo io.
Seconda cosa, l'invito ai Parlamentari della Valle d'Aosta
togliamolo, perché è inutile invitarli, tanto non ci sono neanche,
hanno cose più importanti, fanno parte della Commissione bicamerale
che deve studiare le grandi riforme dello Stato.
Non invitiamo nessuno, però ci impegniamo, e questo è l'impegno
che può prendere il Presidente, a uscire dalla Conferenza delle
Regioni.
Usciamo dalla Conferenza delle Regioni, perché c'è, nel giro dei
partiti delle altre Regioni, una marea montante antivaldostana, e
purtroppo, Bondaz, è così, perché ci sono dei regionalisti di certe
regioni che tu conosci, che noi conosciamo, che fanno la nostra
stessa battaglia, ma ci sono delle forze politiche ambigue, e
ripeto, il PDS in questo è campione.
Allora, se c'è un sentimento diffuso di questo tipo, noi
dobbiamo reagire con altrettanta chiarezza, e l'autonomia è
questo.
Io non ho ancora capito cos'è per voi l'autonomia.
L'autonomia, da quello che ho visto negli ultimi mesi di governo
è: la questione "Casinò" non è stata risolta, la questione
"Mercedes" non è stata neanche affrontata, la questione "Autoporto"
nemmeno, la questione "Fontina" siamo allo sbando più completo come
la questiona "Autostrada"; e questa è la vostra idea di
autonomia.
Bondaz, che fondamentalmente è un buono, diceva che è una
concezione statica. Mi sembra che sia qualche cosa di peggio.
La mia concezione di autonomia è un po' differente.
La mia concezione di autonomia è che i soldi che ci spettano
devono rimanere qui e non andare a Roma, perché al massimo un
regime federale dà i soldi per la difesa, ma la difesa ha mandato i
soldati in Sardegna creando tutto lo scompenso possibile
immaginabile.
Per le spese comuni di funzionamento dello Stato basta poi
rivendicare tutti i posti pubblici della Regione, e sarebbe un
'ottima cosa perché daremmo lavoro ai disoccupati, mentre invece
forze di Polizia, agenti carcerari, eccetera, arrivano tutti da
fuori Valle.
Rivendichiamo maggiori competenze, e a questo punto l'esigenza
di dare dei soldi a Roma cade. Questa è la mia idea di autonomia,
cioè i soldi rimangono qua e vanno a tutti, perché non è
assolutamente detto che l'autonomia debba essere un fatto di
classe.
I veri poveri non sono quelli che hanno soltanto un certo
reddito, perché la grande iniquità, la grande truffa, è quella di
dire che i poveri sono gli extracomunitari perché non hanno niente,
mentre poi si scopre che in realtà sono privilegiati in tutte le
cose.
Io chiedo al collega Riccarand di inserire questo emendamento,
cioè che non vengano più dati soldi per l'assistenza sanitaria
degli extracomunitari i quali essendo lavoratori, come li chiama la
collega Monami, possono pagarsela. Io ritengo debole questo
documento, perché il contenzioso sanitario è solo un aspetto,
mentre le scelte di questo Governo, che qualcuno ha definito
giustamente "di lacrime e sangue", sono chiare.
Primo è la continuazione del sistema partitocratico che in
qualche modo vuole difendere i suoi privilegi al punto di fare un
golpe elettorale rinviando le elezioni nelle città dove le leghe
sarebbero il primissimo partito. Secondo compito è garantire i
privilegi di certe regioni.
Ci sono stati alcuni parlamentari del Belice che hanno persino
ricattato Amato apertamente dicendo: "noi non ti diamo la fiducia
se tu non continui a darci i soldi". Mi pare che il terremoto del
Belice sia passato da qualche settimana, eppure vogliono ancora
soldi. Quindi il Governo Amato deve coprire gli sprechi
assistenziali e parassitari di certe Regioni, e quindi deve
salassare continuamente qua.
É rilevante il fatto che sia stata tassata la casa, un bene
primario, e non a caso le Leghe dicono di non pagare.
Il fatto che questo documento parli solo del fatto sanitario lo
trovo limitativo.
C'è della gente che dovrà pagare tasse su immobili ereditati, e
questo grida vendetta.
La prossima volta tasseranno l'aria e siccome l'aria della Valle
d'Aosta è buona, oltre tutto avrà una tassa maggiore.
Inoltre questi estimi catastali sono un'ingiustizia unica.
I livelli della Valle d'Aosta superano di gran lunga, anche per
il paese meno turistico, quelli di qualunque altro posto.
Quindi non c'è posto per l'equità in chi ha stabilito questi
criteri.
Li hanno stabiliti sulla volontà di tartassare chi ha sempre
pagato perché, caro collega Riccarand, è giusta la lotta contro
l'evasione fiscale, ma bisogna cominciare a farla nelle regioni
dove nessuno ha mai pagato niente, perché se nel Meridione le case
non sono neanche state iscritte al catasto, ditemi voi come
riescono a fare pagare l'ICI.
Noi dobbiamo avere il coraggio di innescare un meccanismo
diverso, cioè quello dell'autonomia.
Certo, in questo momenti gli attacchi verso l'autonomia della
Valle d'Aosta vengono fatti in modo pretestuoso per una semplice
ragione, perché l'esempio Valle d'Aosta è un esempio vincente, un
grande esempio, e non a caso tutti i partiti su questo sono
d'accordo.
É notizia di due o tre giorni fa che in Friuli il Partito
Socialista si è reso autonomo.
Fatelo anche voi, la Democrazia Cristiana abbia questo
coraggio.
Non lo dico al PDS perché ha già un nome locale, però poi, al di
là del nome, la sostanza politica di alcuni partiti è quella o
della doppia faccia o del silenzio, e questo documento così come è
coniato è debole, anche perché l'opinione pubblica va oltre le
mediazioni e gli equilibrismi di partito e ha ormai maturato certe
coscienze, ed è bene che tutti quanti cominciamo a rendercene
conto.
Presidente
Chiederei al Consigliere Gremmo di
voler formalizzare, se crede, gli emendamenti che ha proposto
verbalmente.
Ha chiesto la parola l'Assessore alla sanità ed assistenza
sociale, Cout.
Cout (PCI-PDS)
Ho chiesto la parola perché mi
sembra importante sottolineare alcune questioni.
La discussione di oggi non è solo un problema di sanità, il
problema è che ci ritroviamo in questo momento addosso, in Italia,
una serie di scelte non fatte e di problemi non risolti che si
trascinano da anni.
Però, secondo me, il nostro compito di oggi, al di là di quella
che può essere una discussione demagogiga, è di cercare di dare dei
contenuti alle parole.
Se noi parliamo di autonomia è necessario trovare i modi per
portare avanti una battaglia autonomistica, sia nella Conferenza
dei Presidenti delle Regioni nelle riunioni che avvengono a Roma,
sia nel Parlamento, e soprattutto dobbiamo riuscire nel concreto,
in Valle, ad operare quelle scelte che sono necessarie per fare in
modo che la soluzione dei problemi che non ci viene data da parte
dello Stato riusciamo in qualche modo a darla noi.
Per ciò che sono riuscito a capire in riferimento ai problemi
della sanità, non tutte le scelte sono ancora definite e alcune
sorprese dovranno ancora arrivarci quando ulteriori decreti
definiranno alcune questioni nei loro contenuti.
Se adesso si parla di interventi a carico dei cittadini, per ciò
che riguarda il riparto delle spese a carico dello Stato e a carico
delle Regioni, cosa che è avvenuta sempre con anni di ritardo,
sapremo qualcosa solo quando la questione verrà affrontata e decisa
nei suoi piccoli termini.
Finora i tagli della sanità, per ciò che riguarda la Valle
d'Aosta, sono avvenuti continuamente. La Regione Valle d'Aosta
assieme ad altre Regioni pagava il 20 percento, e assieme a qualcun
altro ha pagato poi il 28 percento di questa spesa.
Anche se per il momento non si sa ancora esattamente come
avverrà, si può intravedere che, se è vero quello che si è capito
in alcune riunioni che ci sono state a Roma alle quali abbiamo
partecipato, quando verranno fissati esattamente i livelli
assistenziali in tutta Italia per gli interventi sanitari, questi
saranno uguali per tutti e avranno degli standard, e ci sarà, da
parte dello Stato, un rimborso su questi livelli.
Per il resto lo Stato ci dirà: "Voi non siete obbligati a stare
in questi livelli, se volete qualcosa in più ve lo dovete
pagare".
Allora qui, probabilmente, a carico della Valle d'Aosta ci sarà
non più il 20 o 28 percento come avveniva ultimamente, ma il 50
percento o più di spesa a carico per ciò che riguarda la spesa
sanitaria. Da parte della Regione vi sarà una possibilità di
intervenire con scelte sue e al limite vi potrebbe essere una
capacità impositiva.
Ma mi chiedo come sarebbe possibile, in questo momento, per una
Regione, dopo le imposizioni che ci sono state nei confronti dei
cittadini, andare ulteriormente a gravare con un'altra scelta
impositiva, sarebbe una doppia stangata.
Quindi penso che la prima cosa da fare, da parte dei
Parlamentari della Valle d'Aosta, nella discussione per ciò che
riguarda le scelte che possono essere ancora fatte o modificate e
da parte del Presidente della Giunta nella sede della Conferenza, è
di sottolineare tali questioni.
L'altra possibilità di intervento che rimane è una possibilità
della quale si è già avvertita in maggioranza la necessità e della
quale si è già discusso.
Noi abbiamo, come Assessorato, già avuto con l'USL una riunione
in cui siamo andati ad individuare una prima possibilità di ridurre
la spesa sanitaria con degli interventi che, per il momento, seppur
marginali, potrebbero definire alcune questioni.
Come Assessorato abbiamo, senza aspettare detto decreto, già
dato un piccolo taglio a quelli che sono alcuni contributi
individuali, e l'impegno che ci siamo presi è comunque di rivedere
la questione.
Abbiamo, per razionalizzare le spese di acquisto per esempio di
materiale per l'Ospedale, voluto mettere in piedi una Commissione
che esaminasse più precisamente e razionalizzasse queste scelte.
Per quanto riguarda la maggioranza, una prima discussione è stata
fatta, e secondo noi qui ci saranno grosse scelte da fare.
Se è vero infatti che il taglio sulla spesa socio-sanitaria,
cioè sul bilancio che noi dovremo integrare per il pagamento delle
spese dell'USL, sì porterà via una fetta dei fondi che abbiamo a
disposizione, è pur anche vero che, malgrado tutto, alcune scelte
giuste sono state fatte in questi anni, come l'intervento nel
"sociale" per ciò che riguarda l'inserimento degli handicappati, la
lotta alle tossicodipendenze, la questione degli anziani, le
microcomunità i cui bilanci continuano ad aumentare - mentre l'anno
scorso in bilancio c'erano 18.000.000.000 con una previsione di una
trentina di miliardi, si parlerà quest'anno di 34.000.000.000 -,
gli asili nido nuovi che dovrebbero essere aperti, e anche lì la
spesa continua ad aumentare, e così per altre spese nel "sociale"
che non sto ad indicare.
Quindi, nel momento in cui dette spese hanno teso in questi anni
ad aumentare e tendono ad aumentare, noi dobbiamo già sapere che
dovremo, con il bilancio a disposizione dell'Assessorato alla
sanità, andare a coprire un disavanzo maggiore per le spese
sanitarie.
Quindi, all'interno di questo, vanno fatte delle scelte e sarà
qui, secondo me, la grossa discussione che andrà fatta, al di là
della discussione su questa risoluzione o sull'impegno che viene
chiesto all'Assessore.
É una discussione di fondo che dovrà individuare dei capitoli e
delle spese in bilancio che potranno essere tenute momentaneamente
da parte, perché io concordo con quanto diceva Riccarand e con
quanto dicevano altri nei loro interventi, che bisogna soprattutto
pensare alle fasce più deboli, a quelli che maggiormente ne hanno
bisogno, con degli interventi che sono stati messi in piedi in
questi anni e che non possono essere abbandonati, e così pure deve
essere garantita un'assistenza medica di base a chi effettivamente
ne ha bisogno.
E qui concordo con chi diceva che va fatta una distinzione.
É già fissato entro il limite di 40.000.000 di reddito chi dovrà
pagare in un certo modo e chi dovrà essere esente.
Però io direi che anche qui, a livello nazionale, c'è una scelta
di fondo che apre la possibilità ad un intervento nella sanità in
forma diretta, per chi dovesse sceglierlo, con delle assicurazioni
e senza gravare sulla spesa sanitaria delle USSL. Ma c'è un
pericolo di fondo che, almeno secondo il parere di molti, ci
riporta indietro nelle scelte.
C'è appunto il pericolo che chi può permetterselo abbia una
spesa di prim'ordine, e noi dobbiamo fare in modo che anche tutti
gli altri abbiano quello che è necessario per garantire
quest'assistenza di base, così come si è fatto in questi anni e
così come dovrà essere la scelta per gli anni futuri.
Per concludere voglio appunto sottolineare, come dicevo
all'inizio, il fatto che non si può fare demagogia su queste
questioni.
Ci sono delle scelte che non potremo fare oggi anche perché
alcune disposizioni le sapremo solo con i decreti successivi che
devono ancora essere emanati dallo Stato.
Va fatto in modo che questi decreti avvengano con tutte le
garanzie per un indirizzo che vada in un certo senso per ciò che
riguarda le spese socio-sanitarie, ma soprattutto una serie di
decisioni le dovremo prendere successivamente, andando a valutare
ciò che può essere fatto con il bilancio che avremo a disposizione
e facendo delle scelte oculate sugli interventi da fare.
E qui ci vorrà non solo l'impegno della Giunta e della
maggioranza ma di tutto il Consiglio.
Presidente
Ha chiesto la parola il Consigliere
Bajocco.
Bajocco (PCI-PDS)
La manovra finanziaria del
Governo Amato sta facendo arrabbiare milioni e milioni di cittadini
italiani.
In questo Consiglio sento il Presidente della Giunta dire che
questa manovra era necessitata, sento il Consigliere Milanesio dire
che chiediamo ulteriori sacrifici.
Mi sembra che fino ad ora i sacrifici li abbiano fatti le
categorie più disagiate, perché la maggior parte delle tasse sono
sempre state pagate da chi è a reddito controllato e non da
altri.
La responsabilità di tutto questo non penso che sia nostra.
La colpa è di questo Governo, che da 45 anni sta governando
l'Italia. Condivido quanto dicevano anche altri consiglieri, che
dobbiamo arrivare a rinnovare non solo strutture e leggi ma uomini,
mettere facce nuove per poter lavorare in un modo diverso.
Io voglio ricordare una cosa, in una Conferenza dei Capigruppo
regionali con i due Parlamentari, quando dovevano avere la
consultazione con il Governo Amato per decidere il loro voto,
questi chiedevano a noi quali erano i punti salienti che potevano
sostenere con il Governo Amato per poter dare o no il voto.
Dopo aver sollevato certi problemi, si parlava dell'occupazione,
del problema della Cogne, si è parlato del problema del riparto
fiscale che non deve essere toccato, delle massime garanzie.
É vero che la Valle d'Aosta può avere quattro soldi più degli
altri, ma è vero che la Valle d'Aosta ha anche delle responsabilità
diverse rispetto agli altri, ha delle spese maggiori.
Si è parlato della moralizzazione e della trasparenza.
Io ho detto ai due Parlamentari di non votare il Governo Amato
perché era un Governo debole e non avrebbe realizzato niente di
tutto questo.
Io non ho votato i due Parlamentari perché facevo parte di
un'altra coalizione, e sono contento di non averli votati perché
hanno votato questo Governo che sta colpendo maggiormente i più
deboli.
Condivido una gran parte della risoluzione di Riccarand proprio
perché segue un indirizzo, e cioè di non toccare sempre i più
deboli.
Il problema della sanità e delle pensioni sono cose su cui
questo Governo dovrebbe riflettere.
L'altro discorso è la tassa sulla casa, l'ICI.
É una vergogna che questo Governo faccia pagare una tassa a
coloro che stanno facendo ancora sacrifici, pagandosi il mutuo, per
avere una prima casa.
Per questo, in linea di massima, concordo con questa risoluzione
presentata dal Consigliere Riccarand.
Presidente
Ha chiesto la parola il Presidente
della Giunta Lanivi.
Lanivi (GM)
Chiederei una breve sospensione per
concordare alcuni emendamenti.
Presidente
Prima della sospensione io proporrei di
chiudere la discussione, se ci sono altri interventi.
Ha chiesto la parola il Consigliere Ricco.
Ricco (DC)
Il discorso del collega Bajocco ce lo
dovevamo aspettare, specialmente nel dare la colpa sempre agli
altri in quanto loro non hanno mai governato.
La sostanza è che oggi noi tutti siamo in una situazione
abbastanza sfortunata.
É noto che il nostro Paese si trova in condizioni disastrose,
anzi direi fallimentari.
Era indispensabile prendere delle decisioni rapide, produttrici
di risparmi e di nuove entrate.
É indiscusso che quando vengono chiesti sacrifici ai cittadini,
questi non siano sempre felici e ben disposti.
Il decreto legge presentato dal Consiglio di Ministri contiene
certamente una cura violenta.
Ritengo che tale decreto debba essere analizzato con profonda
calma per apportare delle modifiche significative, specialmente nel
campo pensionistico e nel campo della sanità.
Quindi siamo favorevoli ad esaminare la risoluzione di
Riccarand, apportandovi delle modifiche da concordare, tenendo
anche presente quello che diceva il collega Milanesio.
Collega Gremmo, in parte condivido il tuo pensiero, ma volevo
ricordarti che la Valle d'Aosta non produce tutto quello che
spende; in sintesi, è una Regione che ha una finanza derivata,
derivata dalla legge di riparto fiscale.
Per quanto poi riguarda le case non iscritte in catasto in altre
Regioni, sono d'accordo, ma volevo ricordargli che purtroppo tale
fenomeno esiste ed è diffuso anche in Valle d'Aosta.
Presidente
Ha chiesto la parola il Consigliere
Beneforti.
Beneforti (DC)
Io volevo aggiungere a quello che
ha detto il collega Ricco alcune considerazioni.
É vero che esiste una manovra economica che certamente va a
colpire i ceti più deboli della società.
Io non dico che una manovra economica oggi non sia necessaria,
anzi è indispensabile per poter far fronte al debito pubblico che
lo Stato ha realizzato nel nostro Paese; però occorre tener
presente la situazione in cui questa manovra viene realizzata e
quali ceti va a colpire.
Sembra impossibile che tutte le volte che si parla di manovre
economiche si debba parlare di sanità e di pensioni.
Questi sono due settori che, se vengono toccati, colpiscono le
categorie più deboli, quelle che hanno maggiori bisogni, perché io
credo che chi ha soldi si possa curare, ma non sono certamente i
pensionati con i minimi di pensione che possono andarsi a curare
una volta effettuati i tagli nel settore sanitario.
Tutto questo dà l'impressione che si voglia giungere
all'abbattimento dello stato sociale nella nostra società.
Io ritengo, e riteniamo come partito, che oggi non si possa
eliminare lo stato sociale, in quanto esistono ancora delle
categorie di cittadini che non sono autonome finanziariamente ed
economicamente, che non possono far fronte alle spese che gli si
presentano, e questi sono gli 8.000.000 di pensionati al minimo di
pensione, sono quelli che appartengono alla vecchia e nuova
povertà, ci sono gli extracomunitari che oggi risiedono nella
nostra regione e gli stranieri che risiedono in questo Paese e che
certamente non sono in grado di far fronte a tutte le evenienze che
hanno di fronte.
Nella risoluzione che deve essere presentata non è sufficiente
dire: "...impegna l'Assessore alla sanità a predisporre alcuni
provvedimenti per garantire comunque l'assistenza medica di base a
tutti i cittadini valdostani..."; qui bisogna impegnare il
Presidente e l'Assessore, che partecipano alle Conferenze
Stato-Regioni, a battersi perché non venga eliminato lo stato
sociale nel nostro Paese.
Se noi riusciamo ad ottenere che rimanga lo stato sociale, che
vuol dire prendere tutte quelle precauzioni per venire incontro a
chi appartiene a questo stato sociale, il problema è risolto, anche
quello dell'assistenza di base.
Come facciamo oggi ad abbattere lo stato sociale, chiudiamo le
microcomunità? Restringiamo gli asili- nido, non diamo più
l'assistenza agli anziani?
Per cui bisogna battersi con il Governo centrale, riaffermare in
questo delle soluzioni come fanno le Organizzazioni sindacali, le
quali fanno una manifestazione a Roma il 26 per il mantenimento nel
Paese dello stato sociale.
É chiaro che dobbiamo recuperare dei finanziamenti, che lo Stato
ha bisogno di coprire il debito pubblico; ma allora portiamo avanti
un'azione diversa, un'azione innanzitutto di recupero delle
evasioni fiscali o contributive.
Non si può pensare di ridurre tutto a scapito della sanità
oppure delle pensioni.
Se guardate le pensioni dal 1968 ad oggi, le conquiste fatte dai
lavoratori attivi nel 1968 sono state tutte rimangiate dalla
situazione che si è venuta a creare nel Paese, e a pagare sono
sempre stati coloro che certamente sono più deboli, quindi i
pensionati e coloro che hanno i redditi più bassi.
L'azione da portare avanti, per noi, è il mantenimento dello
stato sociale, e deve essere chiaro nella risoluzione proporremo la
necessità di portare avanti un discorso di recupero delle evasioni
fiscali e il recupero delle evasioni previdenziali.
La Previdenza sociale si è messa un po' al passo con i tempi e
oggi riesce a recuperare un certo numero di miliardi di evasioni
contributive che c'erano state nel passato.
Noi dobbiamo riaffermare il principio che ogni cittadino deve
pagare le tasse in base al reddito che ha, e allora noi possiamo
mantenere quello stato sociale senza doverlo smantellare a
discapito di chi ha più bisogno.
Presidente
Credo a questo punto di poter
dichiarare chiusa la discussione e quindi passare ai dieci minuti
di sospensione che avevamo indicato prima.
La seduta è sospesa alle ore 11.38.
La seduta riprende alle ore 12.01.
Presidente
Riprendiamo i lavori del Consiglio.
A questo proposito posso annunciare che è stata raggiunta una
vasta convergenza di posizioni relative alla risoluzione presentata
dal Consigliere Riccarand, con emendamenti e inserimenti di altri
punti.
Quindi io do lettura, dal momento che è molto articolata questa
nuova riscrittura della risoluzione, alla risoluzione stessa.
Risoluzione Esaminato il Decreto legge 19 settembre 1992, n.
384, contenente: "Misure urgenti in materia di previdenza, di
sanità e di pubblico impiego, nonché disposizioni fiscali";
rilevato che, nel suo complesso, la manovra finanziaria del
Governo è ispirata ad una volontà centralistica e, quindi, in
contrasto con l'esigenza di valorizzare il ruolo e le funzioni
delle autonomie per garantire lo sviluppo democratico e ordinato
del Paese;
rilevato che tale provvedimento colpisce pesantemente i redditi
dei lavoratori dipendenti e contiene misure che cancellano per
molti cittadini la possibilità di usufruire di fondamentali servizi
sociali;
sottolineato in particolare, il carattere iniquo della norma che
elimina l'assistenza medica di base per milioni di cittadini;
evidenziato che è possibile e necessario un risanamento del
bilancio dello Stato tagliando sprechi, spese pubbliche non
essenziali e accrescendo le entrate con una effettiva lotta contro
l'evasione fiscale;
il Consiglio regionale della Valle d'Aosta
esprime un giudizio negativo sul decreto legge 19 settembre
1992, n. 384.
Poi, al punto dove dice "invita", sulla bozza di risoluzione
presentata da Riccarand, viene sostituita con un secondo punto:
Emendamento Sollecita i parlamentari della Valle d'Aosta ad
impegnarsi in sede di conversione per una profonda modifica di tale
decreto legge al fine di salvaguardare le conquiste fondamentali
dello stato sociale;
chiede al Presidente della Giunta di esprimere in sede di
Conferenza permanente Stato-Regioni il dissenso della Valle d'Aosta
sull'impostazione del decreto legge - qui viene meno il codicillo -
e a richiedere sostanziali modifiche;
impegna l'Assessore alla sanità ed assistenza sociale ad
adoperarsi a tutti i livelli perché l'assistenza sanitaria venga
garantita con equità e siano comunque tutelate le esigenze delle
fasce socialmente più svantaggiate della comunità valdostana.
Ecco, questo è il testo, se credete posso farlo riscrivere in
forma dattilografica, ma questo porta via un po' di tempo
Ha chiesto la parola il Consigliere Gremmo per dichiarazioni di
voto.
Gremmo (UAP)
Io mantengo il mio emendamento.
Presidente
Altri mantengono gli emendamenti?
Ha chiesto la parola il Consigliere Milanesio.
Milanesio (PSI)
No, io ritiro gli emendamenti
presentati perché sono in qualche modo contenuti nel testo finale
presentato.
Presidente
Pongo in votazione l'emendamento
presentato dal Consigliere Gremmo, il quale dice:
Emendamento "Chiede al Governo di eliminare ogni contributo
sanitario agli extracomunitari", compresi gli svizzeri,
immagino.
Presenti: 30
Votanti: 25
Favorevoli: 1
Contrari: 24
Astenuti: 5 (Aloisi, Martin, Milanesio, Mostacchi e Pascale)
Il Consiglio pertanto respinge l'emendamento presentato dal
Consigliere Gremmo.
Pongo ora in votazione la risoluzione emendata e integrata come
ho letto.
Presenti: 30
Votanti e favorevoli: 29
Astenuti: 1 (Gremmo)
Il Consiglio approva la risoluzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK