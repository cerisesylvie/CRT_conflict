Consiglio Regionale della Valle d'Aosta - Oggetto del Consiglio n. 3071 del 5 dicembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3071 del 5 dicembre 2017 - Resoconto
OGGETTO N. 3071/XIV - Interpellanza: "Iniziative assunte per
sollecitare la pubblicazione del decreto legislativo in materia di
coordinamento e di raccordo tra la finanza statale e
regionale".
Morelli (Président) -
Le point n° 29 est renvoyé à plus
tard pour une absence justifiée de l'Assesseur. Point n. 30 à
l'ordre du jour, pour l'illustration a demandé la parole le
conseiller Marquis.
Marquis (AC-SA-PNV) -
Abbiamo avuto modo già nello scorso
Consiglio, attraverso la mozione, di trattare l'argomento che
abbiamo riproposto all'attenzione del Consiglio attraverso
l'interpellanza oggetto di questa discussione: si tratta della
norma di attuazione che dovrebbe consentire la manovrabilità
fiscale.
Nel corso dell'ultimo Consiglio abbiamo appreso che la norma non
era ancora stata pubblicata e che l'iter aveva ancora tutta una
serie di passaggi da fare alla Presidenza della Repubblica e per la
pubblicazione; il giorno dopo abbiamo cercato di verificare, per
quanto si è potuto con i nostri mezzi, e parrebbe che la norma sia
stata bollinata dalla Ragioneria dello Stato e sia stata firmata
anche dalla Presidenza della Repubblica e trasmessa all'ufficio
competente per le pubblicazioni.
Era per avere conferma di questo, per poter fare il punto della
situazione, anche in approccio alla discussione del bilancio che si
terrà nei prossimi giorni.
Presidént -
Pour la réponse a demandé la parole le
Président du gouvernement.
Viérin (UVP) -
Ringrazio il collega Marquis per questa
iniziativa che, a dire il vero, non si limita a richiedere a che
punto sia il decreto legislativo, se alla firma o alla
pubblicazione, ma si spinge oltre, perché nelle premesse afferma
che il fatto che il decreto legislativo parrebbe già essere firmato
potrebbe (così nelle premesse viene scritto) dare la possibilità
d'inserire misure all'interno della legge di bilancio.
Vorrei dire che questo tema sta a cuore a diverse sensibilità
all'interno di quest'aula. Credo sia un tema trasversale. E se
fosse stato possibile già fare qualcosa, le cose sarebbero già
state fatte. Anche se - e lo trovate nel DEFR che è stato
presentato e approvato in Giunta - sulla manovrabilità fiscale noi
crediamo che sia importante avere una condivisione e le future
eventuali modulazioni dei tributi - che peraltro devono vedere
allocate delle risorse per compensare questa possibilità -
dovrebbero vedere operare un gruppo di lavoro, al di là dei tecnici
e chiaramente degli amministratori, per evitare che ci siano delle
scelte calate dall'alto, al di là di ciò che si può fare. Crediamo
che sia un tema d'interesse generale, da condividere anche con le
categorie e soprattutto con gli operatori economici.
Detto questo, noi spesso ci ricordiamo che è importante una
distinzione fra i ruoli tecnici e politici. Quindi il nostro ruolo
politico-amministrativo è stato quello di approvare in questo
Consiglio la norma di attuazione. Dopo di che c'è un iter tecnico,
che non può prevedere ingerenze, nel rispetto dei ruoli e delle
funzioni di chi deve poi fare i passaggi.
Quindi, contrariamente a quanto viene affermato
nell'interpellanza, la condizione essenziale perché una norma di
legge sia efficace, è la sua pubblicazione. Quindi voi nelle
premesse dite che manca solo la pubblicazione, essendo già esperiti
tutti i passaggi amministrativi necessari e che quindi il decreto
legislativo è uno strumento utile, per cui si possono già applicare
una serie di misure. Voi dite "considerato che i tempi di
pubblicazione sulla
Gazzetta Ufficiale
hanno dunque
carattere esclusivamente tecnico e sono imminenti"; "che il decreto
legislativo offre straordinari margini di autonomia finanziaria,
che creano un utile strumento per rilanciare l'economia e
l'occupazione", noi crediamo che si debba agire (e si vuole agire)
ma si deve agire quando c'è questa parte che manca, in quanto è la
pubblicazione che stabilisce anche i termini dell'entrata in vigore
del decreto. Questo ce lo dicono i tecnici. Ecco perché noi diamo
la massima disponibilità, ma non ci possiamo sostituire ai tecnici,
interpretare le leggi e dire che basta la firma del Presidente
della Repubblica per applicarla, perché non è così. Quando poi gli
uffici ci dicono che non è così, anche come amministratori non è
che possiamo rivendicare delle cose che non sono corrette.
In assenza di pubblicazione del decreto legislativo recante la
norma di attuazione in materia di coordinamento e di raccordo tra
finanza statale e regionale - in aggiunta a quelle che già abbiamo
previsto, perché abbiamo per esempio previsto tutta una serie di
norme sulle tasse automobilistiche, sull'IRAP - noi non abbiamo
potuto inserire nella legge di stabilità regionale ulteriori norme
fondate su quanto in esso previsto, per il semplice fatto che gli
uffici competenti non avrebbero potuto proporre e validare queste
norme. C'è la volontà, ed è il secondo Consiglio in cui parliamo di
questo, ed è il secondo Consiglio in cui diciamo che, appena sarà
possibile, lo faremo, ma lo faremo in condivisione, tutti insieme,
per capire quale manovrabilità vogliamo mettere in campo.
Sappiamo anche che il decreto legislativo è già stato firmato
dal Presidente della Repubblica e ci auguriamo anche noi che la
pubblicazione sulla
Gazzetta Ufficiale
sia imminente, in
modo che il Governo, anche nel corso del 2018, possa iniziare (in
condivisione con il Consiglio) a impostare interventi normativi per
il rilancio dell'economia valdostana, compatibilmente con le
risorse che decideremo di allocare, individuando in che modo
reperirle, agendo sulla nostra autonomia finanziaria e sulle nuove
competenze che ci sono attribuite, attraverso questa norma, su
manovrabilità delle aliquote dei tributi locali.
Questo per dire, ripetiamo, come abbiamo avuto modo di dire
nell'ultimo Consiglio, che c'è la volontà, anzi, siamo stati i
proponenti, collega Marquis, di questa manovrabilità fiscale ai
tempi in cui abbiamo rilanciato una zona franca moderna compatibile
con l'attualità: è stato fatto un lavoro che è durato diversi anni,
è stata preparata una norma di attuazione e l'ultimo pezzo è
arrivato in questi ultimi mesi. Mancano i passaggi formali. Non
appena i passaggi formali saranno concretizzati, credo che sarà
importante, come l'abbiamo scritto nel DEFR, fare un gruppo
tecnico-amministrativo per decidere tutti assieme le azioni da
mettere in campo.
(
Alle ore 18:00 riassume la presidenza il Presidente
Rosset
)
Rosset (Presidente) -
Per la replica, ha chiesto la
parola il consigliere Marquis. Ne ha facoltà.
Marquis (AC-SA-PNV) -
Ho ascoltato con attenzione le
parole del Presidente del Governo, non posso dirmi soddisfatto
perché questa è una norma dalle straordinarie potenzialità; è una
norma approvata dalla Regione, dal Consiglio dei Ministri, dalla
Ragioneria dello Stato e dal Presidente della Repubblica e
l'aspetto tariffario dovrebbe entrare in vigore dal 1 gennaio del
2018.
Ora io mi chiedo se la pubblicazione formale, che è solo un atto
che deve fare un ufficio nei prossimi giorni, possa impedire le
ragionevoli certezze di disciplinare gli aspetti tariffari. Io
credo che se ci siamo azzardati, senza titolo giuridico, a
iscrivere i 144 milioni sul bilancio della Regione (ma di questo
discuteremo in sede di bilancio), non ci si debba spaventare di
scrivere gli effetti di questa norma, perché sicuramente il titolo
giuridico qui c'è, è chiaro e non può più essere messo in
discussione da nessuno.
Purtroppo qui si evidenzia una visione completamente diversa
della gestione dell'economia, dello sviluppo della regione. Ci sono
due modi diversi di vedere le cose. L'abbiamo visto dalla
presentazione della Finanziaria: si predispone un bilancio per
distribuire delle risorse, per fare della spesa, ma questa è tutta
spesa che non crea sviluppo.
Bisogna tenere conto di quello che fanno gli altri, perché qui
non c'è niente da inventare. Guardiamo quello che fanno le altre
Regioni. Io vi faccio solo un esempio: il Trentino, che ha un
bilancio di 4,7 miliardi, ha 364 milioni di sgravi fiscali.
Applicato alle proporzioni del nostro bilancio, vorrebbe dire che
dovremmo avere 93 milioni di sgravi fiscali, se fossimo in linea
con quello che stanno facendo gli altri. Noi abbiamo zero sgravi
fiscali e questa è la ragione per cui la nostra economia è ferma,
non c'è sviluppo, non c'è possibilità di creare dei posti di
lavoro!
Io credo che occorra un senso di responsabilità nel definirlo il
prima possibile e noi nel bilancio sicuramente faremo già delle
proposte in questa direzione, perché non ci si può arrendere
sostenendo che i passaggi ancora da fare sono dei tecnicismi e che
non ci sono ingerenze della politica. Io credo che al posto di fare
delle letterine (magari in altri ambiti), che lasciano il tempo che
trovano, qui ci stava una lettera allo Stato per sollecitare questa
pubblicazione.
Ma purtroppo sono sicuro che non è stata fatta, e questo
dimostra la mancanza di volontà di perseguire questo obiettivo da
parte del Governo. Questo mi dispiace molto, ma da Valdostano prima
che da politico, perché non c'è la possibilità di creare le
condizioni per dare sviluppo alla nostra economia. E su questo noi
ci confronteremo nel prossimo bilancio in aula, faremo delle
proposte e speriamo che ci possano essere le condizioni per essere
applicate, riteniamo che, al momento della discussione, ci possa
essere la pubblicazione della norma sulla
Gazzetta
Ufficiale
.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK