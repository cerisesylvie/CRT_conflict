Consiglio Regionale della Valle d'Aosta - Oggetto del Consiglio n. 905 del 20 ottobre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula
Oggetto del Consiglio n. 905 del 20 ottobre 1999 - Resoconto
OGGETTO N. 905/XI Intendimenti in merito ai provvedimenti
relativi alla programmazione delle medie e grandi strutture di
vendita. (Interpellanza)
Interpellanza Constatato il dilagare della grande
distribuzione commerciale che costringe numerosi piccoli
commercianti valdostani a chiudere i loro negozi;
Vista la necessità di salvaguardare le suddette attività, anche
agli effetti occupazionali;
Preso atto della protesta che si è elevata contro
l’apertura dell’ipermercato "Il
Continente" a Pollein;
i sottoscritti Consiglieri regionali
Interpellano
la Giunta regionale e l’Assessore competente per
conoscere:
1) quali iniziative intende mettere in atto per affrontare la
situazione venutasi a creare in Valle d’Aosta con
l’apertura di numerosi centri della grande
distribuzione, come "Il Continente";
2) i tempi entro i quali saranno presentati al Consiglio
regionale i provvedimenti previsti dalla "Legge Bersani",
concernenti la programmazione delle medie e delle grandi strutture
di vendita.
F.to: Beneforti - Curtaz - Squarzino Secondina
Presidente
La parola al Consigliere Beneforti.
Beneforti (PVA-cU)
Questa interpellanza è stata presentata
per riprendere, per quanto possibile, il confronto sulla politica
commerciale nella nostra regione, alla luce anche del "decreto
Bersani" e per la situazione che nel settore commerciale esiste
nella nostra regione.
Il programma della Giunta e dell'Assessore per quanto riguarda
questo settore prevedeva tre provvedimenti: uno, riguardante il
commercio in sede fissa, un altro, riguardante il commercio sulle
aree pubbliche, noto come "commercio ambulante", il terzo, per
l'insediamento delle grandi strutture di vendita, come
supermercati, ipermercati, eccetera.
I primi due provvedimenti sono stati portati già
all'approvazione di questo Consiglio, mentre il terzo ancora non è
stato presentato, sarà certamente in via di preparazione.
Il primo e il terzo provvedimento rivestono particolare
importanza, perché è su questi che si basano i presupposti della
"legge Bersani" e quindi della vita del commercio fisso nella
nostra regione.
Sul primo provvedimento dicemmo, in questo Consiglio, il nostro
parere all'atto della presentazione. Dicemmo allora, e confermiamo
oggi, che quella legge non era completa, che non conteneva tutti i
principi e le direttive generali per la regolamentazione
dell'attività commerciale in Valle d'Aosta. Dicemmo allora che
c'erano troppi rinvii, dicemmo che occorreva far presto per evitare
che la crisi nel settore del piccolo commercio si aggravasse, come
del resto sembra sia avvenuto. Dicemmo che era una legge suggerita
dalle associazioni dei commercianti più che dall'Amministrazione
regionale e dalle autonomie locali.
Di fronte a questi nostri rilievi ci fu assicurato che gli
impegni presi sarebbero stati rispettati e che anche eventuali
ritardi sarebbero stati recuperati. A tutt'oggi però non ci sembra
che gli impegni siano stati rispettati e che i ritardi siano stati
colmati. Ma oltre a noi, non sembra neanche ai commercianti e alle
loro associazioni che gli impegni siano stati rispettati.
Si è letto sui giornali:
"Stop ai supermercati!"
. Era uno
slogan riportato da diversi organi d'informazione al momento
dell'approvazione delle leggi sul commercio. Ma lo stop non c'è
stato, vista anche l'annunciata apertura dell'ipermercato "Il
Continente" e di altre attività. Con questo ormai i supermercati in
Valle d'Aosta superano i 100mila metri quadrati di territorio,
mentre non siamo ancora a conoscenza del provvedimento che deve
regolamentare la grande distribuzione nella nostra regione.
È alla luce di questa premessa, sollecitata anche dagli
interessati, che abbiamo presentato l'interpellanza, per conoscere
e far conoscere alla comunità valdostana le iniziative che la
Giunta e l'Assessore competente intendono mettere in atto per far
fronte alla situazione venutasi a creare a seguito della
proliferazione dei supermercati, per conoscere e far conoscere i
tempi entro i quali sarà presentato il provvedimento previsto dalla
"legge Bersani" per la regolamentazione della grande distribuzione
nella nostra regione, per conoscere e far conoscere se il
supermercato "Il Continente" corrisponde a quello previsto dalla
delibera approvata dal Consiglio nel 1995, delibera n. 1187. A noi
sembra che quello che si sta facendo non corrisponda ai contenuti
di quella delibera!
Queste sono le richieste che allo stato dei fatti la comunità
valdostana pone, per cui mi fermo in attesa delle risposte
dell'Assessore, riservandomi di tornare sull'argomento con la
replica.
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
Devo dire che il Consigliere Beneforti è
molto abile nel presentare le sue iniziative consiliari. Infatti,
se posso condividere delle sue premesse - anche perché è compito
prevalentemente dell'opposizione stimolare l'azione della Giunta -
il fatto che ci possano essere dei ritardi nella presentazione del
terzo documento, c'è da sottolineare che tutto ciò non ha nulla a
che vedere con l'apertura di nuovi supermercati.
Quanto approvato nella legge che dà attuazione al "decreto
Bersani" blocca l'apertura di qualsiasi supermercato, finché non
c'è l'approvazione del provvedimento che li va a regolamentare.
Quindi, per onore della verità, bisogna sottolineare che
l'apertura dell'ipermercato "Il Continente", che è l'unico nuovo
centro della grande distribuzione autorizzato negli ultimi anni, si
inserisce nell'ambito del piano - come ha già detto bene il
Consigliere Beneforti - di ristrutturazione e riconversione
dell'area aeroportuale. Non sto a citare le delibere, una l'ha già
citata Beneforti, la prima è del 26 febbraio 1993, poi abbiamo la
delibera n. 4463 del 13 aprile 1993, e la delibera n. 1187 del 22
febbraio 1995, che ha citato prima l'interpellante, delibera di
Consiglio regionale. Questo per dire che l'apertura del serpentone
non è una licenza o una concessione che avviene dopo l'attuazione
del "decreto Bersani", ma è la conclusione di un iter avviato nel
1993, che nessuno aveva la possibilità d'interrompere.
E la contraddizione dell'interpellante viene fuori nel momento
in cui dice: abbiamo accusato che la legge in attuazione del
"decreto Bersani" era una legge fortemente concordata con
l'associazione di categoria, e adesso le associazioni di categoria
fanno un'azione contro il supermercato; se la legge è stata
concordata, vuol dire che per le associazioni di categoria poteva
andare bene per come era stata costruita.
Volevo anche sottolineare che lo schema della convenzione allora
stilato prevedeva la possibilità d'insediamento di attività di
commercio e di dettaglio limitatamente - anche se non potevamo in
questa fase interrompere un iter avviato, però bisogna sottolineare
che questo non è un nuovo supermercato - a trasferimento e
potenziamento di punti vendita della grande distribuzione già
operanti nel Comune di Pollein.
Era molto specifica la previsione, quindi questo non è un nuovo
supermercato ma è il trasferimento e potenziamento, in base a
quanto previsto dalle delibere sopracitate, di un'attività che già
esisteva. Infatti la società Autoporto S.p.A. provvedeva allora
all'assegnazione dei locali della nuova struttura del serpentone
alla società Cedis S.r.l., già operante nel Comune di Pollein con
il supermercato Mega.
Chiarito nelle premesse che "Il Continente" non ha nulla a che
fare con i provvedimenti o con eventuali ritardi dell'attuazione
del "decreto Bersani" e che comunque la legge votata dal Consiglio
regionale blocca l'apertura di qualsiasi supermercato, quindi
quelli non erano degli slogan ma erano azioni concrete, volevo dire
che il provvedimento, che richiede un esame molto approfondito
oltre alla concertazione con le categorie interessate, è già stato
redatto, come ho avuto occasione di dire rispondendo ad una
precedente interpellanza, è all'esame della Giunta regionale, sarà
sottoposto all'approvazione del Consiglio regionale a breve,
contestualmente all'acquisizione dei pareri degli enti locali,
visto l'importanza che tale provvedimento ha sullo sviluppo di
queste attività commerciali non solo nel capoluogo, ma a livello di
enti locali regionali.
Si sottolinea che l'orientamento nell'ambito del provvedimento
sopracitato va nel senso di limitare e se non del tutto escludere
la possibilità di apertura di nuove grandi strutture di vendita.
Infatti il provvedimento prevede la possibilità di apertura di
medie strutture di vendita solo in alcune località, qualora ci sia
il raggruppamento di attività commerciali già esistenti. Questo
provvedimento confermerà e sottolineerà le linee già a suo tempo
approvate, che erano quelle di dare uno stop definitivo
all'apertura di supermercati.
Da un punto di vista poi più politico, se me lo consente il
Consigliere Beneforti, non posso che rallegrarmi del fatto che
anche il suo gruppo si stia accorgendo dei problemi della piccola e
media distribuzione, che per noi da sempre rappresentano una realtà
importantissima per il nostro tessuto socioeconomico.
Presidente
La parola al Consigliere Beneforti.
Beneforti (PVA-cU)
A volte è anche simpatico Lavoyer? ed è
anche abile nel dare le risposte quando non le vuole dare!
Nessuno ha detto, Assessore, che sono nati dei nuovi
supermercati dopo la legge. La domanda che abbiamo posto
nell'interpellanza e che io ho ripreso è se è stata applicata
integralmente la delibera n. 1187 del Consiglio regionale del 22
febbraio 1995, nella grande distribuzione che riguarda l'Autoporto
attualmente e il supermercato "Il Continente", perché qua era
scritto che doveva contenere commercio al dettaglio limitatamente a
trasferimento e potenziamento di punti di vendita della grande
distribuzione, già operanti nel Comune di Pollein. Nel Comune di
Pollein c'era solo il Mega e? Assessore, c'è solo il Mega
all'interno del "Il Continente"? Quando si apre il 16 novembre, c'è
solo il Mega?
Quindi non si è voluto porre effettivamente uno stop alla grande
distribuzione in Valle, tant'è vero che l'Associazione dei
commercianti ha presentato dei ricorsi alla Magistratura, per
ottenere il rispetto di questa delibera. E quest'interpellanza è
stata presentata proprio per questo!
Abbiamo una superficie di più di 100mila metri quadrati
ricoperta da supermercati in Valle d'Aosta e continuiamo a
concedere autorizzazioni di questo genere, che portano al
fallimento del piccolo commercio. Crediamo che la Valle d'Aosta sia
satura di supermercati, e invece si continua a permettere che
queste strutture si ingigantiscano sempre più!
Quindi, Assessore, non è chi io mi contraddica. Vi contraddite
voi, che approvate una delibera e poi di fatto succedono cose
diverse da quelle che vengono decise! Pertanto dico che bisogna
bloccare questa situazione; in caso contrario, ve ne assumete la
responsabilità.
Prendo atto che il provvedimento sulla grande distribuzione è in
preparazione e mi auguro che al più presto venga portato in questa
sede, perché insieme ne possiamo discutere. Inoltre vorrei che da
parte dell'Assessore e della Giunta si mettessero in pratica gli
impegni presi con la delibera del commercio fisso, sia per quanto
riguarda i centri storici nei quali la promozione commerciale è più
che giustificata, sia per quanto riguarda l'apertura nei comuni
montani di centri polifunzionali o piccoli empori, di cui si è
parlato sei mesi fa e oggi non se ne parla più, c'è solo il Comune
di Saint-Denis che ha aperto un piccolo negozio...
(interruzione dell'Assessore Lavoyer, fuori
microfono)
? lei dice di no, Assessore, ma sono passati sei mesi da quando
in aprile è stata approvata questa legge, mi dica qual è il comune
che ha aperto un emporio! È Saint-Denis, perché c'era già, lo so,
lo conosco il Comune di Saint-Denis!
Queste cose che erano previste nella legge dobbiamo cercare di
metterle in funzione; oggi il commercio è un'attività economica e
sociale strategica rispetto allo sviluppo e all'occupazione nella
nostra regione; pertanto deve avere la considerazione che merita e
che la stessa "riforma Bersani" riconosceva. Non possiamo fare
delle leggi e dei provvedimenti che poi rimangono inapplicati;
ritengo che la Regione debba prendere una posizione nel portare
avanti tutte le iniziative e gli impegni che ha preso, ma anche nei
confronti de "Il Continente" credo che da parte della Giunta
debbano essere presi quei provvedimenti in linea con la delibera n.
1187/95. Altrimenti vuol dire che parlate in un modo e razzolate in
un altro!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK