Consiglio Regionale della Valle d'Aosta - Oggetto del Consiglio n. 3257 del 8 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3257 del 8 febbraio 2024 - Resoconto
OGGETTO N. 3257/XVI - Interrogazione: "Verifica
sull'impossibilità di effettuare gratuitamente l'analisi del DNA
fetale su sangue materno".
Bertin (Presidente) -
Punto n. 66. Risponde l'assessore
Marzi.
Marzi (SA) -
La Valle d'Aosta è la prima Regione a
rendere stabile la proposta gratuita per l'esecuzione del
test
nell'ambito degli
screening
prenatali.
Con deliberazione di Giunta 97 di lunedì scorso, il 5 febbraio,
abbiamo infatti inserito il test sul DNA fetale all'interno dei LEA
(Livelli Essenziali di Assistenza) aggiuntivi regionali, a favore
quindi di tutte le donne in stato di gravidanza residenti in Valle
d'Aosta che ne facciano richiesta, indipendentemente dall'età e
dalla presenza di fattori di rischio della madre.
Abbiamo quindi tenuto fede all'impegno contenuto nell'ordine del
giorno approvato dal Consiglio nella seduta del 9 novembre 2023, di
cui lei si era fatto presentatore e parte attiva, diretto a rendere
gratuito l'esame del DNA, quindi interamente a carico del servizio
sanitario regionale, eventualmente inserendolo nei LEA aggiuntivi a
partire dal 2024.
A seguito della deliberazione d'approvazione, l'Azienda USL
procederà con la procedura di gara per l'affidamento esterno dei
test di screening prenatale, che potrà quindi essere attivato
secondo le tempistiche che comporterà la procedura di affidamento
di tale servizio.
Il test consente, mediante un unico prelievo di sangue, di poter
evitare alle donne in gravidanza esami invasivi prenatali.
La prestazione è senza oneri a carico dell'assistita, in quanto
su tale prestazione sanitaria aggiuntiva si istituisce l'esenzione
regionale con codice D98, esenzione NIPT test.
La prestazione sarà inoltre resa definitiva e strutturale con il
suo inserimento nel nomenclatore regionale, con decorrenza dal
primo aprile 2024.
Il termine del primo aprile è fissato con decreto ministeriale
del 31 dicembre 2023 che ha di fatto posticipato l'entrata in
vigore delle disposizioni del precedente decreto del 23 giugno 2023
concernente la definizione delle tariffe dell'assistenza
specialistica ambulatoriale e protesica.
Quest'ultima parte l'ho letta più velocemente perché, di fatto,
è un aspetto che rischia di rendere complessi aspetti che nulla
hanno a che vedere con la rilevanza e spero con la risposta che
abbiamo dato alla sua iniziativa.
Presidente -
Consigliere Baccega per la replica, ne ha
facoltà.
Baccega (FI) -
La nostra interrogazione era nata dopo
aver visto quell'accordo della Conferenza Stato-Regioni che
posticipa al primo aprile l'entrata in vigore dei nuovi LEA, e ci
pareva che potesse essere una data già troppo in là, rispetto a
quelle che erano le aspettative di alcune famiglie in Valle
d'Aosta, che si erano presentate per fare il test del DNA fetale
sul sangue materno e alle quali era stato risposto che la gratuità
non era ancora in vigore, che non era possibile.
Abbiamo stappato lo
champagne
, anzi, il prosecco, quando
abbiamo visto la delibera di Giunta a seguito della nostra
interrogazione e questo ci ha fatto piacere, perché vuol dire che
questo Consiglio ha lavorato bene: noi come opposizione abbiamo
fatto una proposta, voi l'avete recepita, tutti l'hanno votata e
questo è - direi - un buon lavoro per la collettività
valdostana.
Aggiungo un pezzettino: perché fare la gara o esternalizzare?
Abbiamo un CMP3, abbiamo delle strutture... forse non sono ancora
attrezzate, ma, guardando al futuro, si potrebbero attrezzare con
dei beni strumentali idonei per farlo in Valle d'Aosta, per farlo
in casa. Questa potrebbe essere un'iniziativa che consiglierei di
valutare, perché ancora non ho gli elementi affinché si possano
fare, però credo che questa potrebbe essere una buona risposta,
anche a quella che è la nostra autonomia interna, per fare delle
cose, anziché andare a Torino o a Milano a spendere cifre che non
sono proponibili, perché mi sembra che abbiate messo 350 euro per
intervento. Credo che sul mercato si trovi a quel prezzo, ma fatto
in un contesto locale, probabilmente viene a costare meno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK