Consiglio Regionale della Valle d'Aosta - Oggetto del Consiglio n. 345 del 13 dicembre 1993 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 345 del 13 dicembre 1993 - Resoconto
OGGETTO N. 345/X - Concessione alla società Air Vallée S.p.A.
della gestione dell'Aeroporto regionale Corrado Gex, sito in
Saint-Christophe. Approvazione del disciplinare definitivo.
Deliberazione - Il Consiglio regionale
Richiamate le deliberazioni della Giunta regionale n. 6287 del
30 giugno 1989, n. 12201 del 30 dicembre 1989, n. 5815 del 13
luglio 1990, n. 12588 del 31 dicembre 1991, n. 12521 del 31
di­cembre 1992, n. 5787 del 28 giugno 1993 concernenti
l'affida­mento della gestione provvisoria e sperimentale alla
società "Air Vallée S.p.A." dell'Aeroporto regionale "Corrado
Gex";
Ricordato che l'affidamento della gestione era stato affidato, a
titolo provvisorio e sperimentale, alla società "Air Vallée" a
partire dal 30 giugno 1989, nell'attesa di definire le procedure
per l'acquisto delle aree ove è ubicato il complesso
aeroportuale;
Evidenziato che la Regione ha una partecipazione azionaria nella
società "Air Vallée", pari al 35 percento del capitale socia­le, e
che la società ha manifestato adeguate capacità
tecnico-professionali quale gestore del complesso;
Considerato che il Piano regionale dei trasporti e dei sistemi
di Comunicazione della Valle d'Aosta, approvato con deliberazione
di Giunta n. 5925 del 17 giugno 1988, ratificata dal Consiglio
regionale con provvedimento n. 129/IX in data 9 novembre 1988,
prevede che la struttura aeroportuale di Saint-Christo­phe, aperta
al traffico turistico nazionale il 10 maggio 1959, non resti tale,
ma venga trasformata in aerodromo atto all'at­tività del trasporto
aereo detto del 3° livello ed avente la classi­ficazione di
aeroporto commerciale per il traffico nazionale ed
internazionale;
Tenuto conto che il Ministero dei Trasporti ha fino ad ora
con­cesso all'Air Vallée delle autorizzazioni provvisorie alla
gestio­ne dell'Aeroporto, ex articolo 704 codice navigazione, in
attesa che la Regione ultimasse le procedure per l'acquisizione
della totalità del comprensorio aeroportuale in oggetto e delle
aree ad essa limitrofe, essenziali per l'apertura dell'Aeroporto al
traffico commerciale;
Atteso che il Ministero dei Trasporti - Direzione Generale
dell'Aviazione Civile/1° Servizio AA.GG. e Personale/Ufficio
15/Legislazione, per predisporre il Decreto Ministeriale per la
modifica della classificazione dell'Aeroporto "Corrado Gex",
ri­chiede, fra l'altro, che l'esercizio della gestione
dell'Aeroporto "Corrado Gex" non abbia più carattere provvisorio,
ma bensì sia affidato ad uno stesso gestore per un periodo
continuativo significativo;
Tenuto conto che l'affidamento sperimentale e provvisorio della
gestione alla società Air Vallée S.p.A. scade il 31 dicembre 1993 e
che occorre definire, per quanto sopra esposto, una gestione
stabile, non inferiore ai cinque anni;
Dato atto che la Air Vallée S.p.A. si è fatta carico, nel corso
del predetto periodo sperimentale, del mantenimento della
struttu­ra aperta al traffico turistico nazionale ed
internazionale, della copertura assicurativa, dei servizi di
assistenza, soccorso e an­tincendio in via continuativa
alba/tramonto, così come richiede la normativa vigente in materia,
ed ha provveduto, sempre nel predetto periodo, a predisporre gli
atti e gli interventi necessari al fine di rendere operativo il
traffico commerciale, passeggeri merci dall'Aeroporto, nonché a
pianificare l'assunzione e l'ad­destramento del personale
occorrente alla riqualificazione dell'infrastruttura;
Considerato che l'Amministrazione regionale non può ancora
procedere all'affidamento della gestione dell'Aeroporto median­te
l'esperimento di una gara a licitazione privata in quanto
l'Aeroporto non è ancora stato trasformato in aerodromo atto
all'attività del trasporto aereo del 3° livello ed avente
classifi­cazione di aeroporto commerciale per il traffico nazionale
ed internazionale;
Atteso che la società Air Vallée si è dichiarata disponibile ad
attivarsi, come è avvenuto fino ad ora per facilitare le procedu­re
per la nuova classificazione dell'Aeroporto ed a istituire una
regolare linea aerea fra Aosta e Roma aperta all'utenza
pubbli­ca;
Tenuto conto che la società Air Vallée possiede i requisiti
ri­chiesti dal Ministero dei Trasporti per ottenere
l'autorizzazione alla gestione dell'Aeroporto regionale;
Ritenuto pertanto necessario, per i motivi sopraesposti, di
affi­dare la gestione dell'Aeroporto "Corrado Gex" in concessione
per il periodo di cinque anni, a partire dal 1° gennaio 1994, alla
società Air Vallée che si è dichiarata disponibile a:
- garantire l'apertura dell'esercizio aeroportuale alle
condizioni stabilite nel disciplinare allegato alla presente
deliberazione per l'importo di Lire 950.000 milioni oltre IVA;
- dare la consulenza necessaria per l'installazione della
radio­assistenza;
- completare, per conto della Regione, le procedure per la
clas­sificazione dell'Aeroporto come struttura idonea al traffico
commerciale;
Visto il parere di congruità formulato dalla Finaosta S.p.A. e
allegato alla nota in data 11 novembre 1993 prot. n. 410 SEGR;
Visto il parere rilasciato dal Dirigente reggente del Servizio
della Comunicazione e dei Trasporti, ai sensi del combinato
di­sposto dell'articolo 72 della legge regionale n. 3/1956 e
succes­sive modificazioni, e dell'articolo 21 della legge regionale
n. 18/1980 e successive modificazioni, in ordine alla legittimità
della presente deliberazione (vedi allegato);
Visto il parere della IV Commissione consiliare permanente;
delibera
1) di affidare alla società Air Vallée S.p.A. con sede in
località Aeroporto - 11020 Saint-Christophe (Aosta) P.I.
00497790071, iscrizione Cancelleria Tribunale di Aosta n. 5005/30,
la gestio­ne dell'Aeroporto "Corrado Gex" di proprietà della
Regione Autonoma Valle d'Aosta, sito in Saint-Christophe, per un
pe­riodo di anni 5 (cinque), con decorrenza dal 1° gennaio 1994,
secondo il Disciplinare di gestione allegato che fa parte
integra­le del presente Atto;
2) di approvare in ogni sua parte l'allegata bozza di
Disciplina­re di gestione per regolare i rapporti tra
Amministrazione re­gionale e società Air Vallée;
3) di fissare il corrispettivo annuo per la gestione
dell'Aeroporto in Lire 950.000.000 (novecentocinquantamilioni)
all'anno più IVA, importo da liquidarsi alla società in quattro
rate trime­strali posticipate su presentazione di fattura;
l'importo di tale contributo forfettario potrà, con apposita
deliberazione della Giunta regionale, essere periodicamente
aggiornato in relazio­ne alle variazioni dell'indice ISTAT del
costo della vita;
4) di stabilire che, qualora entro il 1° gennaio 1997 la società
Air Vallée S.p.A. non abbia ottenuto la classificazione
dell'Ae­roporto regionale "Corrado Gex" come struttura idonea al
traf­fico commerciale e non abbia istituito regolare collegamento
ae­reo Aosta-Roma, l'importo annuo per le spese di gestione venga
ridotto del 30 percento a partire da tale data; di stabilire,
vice­versa, che, dall'anno successivo alla classificazione
dell'Aero­porto come struttura idonea al traffico commerciale e
all'istitu­zione di un regolare collegamento aereo Aosta-Roma,
l'importo corrisposto dalla Regione venga aumentato del 15
percento;
5) di stabilire che la società Air Vallée S.p.A. non potrà
cedere ad altra Ditta o società la gestione dell'Aeroporto e che la
Regi­one si riserva il diritto di revocare l'affidamento in caso di
mes­sa in liquidazione o di stato fallimentare della società o di
grave inadempimento contrattuale; tale revoca potrà essere
effettua­ta senza formalità di procedura, con la semplice
comunicazione scritta raccomandata A.R.;
6) di stabilire che all'impegno della spesa di cui sopra, per un
ammontare di Lire 1.130.500.000
(unmiliardocentotrentamilionicinquecentomila) a carico
dell'esercizio finanziario 1994, si provvederà con successivo
provvedimento della Giunta regionale, dando atto che la stessa
graverà sul capitolo del Bilancio di previsione per l'anno 1994,
corrispondente al capitolo 68170 (spese di gestione all'Aero­porto
regionale in Comune di Saint-Christophe) del bilancio di previsione
per l'anno 1993;
7) di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 1, lettera h) del decreto legislativo 13
febbraio 1993 n. 40.
Disciplinare della gestione dell'Aeroporto regionale "Corrado
Gex", sito in Saint-Christophe, per il periodo dal 1° gennaio 1994
al 31 dicembre 1998.
Premesso che
- il Consiglio regionale della Valle d'Aosta con provvedimento
n. 345/X in data 13 dicembre 1993 ha deliberato di affidare alla
Air Vallée S.p.A. la gestione dell'Aeroporto regionale "Corrado
Gex", sito in Saint-Christophe, per il periodo dal 1° gennaio 1994
al 31 dicembre 1998;
- Con delibera del Consiglio di Amministrazione in data - - - ,
la Air Vallée S.p.A. ha accettato l'incarico per gesti­re
l'Aeroporto regionale secondo le modalità previste dal pre­sente
Disciplinare:
Viene stabilito
il presente Disciplinare di incarico della gestione
dell'Aeroporto regionale fra la Regione Autonoma Valle d'Aosta e la
Air Vallée S.p.A.:
Articolo 1
La Regione Autonoma Valle d'Aosta, in persona del Presidente
pro-tempore della Giunta regionale sig. Dino Viérin, in esecu­zione
del provvedimento del Consiglio regionale n. 345/X, in data 13
dicembre 1993, affida alla Air Vallée S.p.A. - Services Aériens du
Val d'Aoste - con sede in località Aeroporto a Saint-Christophe
(Aosta) - società iscritta presso la Cancelleria del Tribunale di
Aosta al n. 5005/30 in data 4 luglio 1987 e presso la CCIAA al n.
45137 in data 10 agosto 1987, Partita IVA n. 00497790071, che,
rappresentata dal Presidente del Consiglio di Amministrazione Ing.
( - - - ) accetta la gestio­ne dell'Aeroporto regionale "Corrado
Gex", sito in Saint-Chri­stophe (Aosta), per la durata quinquennale
dal 1° gennaio 1994 al 31 dicembre 1998.
Concede inoltre in comodato alla stessa società, per il predetto
periodo, le dotazioni, gli impianti e le attrezzature di proprietà
della Regione facenti parte delle strutture aeroportuali, nonché i
seguenti locali:
presso l'edificio aeroportuale:
- gli uffici al primo piano;
- i due locali intercomunicanti del complesso Torre di Controllo
all'ultimo piano;
sul piazzale sosta veicoli:
- l'aviorimessa con l'attiguo deposito/erogatore Jet Fuel
A-1;
- un box per il ricovero degli attrezzi per la manutenzione del
verde;
- il box infermeria
con esclusione dei locali, impianti ed attrezzature utilizzati
dagli uffici regionali di Protezione Civile, Valanghe e
Meteoro­logia e dal Gestore del Bar Ristorante.
Articolo 2
L'importo annuo per le spese di gestione sostenute dalla società
Air Vallée S.p.A. è fissato in lire 950.000.000
(novecentocinquantamilioni) oltre IVA, importo da liquidarsi alla
società in quattro rate trimestrali posticipate su presenta­zione
di fattura; tale importo potrà, con apposita deliberazione della
Giunta regionale, essere periodicamente aggiornato in relazione
alle variazioni dell'indice ISTAT del costo della vita.
É stabilito che, qualora entro il 1° gennaio 1997 l'Aeroporto
regionale "Corrado Gex" non abbia ottenuto la classificazione come
struttura idonea al traffico commerciale e non sia stata istituita
regolare linea aerea Aosta-Roma, l'importo annuo per le spese di
gestione verrà ridotto del 30 percento a partire da tale data; è
stabilito, viceversa, che dall'anno successivo alla classificazione
dell'Aeroporto come struttura idonea al traffico commerciale e
all'istituzione di una regolare linea aerea Aosta-Roma, l'importo
venga aumentato del 15 percento.
Articolo 3
La società Air Vallée S.p.A. si obbliga a gestire la struttura
ga­rantendo il mantenimento dell'apertura dell'Aeroporto al
traffi­co turistico nazionale ed internazionale, la polizza
assicurativa RCT a copertura dei rischi per responsabilità in caso
di eventi dannosi derivanti dalla gestione dell'Aeroporto, i
servizi di as­sistenza, soccorso e antincendio in via continuativa
al­ba/tramonto così come richiede la normativa vigente in
mate­ria.
Si impegna inoltre a:
a) completare, per conto della Regione, le procedure per la
classificazione dell'Aeroporto come struttura idonea al traffico
commerciale, a gestirlo in questa nuova classificazione e ad
istituire, a partire dal momento della nuova classificazione, un
regolare collegamento aereo fra Aosta e Roma aperto all'utenza
pubblica e con frequenza almeno trisettimanale;
b) collaborare con i competenti Uffici regionali per completare
le pratiche residue relative all'installazione della
Radioassi­stenza con le opere associate (prolungamento e
illuminazione pista, redazione delle Carte Ostacoli ICAO del tipo A
e B, re­dazione del "Master Plan" aeroportuale armonizzato con gli
interventi previsti sul territorio limitrofo, eccetera) così come
previsto dalla Legge regionale n. 78/91;
c) assumere gli oneri della manutenzione ordinaria sia degli
immobili e relativi impianti, attrezzature, mobili, ricevuti in
dotazione a seguito del presente affidamento sia di quelli presi
successivamente in esercizio dalla Regione, beni tutti che sa­ranno
usati con la cura del buon padre di famiglia e per l'uso dei quali
si applicano le norme del Codice Civile;
d) assumere l'onere delle spese per il mantenimento a verde del
sedime aeroportuale (energia elettrica per il pozzo
dell'irriga­zione, contratti di assistenza tecnica per gli
impianti, sfalcio erba, eccetera);
e) assumere la responsabilità e gli oneri derivanti
dall'approv­vigionamento, stoccaggio e, qualora necessaria,
distribuzione del carburante JET FUEL A1; mentre lo stoccaggio e la
distri­buzione del carburante AVGAS 100 LL rimangono affidati,
co­me è attualmente, all'Aero Club Valle d'Aosta;
f) rilasciare le autorizzazioni di competenza necessarie
all'Aero Club Valle d'Aosta, per l'assolvimento dei suoi fini
statutari e istituzionali, armonizzate con le altre attività
aviatorie aero­portuali in generale;
g) assicurare la continuità dell'attività dell'Aero Club Valle
d'Aosta esonerando lo stesso da tutte le tasse e pedaggi matu­rati
nell'espletamento delle attività istituzionali svolte con mezzi di
proprietà o in esercenza. Previo accordo, di volta in volta
potranno essere esentati da tasse gli aeromobili dei Piloti
partecipanti a stages o manifestazioni aeree organizzati dal
Sodalizio;
h) stipulare con l'Aero Club Valle d'Aosta apposita Convenzione
di durata quinquennale a partire dal 1° gennaio 1994, al fine di
ottimizzare l'attività di volo e dell'Aeroporto in generale;
i) osservare le indicazioni e le prescrizioni del competente
Ser­vizio della Comunicazione e dei Trasporti in ordine alla
rego­larità e alla disciplina dell'esercizio dell'Aeroporto,
agevolando nei modi dovuti i compiti di controllo di tale
Servizio;
l) promuovere tutte le possibili sinergie con le istituzioni
regio­nali presenti in Aeroporto per l'ottemperanza alle vigenti
di­sposizioni relative alla gestione delle eventuali situazioni di
emergenza nell'area aeroportuale: incidenti aerei, incendio,
soccorso agli infortunati, eccetera;
m) rispettare quanto previsto nella Convenzione fra Regione
Autonoma Valle d'Aosta e Aero Club Valle d'Aosta approvata con
Deliberazione della Giunta regionale n. 5815 del 13 luglio
1990;
n) trasmettere, al termine di ogni anno, al Servizio regionale
della Comunicazione e dei Trasporti una relazione sulla gestio­ne
dell'Aeroporto, copia del Bilancio della società e una copia
approvata del Verbale di consistenza di cui al successivo artico­lo
5.
Articolo 4
L'Amministrazione regionale si impegna a:
a) provvedere, su indicazione del gestore, alla manutenzione
straordinaria degli immobili e degli impianti nonché delle
aviorimesse;
b) realizzare le opere e acquistare le attrezzature necessarie
per adeguare l'Aeroporto alle esigenze e norme per il traffico, la
sicurezza del volo, contro i rischi di incendio;
c) assicurare il servizio di sgombro neve alla pista, piazzali,
raccordi e altre aree di pertinenza dell'Aeroporto.
Articolo 5
Le superfici, i locali, gli impianti, le attrezzature, gli
strumenti, i mobili affidati in uso al Gestore dell'Aeroporto
formeranno oggetto di un aggiornamento del verbale di consistenza
patri­moniale redatto di comune accordo fra la società Air Vallée
S.p.A. ed il Servizio Patrimoniale della Regione entro un mese
dall'affidamento della gestione. Tale verbale di consistenza sa­rà
tempestivamente aggiornato ogni volta che la Regione prov­vederà a
nuovi acquisti e a realizzazioni di nuovi impianti.
Alla scadenza dell'affidamento tutte le superfici, i locali, gli
impianti, le attrezzature, gli strumenti e mobili torneranno nella
piena disponibilità della Regione e su di essi la società Air
Vallée S.p.A. non potrà accampare alcun diritto.
Articolo 6
Il concorso nelle spese di gestione viene corrisposto dalla
Regi­one a condizione che il Gestore abbia garantito la normale
effi­cienza del servizio, effettui regolarmente la gestione stessa,
ri­spetti il presente disciplinare ed osservi le disposizioni
vigenti in materia di trasporto aereo, quelle della legislazione
sociale e le norme contrattuali di lavoro.
Aosta, lì
Per la Regione Autonoma Valle d'Aosta
Il Presidente della Giunta regionale
(Dino Viérin)
Per la Società Air Vallée S.p.A.
Il Presidente del Consiglio di Amministrazione
Presidente -
Ha chiesto la parola l'Assessore
dell'ambiente, territorio e tra­sporti, Riccarand.
Riccarand (VA) -
Nella seconda metà degli anni '80
la Regione ha scelto di po­tenziare l'Aeroporto "Corrado Gex" per
trasformarlo da aviosu­perficie a scopo puramente turistico e
sportivo in un aeroporto di tipo commerciale.
A tal fine, nel 1989 la Regione ha trasferito la gestione
dell'Ae­roporto dall'Aero Club, che l'aveva gestito fino ad allora,
alla società Air Vallée S.p.A., di cui la stessa Regione detiene il
35 per cento della quota azionaria.
Si è inoltre proceduto all'acquisizione dei terreni, che prima
erano in affitto, dai Comuni di Quart e di Saint-Christophe, e poi
è stata approvata la legge regionale n. 78/91 che prevede
si­gnificativi finanziamenti per gli interventi di potenziamento
strutturale dell'Aeroporto, specie per l'attuazione del sistema di
radioassistenza e per il prolungamento della pista.
In realtà, finora, si è proceduto in modo piuttosto confuso,
tan­t'è che dal 1989 ad oggi l'Aeroporto è stato gestito in
condizioni di estrema precarietà, sulla base di convenzioni
semestrali pro­rogate di volta in volta, l'ultima delle quali scade
alla fine di di­cembre di quest'anno.
Oltretutto, in tali convenzioni semestrali non era previsto
alcun tetto di spesa per la Regione e pertanto le spese di gestione
erano sostanzialmente pagate a pie' di lista sulla base delle note
presentate dalla società Air Vallée. Ciò ha comportato una
lievitazione dei costi piuttosto significativa. Eccone alcuni
esempi:
- 1991: la spesa di gestione ammonta a lire 198.000.000;
- 1992: è stata presentata una fattura di lire
1.369.000.000;
- 1993: a tutt'oggi nell'anno in corso abbiamo già superato lire
1.300.000.000.
Oltre all'incremento dei costi, nel 1992 e nel 1993 si è aperto
un contenzioso tra Regione e società per le spese ritenute
ammis­sibili.
C'è poi da osservare che il sistema delle concessioni semestrali
è stato criticato dal Ministero dei trasporti, che ha obiettato che
solo in presenza di gestore stabile, quantomeno per un periodo di
cinque anni, è possibile autorizzare il passaggio dell'Aero­porto
dal livello turistico a quello commerciale.
Partendo da questa situazione piuttosto precaria e confusa, la
Giunta regionale, fin dal mese di settembre, ha cercato di
per­venire ad un assetto più stabile e meno oneroso per
l'Ammini­strazione.
Il risultato è questa concessione quinquennale, in cui si
prevede un rimborso forfettario onnicomprensivo di lire 950.000.000
all'anno, più IVA, che in una clausola stabilisce che, se il
passaggio dal livello turistico a quello commerciale non sarà
ottenuto entro tre anni, dal 1° gennaio 1997 il contri­buto
regionale per le spese di gestione sarà ridotto del 30 per cento;
viceversa, viene riconosciuto un aumento di spesa del 15 per cento
per l'accrescimento degli oneri a partire dall'anno successivo a
quello in cui la società Air Vallée dovesse ottenere il passaggio
di livello.
Ecco quindi che, a seconda che gli obiet­tivi prefissati siano
raggiunti o meno, si prevede un'incentiva­zione o una
penalizzazione.
Con il contributo della Regione la società Air Vallée non solo
dovrà farsi carico delle spese di gestione, sorveglianza,
anti­cendio..., ma dovrà anche collaborare con la Regione per tutte
le pratiche relative alla realizzazione dell'impianto di
radioas­sistenza e, in particolare, per tutte le pratiche
ministeriali ne­cessarie a completare il passaggio dal livello
turistico a quello commerciale.
Vorrei sottolineare che questa concessione riguarda la gestione
dell'Aeroporto, ma non l'utilizzo dell'aereo, che è tutt'altra
questione e sarà discussa alla scadenza della relativa
conven­zione, la quale potrà essere inquadrata in modo diverso e
più significativo proprio alla luce della concessione in
oggetto.
Propongo due emendamenti di carattere formale al testo del
Disciplinare approvato in Commissione, che, sulla base di una
richiesta dell'Aero Club, chiariscono meglio alcuni rapporti già
esistenti tra quest'ultimo e la società Air Vallée.
In definitiva, si tratta di una concessione che risolve un
pro­blema di precarietà nella gestione dell'Aeroporto, che pone le
condizioni affinché si possa realizzare - se poi avvenga è ancora
tutto da verificare - il passaggio dal livello turistico a quello
commerciale e che comporta minori oneri per l'Amministra­zione
regionale e rapporti più chiari tra la Regione e la società Air
Vallée.
Presidente -
Ha chiesto la parola il Consigliere
Tibaldi.
Tibaldi (LN) -
Dopo aver esaminato la convenzione
sottoposta alla nostra ap­provazione e sentito la relazione
dell'Assessore regionale com­petente, sembrerebbe che si voglia
effettivamente porre fine alla confusione esistente in materia di
trasporto aereo nella nostra Regione.
La scarsa conoscenza storica che noi, giovani consiglieri,
ab­biamo su alcune problematiche, mi ha indotto a dare uno sguardo
al passato, non per fare della dietrologia, ma per rico­struire
mentalmente ed in modo sistematico la storia dell'Air Vallée e
riuscire così ad individuare le soluzioni che la Giunta intende
portare avanti per tentare di omogeneizzare tutta la materia.
Innanzitutto c'è da dire che è spaventoso lo stillicidio di
sov­venzioni date alla società Air Vallée, in cui la Regione è
presen­te col 35 per cento del capitale. Secondo me, tali
sovvenzioni non sono state date in forza di precisi presupposti o
ragioni, ma solo per necessità spicciole e contingenti, presentate
di volta in volta all'ordine del giorno: per sostenere l'acquisto
di un aero­plano, per finanziare un progetto di potenziamento
dell'Aero­porto che non so fino a che punto è stato attuato, per
concedere mutui decennali onde sopperire a diverse necessità... La
con­venzione dello scorso hanno ha modificato l'utilizzo
dell'aero­plano.
Questa situazione è un po' anomala, perché consente di portare
avanti due questioni parallele: la gestione dell'Aeroporto, che
cerchiamo di definire oggi con l'approvazione di questa
con­venzione, e l'utilizzo dell'aeromobile. A mio parere, sarebbe
op­portuno che le due questioni, proprio perché connesse tra loro,
avessero anche una regolamentazione comune, cioè una parti­colare
disciplina contenuta in un unico documento.
Mi sembra, però, che questa necessità non sia affatto presa in
considerazione dalla convenzione in oggetto; infatti, quella sulla
gestione dell'aeromobile, stipulata lo scorso anno, scade a
febbraio del 1996. A prescindere dalla sua validità, la cui
antie­conomicità era già stata evidenziata in modo netto e radicale
dall'allora Consigliere Riccarand, che praticamente l'accusava di
raddoppiare le spese a carico della Regione, qui ora si propo­ne
una convenzione quinquennale affinché l'Air Vallée possa espletare
tutte le procedure necessarie a meglio qualificare l'Aeroporto di
Saint-Christophe, facendolo assurgere al rango di aerodromo di
terzo livello.
Innanzitutto vorrei sapere se c'è lo spazio sufficiente a tale
sco­po. So che la Regione ha acquistato circa 17 ettari dai Comuni
di Brissogne, Saint-Christophe e Pollein, però è anche
indi­spensabile sapere se esiste e se è sufficiente lo spazio
disponibi­le e, soprattutto, se la disposizione territoriale delle
aree ac­quistate permette di realizzare un aerodromo di terzo
livello.
Vorrei poi conoscere il concetto di servizio pubblico che
l'Am­ministrazione regionale intende demandare a tale scopo. Si
tratta effettivamente di un servizio pubblico? Finora sono stati
spesi parecchi miliardi per realizzare un servizio molto
partico­lare a vantaggio dei Parlamentari, che peraltro già
beneficiano del trasporto gratuito su tutti i mezzi pubblici, e dei
rappresen­tanti della Regione per facilitare i loro spostamenti da
Aosta a Roma o verso località europee.
Con questo, credo di poter dire che finora non sia mai stata
dimostrata l'utilità pubblica dell'Aeroporto regionale, nonostante
l'istituzione di un servizio regolare che tre volte alla settimana
collega la capitale al capo­luogo regionale.
Non mi sembra neppure che questa convenzione dimostri la volontà
di omogeneizzare tutta la questione, perché la prima convenzione
per la gestione dell'Aeroporto scadrà nel 1998 e la seconda, quella
sull'uso dell'aeromobile, scadrà a febbraio del 1986.
Pertanto, mentre da un lato vengono contenute le spese per la
gestione dell'Aeroporto, per l'utilizzo dell'aeroplano e quindi per
l'erogazione di un servizio che io non oserei ancora definire
pubblico, dall'altro manca la volontà di unificare tutta la
ma­teria.
Detto questo, gradirei che l'Assessore mi indicasse anche quali
sono le intenzioni meno immediate dell'Amministrazione, senza
limitarsi solo alla riduzione delle spese, ma esplicitando
chia­ramente l'effettivo intento di voler razionalizzare tutta
questa materia.
Altra questione, a mio parere importante, è il limite posto alla
società. Mi spiego meglio: se l'Aeroporto regionale non verrà
in­serito tra quelli di terzo livello entro il 1° gennaio 1997 sarà
ri­dotto il beneficio economico erogato alla società, oppure le
sa­ranno incrementati gli incentivi qualora la stessa riuscirà a
conseguire tale classificazione.
Mi chiedo se, in tal caso, non sia possibile apportare un
emen­damento di questo genere per arrivare all'unificazione della
materia: poiché una convenzione scade il 24 o 25 febbraio 1996 e
l'altra alla fine del 1996, si potrebbero unificare le due date e
adottare un unico testo, più chiaro, sistematico ed ordinato, che
regolamenti tanto la gestione dell'Aeroporto quanto l'utilizzo
dell'aeromobile.
Così, si porrebbe fine alle due situazioni ge­stionali
parallele, che sono tanto confuse, rendono possibili fi­nanziamenti
facili e perdite di denaro e non consentono di per­seguire un
effettivo servizio di pubblica utilità, come è avvenu­to finora.
Grazie.
Si dà atto che alle ore 11,45 assume la Presidenza il
Vicepresi­dente Aloisi.
Presidente -
Ha chiesto la parola il Consigliere
Borre.
Borre (UV) -
Noi riteniamo che l'Aero Club non
debba essere costretto a contrattare di volta in volta con l'Air
Vallée i decolli o gli atterraggi. Il volo a vela è un richiamo
turistico non indifferente per la Valle d'Ao­sta, ma poiché
sappiamo che l'Aero Club di Domodossola sta diventando un
concorrente molto temibile, non ci pare corretto porre l'Aero Club
Valle d'Aosta nelle condizioni di dover con­trattare, di volta in
volta, i voli con l'Air Vallée, perché così sa­rebbe praticamente
impossibilitato a programmare la propria attività.
Precisato questo, chiederei all'Assessore di impegnarsi affinché
un accordo tra le due parti consenta all'Aero Club di conoscere fin
dall'inizio i voli su cui poter contare.
Presidente -
Ha chiesto la parola l'Assessore
dell'ambiente, territorio e tra­sporti, Riccarand.
Riccarand (VA) -
Al Consigliere Borre dico che,
come Regione, possiamo senz'al­tro assumerci l'impegno di invitare
l'Air Vallée ad intessere un rapporto chiaro e corretto con l'Aero
Club per favorire in tutti i modi possibili, magari anche con
l'esenzione dalle tasse, tutta una serie di qualificanti iniziative
promosse dallo stesso. Credo che questo sia quantomeno doveroso,
anche se non possiamo prevedere una gratuità di principio, perché
la gestione dell'Ae­roporto comporta anche il diritto di avere
certe tasse. Tuttavia, sarà nostra cura sollecitare un'adeguata
considerazione e l'esenzione dalle tasse per tutta l'attività
istituzionale dell'Aero Club e per le attività qualificanti da esso
organizzate in accordo con l'Air Vallée.
Veniamo ora alle osservazioni del Consigliere Tibaldi. Egli
chiede se c'è lo spazio per un passaggio di livello dell'Aeroporto
dall'attività turistica a quella commerciale. Credo che le
condi­zioni ci siano. Grazie al prolungamento, la lunghezza della
pi­sta consente questo passaggio, quindi da un punto di vista
tec­nico non ci sono problemi.
É chiaro, però, che va posta in atto una complessa
organizza­zione, ma solo nel momento in cui si realizzasse il
passaggio dal livello turistico a quello commerciale l'Aeroporto
potrebbe espletare un servizio pubblico a tutti gli effetti, nel
senso che, allora, potrebbe essere istituito un regolare
collegamento aereo, in particolare sulla linea Aosta-Roma, che ha
già una certa utenza anche esterna all'Amministrazione regionale.
Questo può avvenire solo col passaggio di livello dell'Aeroporto,
che a sua volta necessita di una solida gestione, almeno
quinquenna­le. Questo è anche uno dei motivi per cui è stata
presentata questa convenzione.
In tale fase non è possibile unificare le due convenzioni,
perché un conto è la gestione dell'Aeroporto, tutt'altro conto
invece è la disponibilità di un aereo.
Secondo la nostra impostazione della convenzione è anche
possibile che dopo cinque anni la gestione dell'Aeroporto possa
essere assunta da una società diversa da quella convenzionata per
gestire il trasporto aereo. Si tratta di due funzioni da studiare,
che hanno delle sinergie, ma che pos­sono essere mantenute
distinte.
É opportuno definire bene gli interessi dell'Amministrazione. In
questo momento, l'Amministrazione è fermamente interes­sata alla
trasformazione dell'Aeroporto ed al suo inserimento nel livello
commerciale, anche perché nella convenzione sull'utilizzo
dell'aereo - il Consigliere Tibaldi certamente ricor­derà una
precedente discussione - abbiamo previsto che tutti gli introiti
per trasporti aerei effettuati dall'Air Vallée e non di utenza
dell'Amministrazione regionale, saranno defalcati dal debito
dell'Amministrazione regionale.
É chiaro che oggi questo non può avvenire o può avvenire solo in
minima parte, perché non c'è una situazione regolare. Invece,
quando la linea sarà stata pubblicizzata ed ufficialmente
istituita, sarà possibile avere un introito significativo che dovrà
essere defalcato.
É ovvio che la Giunta intende rivedere tutti i rapporti
all'inizio del 1996, quando scadrà la convenzione sull'aereo, ma
sarà proprio la situazione che si verrà a creare con la nuova
gestione a permetterci di impostare i rapporti in modo diverso.
É vero che la situazione precedente era piuttosto confusa, ma
credo che questa convenzione introduca un primo elemento di
chiarezza, di certezza e di razionalità nell'uso delle risorse,
an­che se bisognerà proseguire in modo coerente nella stessa
dire­zione con la convenzione sull'uso dell'aereo, alla scadenza
del febbraio del 1996.
Presidente -
Il Consigliere Tibaldi ha chiesto la
parola per dichiarazioni di voto.
Tibaldi (LN) -
Ringrazio l'Assessore per i
chiarimenti, anche se non mi sem­brano sufficienti.
La prima risposta è stata: "Credo che ci siano le condizioni
tecniche..." Ciò significa che noi ci impegniamo finanziariamen­te
per realizzare un servizio pubblico credendo, o sperando.
Sinceramente, io mi auguro che non si continui più ad imposta­re
una questione amministrativa o a sperare che se ne conse­guano gli
obiettivi solo se si verificano determinate condizioni.
Veniamo ora alla seconda risposta: "Con questa convenzione si
pongono i presupposti per realizzare un servizio pubblico tanto
auspicato dai Valdostani ed in ogni caso questa convenzione fa sì
che la gestione sia solida". Io non userei l'aggettivo "solida",
perché la solidità della gestione non è certo testimoniata dai
bilanci che sono stati pubblicati, né dai vistosi finanziamenti
pubblici per ripianarne i passivi.
Ultima risposta: "Non è possibile unificare le due convenzioni
perché la gestione dell'Aeroporto potrebbe essere assunta da
un'altra società".
Assessore Riccarand, a questo punto vorrei proprio sapere dove
finirebbe il 35 per cento della Regione. Ri­cordo, infatti, che
l'azionista di maggioranza dell'Air Vallée S.p.A. è
l'Amministrazione regionale della Valle d'Aosta.
Come si può dare una risposta di questo tipo quando si sa che la
Reg­ione è impegnata in prima linea nella gestione dell'Aeroporto,
tant'è che si potrebbe quasi parlare di gestione parapubblica, se
non proprio pubblica, visto che alla Regione manca molto poco per
arrivare al 51 per cento?
Poiché le risposte non danno assolutamente soddisfazione alle
richieste, alle problematiche e alle incognite che ho sollevato,
dichiaro che il gruppo della Lega Nord si asterrà dal votare questo
provvedimento.
Presidente -
Do lettura degli emendamenti
presentati dall'Assessore dell'ambiente, territorio e trasporti,
Riccarand.
Emendamenti - Al termine dell'articolo 1 del Disciplinare
aggiungere:
"e di quelli utilizzati in comodato dall'Aero Club Valle d'Aosta
in base alla Convenzione tra Regione Autonoma e Aero Club del 29
agosto 1991".
Sostituire il punto m) dell'articolo 3 del Disciplinare con il
se­guente:
"m) rispettare quanto previsto nella Convenzione fra Regione
Autonoma Valle d'Aosta e Aero Club Valle d'Aosta del 29 ago­sto
1991 stipulata in esecuzione della deliberazione di Giunta
regionale n. 6579 del 12 luglio 1991".
Presidente -
Se nessuno chiede la parola, pongo in
votazione la deliberazio­ne in oggetto comprensiva degli
emendamenti testé letti e pro­posti dall'Assessore dell'ambiente,
territorio e trasporti, Ricca­rand.
Presenti: 24
Votanti: 19
Favorevoli: 19
Astenuti: 5 (Bavastro, Collé, Linty, Marguerettaz e Tibaldi)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK