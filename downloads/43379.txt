Consiglio Regionale della Valle d'Aosta - Oggetto del Consiglio n. 766 del 8 luglio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 766 del 8 luglio 2021 - Resoconto
OGGETTO N. 766/XVI - Interrogazione: "Azioni concordate con
il Comune di Courmayeur per fronteggiare le situazioni di rischio
legate al ghiacciaio di Planpincieux.".
Bertin (Presidente) -
Punto n. 14 dell'ordine del giorno.
Risponde l'assessore Marzi.
Marzi (AV-SA) -
La tematica del contrasto e adattamento
ai cambiamenti climatici alla quale i rischi glaciali sono
certamente in parte riconducibili, com'è noto, è oggetto di
attenzione da parte di questo Governo attraverso le attività svolte
dal Dipartimento Ambiente dell'Assessorato omonimo e dal
Dipartimento Programmazione risorse idriche e territorio
dell'Assessorato che rappresento, in collaborazione con ARPA Valle
d'Aosta e Fondazione Montagna Sicura. L'interazione tra Regione e
Fondazione Montagna Sicura, che per brevità chiamerò FMS, ha
portato negli anni ad approfondimenti specifici anche attraverso
collaborazioni e progetti che hanno portato la Valle d'Aosta al
centro di una rete di eccellenza di rilievo non solo alpino, ma
anche internazionale.
L'interesse
in primis
si è portato sul seracco Whymper
delle Grandes Jorasses con un'attività mirata e continuativa
partita nel 2009, mentre, per quanto attiene al ghiacciaio di
Planpincieux, le specifiche attività sperimentali finalizzate alla
conoscenza delle dinamiche di rischio iniziano nel 2013. Queste
attività ci hanno permesso di definire i primi scenari, attivare
collaborazioni scientifiche, ad esempio, con il CNR IRPI e ottenere
indicazioni di informazioni risultate fondamentali per la gestione
delle prime situazioni di criticità a partire dal 2018 sfociate
successivamente in misure di protezione civile adottate dal Comune
di Courmayeur nel 2019 e nel 2020.
Con la recente integrazione alla convenzione tra la Regione e
FMS per l'attuazione di maggiori azioni del progetto "RISK-ACT"
abbiamo implementato il monitoraggio con le tecniche innovative di
telerilevamento satellitare attenzionando ulteriormente
l'evoluzione morfologica dei ghiacciai con possibilità di
calcolarne la velocità di spostamento ai fini della prevenzione del
rischio.
Proprio per concentrare ancor più l'attenzione in tale ambito,
su mia proposta, abbiamo costituito con il Comune di Courmayeur e
la FMS un tavolo di lavoro sulla gestione della situazione di
rischio glaciale nella Val Ferret, con particolare attenzione alle
attività di informazione e comunicazione. Abbiamo quindi avviato
una proficua collaborazione tra le due Amministrazioni per tenere
sotto controllo una situazione che, ricordiamo, può avere
conseguenze rilevanti. L'insieme delle attività comunicative è
impostata per dare messaggi positivi: se è vero che esiste una
situazione di rischio, è altrettanto vero che essa è fortemente
seguita, monitorata e gestita proprio perché si vuole avere cura di
chi frequenta questi luoghi magnifici e di chi vive e promuove le
attività nella vallata. Si deve cercare, nell'imprescindibile
necessità della tutela della pubblica incolumità, di ridurre al
minimo possibile le conseguenze a valle dei periodi di crisi. È
quindi importante ricordare che la Valle d'Aosta è stata la prima
Regione alpina a dotarsi di un piano di monitoraggio di rischio
glaciale nel suo territorio. Per citare solo gli anni 2020 e 2021,
l'impegno dell'Amministrazione regionale per il radar, per il
monitoraggio dei ghiacciai e la gestione della viabilità nella zona
della Val Ferret è stato di 260 mila euro.
In Valle vantiamo ben 184 ghiacciai, che ammontano a oltre un
terzo dell'intera superficie glaciale italiana e che, a latere
della loro attrattività turistica, rappresentano i più sensibili
indicatori climatici rispetto ai cambiamenti in atto su tutto il
territorio montano. La competenza nella gestione del rischio
glaciale è in capo alla Struttura Assetto idrogeologico dei bacini
montani, che con il supporto tecnico-scientifico di Fondazione
Montagna Sicura cura il piano di monitoraggio del rischio glaciale
e periglaciale sul territorio valdostano, una
best practice
riconosciuta a livello dell'intero arco alpino e oltre che
focalizza la sua attenzione sulla raccolta di segnalazioni di
origine glaciale e periglaciale, l'esecuzione di rilievi mirati di
indagini su apparati glaciali e aree circostanti per
l'individuazione di elementi potenzialmente fonte di pericolo,
l'attenzione verso la situazione di rischio, l'aggiornamento di un
database
delle situazioni di pericolosità riconosciute, la
progettazione di azioni e di sistemi di monitoraggio e la loro
successiva gestione laddove ci si trovi in presenza di eventi che
influenzano il fondovalle abitato.
Tra le situazioni individuate nell'ambito di tale piano vi sono
quelle a tutti certamente note della Val Ferret: mi riferisco al
seracco Whymper delle Grandes Jorasses, classificabile come
ghiacciaio freddo e pertanto gestibile più concretamente e
operativamente in termini di previsione di possibili crolli, e al
ghiacciaio del Planpincieux, definito temperato il cui motore
principale dei movimenti è dato dalla presenza di acqua in
scorrimento tra substrato roccioso e massa glaciale. Tale
caratteristica complica in maniera significativa qualsiasi attività
previsionale riguardo a tempistiche e volumetrie di ghiaccio
coinvolte dai possibili crolli facendo dell'imprevedibilità uno
degli elementi caratterizzanti il comportamento dinamico di questo
ultimo ghiacciaio.
Fornisco ora un maggiore dettaglio sull'attenzione che tutti i
soggetti coinvolti rivolgono alla sicurezza della vallata e ai suoi
abitanti.
Primo punto: migliorare la capacità di analisi del fenomeno. A
partire dall'autunno del 2020 tra le varie attività messe in campo
due di queste risultano fondamentali: la prima ha riguardato una
nuova attività di indagine georadar iper specialistica svolta
dall'ETH di Zurigo e dalla GEOSAT di Ginevra. Tale indagine tecnica
ha aggiornato quella già svolta nel 2013 verificando i cambiamenti
volumetrici dell'ammasso glaciale grazie a una maggiore precisione
delle informazioni data l'evoluzione tecnologica di tali indagini
nell'ultimo decennio. Quest'analisi permette di comprendere quali
siano i potenziali volumi coinvolti e le superficie che
rappresentano comportamenti difformi in termini di accelerazioni o
decelerazioni, passando quindi dal dato reale a quello volumetrico
con un dettaglio maggiore rispetto al passato. La seconda riguarda
una più dettagliata valutazione delle conseguenze dei possibili
distacchi di ghiaccio, aggiornando gli scenari di crollo sviluppati
nel 2013 che a suo tempo consideravano tre differenti fasce di
analisi del fenomeno. Lo studio commissionato all'Istituto federale
elvetico di Davos, centro di riferimento mondiale soprattutto in
tema di modellizzazione dei fenomeni valanghivi e dei crolli di
ghiaccio sulla base delle indicazioni condivise con i tecnici
regionali e di FMS, ha rimodulato e ampliato le fasce delle
volumetrie di analisi portandole da 3 a 6.
Secondo punto: garantire la robustezza dei complessivi
monitoraggi. I diversi sistemi di monitoraggio esistenti in parte
dialogano tra loro e in parte si compensano. Questo aspetto è
fondamentale in un'ottica di ottimale gestione di problematiche di
protezione civile poiché l'assenza di informazioni per principio di
cautela rende spesso obbligatoria l'adozione delle misure più
pesanti in termini di edifici evacuati e chiusura delle strade, con
evidenti ricadute di responsabilità in capo ai vari soggetti
coinvolti.
Terzo punto: ottimizzare e semplificare le procedure di
allertamento nei confronti del Comune. I nuovi approfondimenti che
ho illustrato, uniti all'esperienza acquisita negli ultimi anni nel
saper interpretare i dati derivanti da sistemi di monitoraggio,
hanno permesso di ottimizzare e razionalizzare le procedure di
allertamento. Queste consistono nel produrre nel periodo di fase
attiva del ghiacciaio, tipica quello estivo, un
report
giornaliero che sintetizza i livelli di rischio. Nella fase più
tranquilla dal punto di vista dei movimenti, che definiamo quindi
quiescente, il report ha invece una cadenza di emissione
settimanale con i tecnici che rimangono comunque coinvolti nelle
valutazioni sette giorni su sette. Il livello di rischio declinato
su 3 livelli riferito alla probabilità di accadimento di crolli
significativi, i parametri di monitoraggio, il volume critico, lo
scenario risultante, da prendere in considerazione che, oltre ai 6
scenari scientifici e specifici modellizzati dallo studio di Davos
di cui ho parlato prima, ne aggiunge altri 5 di volumetrie
intermedie, portano gli scenari a cui riferirsi a 11 complessivi.
Tale nuova impostazione è stata avallata dal CNR IRPI, che da circa
un decennio supporta per gli aspetti scientifici il lavoro dei
tecnici di FMS, oltre che da due glaciologi di nota fama mondiale
entrambi legati all'ETH di Zurigo: questo per evitare di risultare
autoreferenziali e di tralasciare indizi potenzialmente
significativi. A corredo del nuovo report di allertamento è stata
predisposta una nota esplicativa a favore del Comune, che dettaglia
i contenuti del documento riportando soglie di attivazione sui
singoli parametri e spiegazioni complessive sul fenomeno in
gestione.
Arriviamo infine ai risvolti rivolti alla Protezione civile,
quindi all'attività di supporto al Comune delle procedure
gestionali in caso di rischio elevato. Dati gli 11 scenari di cui
abbiamo parlato prima, ne derivano 11 diverse mappe che individuano
le zone potenzialmente coinvolte la cui analisi permette di
definire quali siano i fabbricati da evacuare, oltre a cui imporre
un coprifuoco e l'impatto e l'interessamento sui diversi livelli di
viabilità. Tutte le attività finora descritte hanno permesso al
Comune di organizzare a sua volta le conseguenti misure di
protezione civile da adottare, che comprendono il personale da
coinvolgere, le tempistiche operative e gli aspetti più formali e
amministrativi.
In occasione della recente conferenza stampa congiunta Comune,
Regione e Fondazione Montagna Sicura organizzata a Courmayeur lo
scorso 16 giugno, si è stabilita, nei limiti di quanto possibile,
la modalità comunicativa da rendere sia nelle fasi ordinarie che in
quelle a carattere emergenziale. A tal proposito abbiamo riassunto
la descrizione dei siti e delle peculiarità che ne ravvisano
possibili fonti di rischio, illustrando il complesso lavoro di
monitoraggio messo in piedi, che - ce lo dice il CNR - fanno di
questo apparato sui ghiacciai uno dei più analizzati al mondo.
Presidente -
Per la replica, ha chiesto la parola al
consigliere Aggravi.
Aggravi (LEGA VDA) -
La ringrazio, Assessore, per la
dettagliata descrizione e per aver dato contezza dell'attività che
viene svolta. Una particolare attenzione io chiederei a lei
in
primis
perché ovviamente la delega è sua, ma anche al
Presidente in quanto autorità di sicurezza e al vertice anche dei
servizi emergenziali riguarda la comunicazione, perché, come
giustamente lei ha detto, un conto è comunicare le analisi, le
valutazioni, il monitoraggio, ma poi anche evitare che il percepito
sia interno, cioè della nostra Valle, ma soprattutto verso
l'esterno rischi di ripresentare un po' il pasticcio che fu fatto
all'epoca con la questione del ghiacciaio e soprattutto con anche
una paura indotta che non ci doveva essere: questo perché, tra
l'altro, stiamo passando anche il Covid, che in più aggiunge un
ulteriore elemento di preoccupazione e di paura e questo con
ricadute negative anche su tutta la promozione che viene fatta
della nostra Valle e della nostra realtà. Quella è una zona
particolarmente anche sfortunata: fortunata per le bellezze del
territorio ma sfortunata perché queste bellezze ogni tanto fanno i
capricci: da un lato, ci sono i ghiacciai; dall'altro, c'è l'altro
vero e proprio... che è la frana o quella che sembra una frana
perché sinceramente non sono un tecnico e non voglio addentrarmi in
questo genere di cose.
Io i due elementi che ritengo essere particolarmente importanti
sono sicuramente il monitoraggio sempre più puntuale che permetta
anche di generare e di mettere in campo le attività emergenziali
quando servono e non con una logica un po' italiana del "onde
evitare responsabilità, è meglio sempre fare di più", perché,
purtroppo, noi abbiamo anche una legislazione non ci aiuta in
questo senso e dall'altro lato però comunicare sia agli operatori,
agli utenti, a chi ha fatto pesanti investimenti sulla Vallata e
genera comunque ricchezza per tutta la Valle, in maniera più
appropriata e in maniera più puntuale appunto sia per gestire al
meglio le fasi di sicurezza, ma anche gestire al meglio la
promozione della nostra realtà, dove comunque tutti questi
investimenti sono principalmente fatti per la sicurezza e
l'incolumità dei territori e delle persone.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK