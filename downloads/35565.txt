Consiglio Regionale della Valle d'Aosta - Oggetto del Consiglio n. 60 del 25 luglio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 60 del 25 luglio 2013 - Resoconto
OGGETTO N. 60/XIV - Interpellanza: "Interventi per il
rifinanziamento del credito sociale per l'anno 2013".
Presidente -
Ha chiesto la parola la collega Carmela
Fontana per l'illustrazione, ne ha la facoltà.
Fontana (PD-SIN.VDA)
- L'Amministrazione regionale ha
responsabilmente prorogato per tutto il 2013 la sperimentazione del
credito sociale, intervento che si era concluso a fine 2012. Il
credito sociale si propone di sostenere le famiglie residenti in
Valle d'Aosta nei momenti critici della loro vita, penso, per
esempio, alla perdita di lavoro, questione peraltro sempre più
frequente, alla spesa per motivi di salute e a tutte quelle spese
che, per la loro natura di essenzialità, sono indispensabili, ma
che non si riescono a fronteggiare. La somma erogata per il 2013 è
di 280 mila euro, questi fondi sono sicuramente da considerarsi una
boccata d'ossigeno significativa per i valdostani che vertono in
situazioni di disagio economico, ma, come prevedibile, sono
insufficienti. Non dimentichiamoci che il disagio economico si può
tradurre anche in disagio sociale, ben più grave e difficile da
affrontare. Qua non si tratta solo di erogare un credito, ma di un
sostegno con una forte connotazione sociale.
Questa crisi economica, che ha avuto un inizio, ma che sembra
non avere mai fine, ha creato purtroppo nuove povertà, lo
dimostrano i dati quotidiani, che ci mostrano un aumento sensibile
delle richieste di aiuto e di ogni genere, richieste sempre
maggiori e provenienti da tipologie di utenti differenti.
Attualmente le richieste avanzate per un sostegno economico di
microcredito in attesa di essere erogate sono diverse centinaia.
Questo dato, specialmente in una regione come la nostra, ci fa
comprendere la gravità del problema e allo stesso tempo ci deve far
comprendere che la risposta deve essere data con tempestività. Chi
fa richiesta al microcredito lo fa con l'intento di sopperire ad
una situazione d'urgenza che si è verificata all'improvviso, non lo
fa per andare al mare o in vacanza! Oltre ad aumentare il capitale
a disposizione per questa voce, urge, è necessario dare una
risposta tempestiva a queste richieste di aiuto, non è possibile
pensare di proporre un sostegno economico per questioni urgenti
facendo passare il richiedente attraverso un iter burocratico
tortuoso e lungo, è paradossale che si affronti l'urgenza con
procedure troppo articolate. Attualmente le molte domande avanzate
sono per lo più in sospeso, poiché i progetti a capo di
quest'erogazione sono esauriti. All'urgenza si risponde con
tempestività e non con la lentezza burocratica, una burocrazia
inefficiente non fa altro che creare disagio e sfiducia nelle
istituzioni e non consente una reale soluzione alle urgenze che i
cittadini devono affrontare giorno per giorno.
Quest'iniziativa è una buona risposta al bisogno dei cittadini
valdostani in difficoltà, ma va affinata notevolmente e resa più
fruibile, bisogna accorciare i tempi di attesa e, di conseguenza,
semplificare notevolmente l'iter previsto per l'erogazione.
Volevamo sapere dall'Assessore:
"se intenda rifinanziare con
ulteriori risorse il credito sociale, per arrivare a fine anno,
nell'attesa di: istituire o riconfermare un tavolo permanente in V
Commissione di tutti gli attori presenti su tutto il territorio
regionale, che si occupano a vario titolo di raccogliere le istanze
dei soggetti in difficoltà per quantificare il numero di tali
soggetti; prevedere una programmazione di più lungo respiro per
conoscere quali e quante vecchie e nuove povertà esistono su tutto
il territorio regionale, facilitando l'individuazione di più
puntuali ed efficaci azioni per contrastare nuove povertà,
finanziamenti più idonei per affrontare le problematiche;
prevedere, dove possibile, l'assegnazione a titolo gratuito di aree
verdi abbandonate per incentivarne la coltivazione, dando così la
possibilità ai soggetti senza lavoro o in condizioni di disagio
sociale di ottenere prodotti a prezzo equo. Per tale scopo si
potrebbero utilizzare le attrezzature fornite in comodato d'uso che
giacciono nei depositi regionali, utilizzate a suo tempo nei
cantieri forestali; presentare o aggiornare la legge regionale per
l'accesso al credito e renderla più snella in alcune sue parti,
aggiungendo al bilancio regionale le risorse per questo tipo di
intervento"
. Grazie.
Presidente
- Grazie. Ha chiesto la parola l'Assessore
Fosson per la risposta da parte del Governo, ne ha la facoltà.
Fosson (UV)
- Merci Président.
Certo, intanto condivido, come già nell'altra interpellanza
sulla povertà, i presupposti presentati, anzi accetto
l'osservazione che questi presupposti siano più impellenti e gravi
e sottolineo ancora quanto avevo detto e cioè che di fronte ad un
problema ingravescente di questo tipo, bisogna cercare di essere
sempre più concreti e quindi studiare delle soluzioni più idonee.
Devo dire in particolare sul credito sociale che è una realtà che
trovo qui dopo cinque anni e penso che sia stato un passo avanti
importante e mi complimento con chi l'aveva messo in atto. Come ha
detto il proponente, è una legge la cui attuazione sperimentale è
stata prolungata ancora, e scade a fine anno, per cui, essendo una
fase sperimentale, bisognerà comunque tornarci sopra per recuperare
gli elementi positivi, per cercare di migliorare quello che non ha
funzionato nonostante sia stata rifinanziata con quell'importo che
diceva lei. Le leggo quello che mi dicono i tecnici delle politiche
sociali:
"le domande presentate da metà maggio ad oggi, malgrado
l'elevato numero di telefonate, sono inferiori rispetto alle
aspettative e il finanziamento permette di erogare ancora 136
prestiti".
Vi è quindi una difficoltà ad erogare un importo che
comunque c'è. Le difficoltà, come diceva lei, sono anche imputabili
all'organizzazione dei "filtri" delle ONLUS, che praticamente hanno
un carico di responsabilità, forse non congruo alle capacità
organizzative oltre a quelle di reperimento delle occasioni di
lavoro idonee.
Ecco, tutto questo per dire che vogliamo tornarci sopra
chiaramente, e lo diceva lei nel quarto punto, e quindi bisogna
rivedere una legge cogliendo gli aspetti positivi, che sicuramente
ci sono per quello che ha detto lei, e migliorare ed eliminare
quelle difficoltà che questo procedimento presenta. Su questo io
propongo sicuramente un passaggio con i tecnici del servizio
sociale, che sono stati tutti riconfermati, per studiare
l'argomento bene prima che si arrivi a scadenza, e su cui possiamo,
poi, anche fare un passaggio in V Commissione che ritengo
fondamentale. Il Presidente Restano è più che d'accordo su questo.
Mi viene poi in mente che potremmo di nuovo fare quello che si era
fatto cinque anni fa e che aveva iniziato il predecessore Vicquéry,
riproponendo magari un gruppo di studio sulle nuove povertà che, se
lei si ricorda, era stato coordinato allora dalla professoressa
Saraceno con grandi vantaggi. Grazie.
Presidente
- Ha chiesto la parola la Consigliera Carmela
Fontana per la replica, ne ha la facoltà.
Fontana (PD-SIN.VDA)
- Ringrazio l'Assessore per
l'apertura su quest'argomento che mi fa veramente piacere, perché
il problema è diventato veramente urgente da affrontare. Lei ha
detto che non ci sono abbastanza domande, io le posso confermare
che ci sono - rispondo per quello che so io - tantissime persone,
addirittura non si rivolgono nemmeno più alla Caritas o a chi fa le
domande, perché qualcuno aveva detto che erano finiti i soldi, io
per quello mi ero interessata, invece mi è stato confermato che la
somma c'è ancora tutta, ma c'è il problema che non riescono a fare
questi progetti per poter restituire il microcredito. Se il
problema è solo questo, allora è un peccato tenere quei fondi fermi
visto che è un'urgenza...cioè noi ci complichiamo sempre la vita
con la burocrazia, perché, se c'è un'urgenza...se faccio la domanda
a gennaio, siamo a luglio, non posso dargli il microcredito a
dicembre, ma che senso ha quest'urgenza? Veramente allora qui
bisogna mettere mano alla legge, mi fa piacere che ci sia questa
disponibilità, per renderla un pochino più snella e trovare la
soluzione nelle urgenze...vedere come far lavorare meglio, con
questo non voglio dire che gli uffici non fanno abbastanza, magari
non hanno personale, ci saranno dei problemi, bisogna riorganizzare
un pochino meglio questi, perché ho capito che ci sono delle
difficoltà a monte. Era questo il mio intento, anche perché
effettivamente è un servizio molto importante, ci sono tantissime
persone che ricorrono perché possono restituirlo con ore di lavoro
e questo ci fa capire l'urgenza che abbiamo in questo momento.
Veramente poi, Assessore, bisogna fare una riflessione: vedere
se si possono magari fare veramente delle squadre di...tipo i
lavori socialmente utili per poter impegnare anche queste persone
che ci sono...magari marito e moglie in una famiglia che hanno
perso il lavoro e non riescono a trovare niente, perché è vero, lei
ieri mi diceva: "ci sono tanti servizi", pensiamo al contributo sul
riscaldamento, ma sono 300 euro all'anno, le famiglie mangiano
tutti i giorni! Bisogna vedere cosa possiamo fare, con questo non
voglio dire che non è stato fatto abbastanza, abbiamo fatto un
passo avanti, ma dobbiamo migliorare e togliere questa burocrazia,
che è veramente tanta, si era parlato anche in questo Consiglio che
c'era la volontà, ma sono passati cinque anni e mi sembra che la
burocrazia sia sempre aumentata...comunque la ringrazio per la sua
disponibilità.
Presidente
- Grazie. Punto 44 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK