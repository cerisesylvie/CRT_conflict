Consiglio Regionale della Valle d'Aosta - Oggetto del Consiglio n. 539 del 22 aprile 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 539 del 22 aprile 2021 - Resoconto
OGGETTO N. 539/XVI - Interpellanza: "Misure di
semplificazione e incentivazione relative alla riqualificazione e
all'adeguamento delle infrastrutture sportive".
Bertin (Presidente)
- Punto n. 52. Per l'illustrazione,
la consigliera Spelgatti.
Spelgatti (LEGA VDA) -
I riferimenti normativi sono gli
stessi dell'iniziativa presentata precedentemente, che riguardava
però l'articolo sugli impianti a fune e qui passiamo agli impianti
sportivi.
Premesso che la legge 8 agosto 2019 n. 86 recante "Delega al
Governo e altre disposizioni in materia di ordinamento sportivo, di
professioni sportive nonché di semplificazione" e i successivi
decreti legislativi attuativi offrono una nuova cornice procedurale
agli operatori del settore, al fine di favorire l'ammodernamento e
la costruzione d'impianti sportivi, nonché tutti gli interventi
comunque necessari per riqualificare le infrastrutture sportive non
più adeguate alle loro esigenze funzionali.
Letto l'articolo 4 del Decreto legislativo n. 38/2021
derubricato "Misure di concentrazione, accelerazione e
semplificazione" che prevede un'unica procedura accelerata e
semplificata per l'approvazione di tutte le iniziative private
volte, per l'appunto, alla costruzione e alla riqualificazione di
impianti sportivi e infrastrutture sportive.
Preso atto del fatto che i diciotto commi dell'articolo
racchiudono una disciplina organica e tendenzialmente
autosufficiente, costituente una sorta di sottosistema normativo
nel quale la certezza dei tempi di conclusione del procedimento
amministrativo gioca un ruolo determinante, ancor più che nella
regolamentazione generale dell'attività della pubblica
Amministrazione già fortemente indirizzata in tal senso, da ultimo
tramite il cosiddetto Decreto semplificazione, D.L. 76/2020
convertito in legge 120/2020.
Considerato che, tale essendo il paradigma ispiratore della
riforma legislativa, l'iter autorizzatorio degli interventi in
parola si articola essenzialmente in due fasi:
a) la prima prende avvio con la presentazione a cura del privato
interessato del documento di fattibilità delle alternative
progettuali a valere quale progetto di fattibilità tecnica ed
economica e si conclude entro sessanta giorni con l'eventuale
dichiarazione di pubblico interesse da parte del Comune, o altro
ente competente, all'esito di una conferenza di servizi preliminare
da convocarsi entro sette giorni dalla presentazione del documento,
pena l'attivazione di un meccanismo sostitutivo dell'organo
inadempiente, comma 4;
b) la seconda consiste invece nell'esame del progetto definitivo
corredato di una bozza di convenzione con l'Amministrazione e di un
PEF asseverato nell'ambito di una conferenza di servizi decisoria,
da svolgersi in forma semplificata e in modalità asincrona che deve
essere obbligatoriamente convocata entro quindici giorni dalla
presentazione del progetto e deve pronunciarsi definitivamente
entro sessanta o novanta giorni da tale data a seconda che il
progetto comporti o meno atti di competenza regionale, comma 7.
Atteso che la determinazione favorevole della conferenza di
servizi sostituisce ogni autorizzazione o permesso comunque
denominato e costituisce dichiarazione di pubblica utilità,
indifferibilità e urgenza dell'opera, nonché - previa acquisizione
dell'assenso del rappresentante comunale a ciò delegato - variante
allo strumento urbanistico, commi 7 e 8; inoltre ogni altro atto di
assenso che non sia ricompreso nel verbale di approvazione del
progetto è sostituito da una segnalazione certificata
dell'interessato, comma 9.
Atteso inoltre che in caso di superamento dei termini sopra
indicati si prevede che il proponente possa fare istanza
d'intervento sostitutivo al Presidente del Consiglio, all'autorità
delegata in materia di sport che entro quindici giorni assegnano un
termine massimo di trenta giorni all'ente pubblico inadempiente,
decorso il quale viene nominato un Commissario ad acta con il
compito di provvedere entro ulteriori trenta giorni, comma 10.
Considerato che, laddove l'intervento in progetto insista su
aree e impianti di proprietà pubblica, alle due fasi sopra
enucleate si aggiunge l'affidamento mediante gara alla quale è
invitato anche il soggetto proponente che può esercitare il diritto
di prelazione entro quindici giorni dall'aggiudicazione, comma
11.
Considerato infine che le stesse misure di semplificazione e
d'incentivazione sopra sintetizzate si applicano, oppure nel caso
in cui la proposta di ammodernamento e riqualificazione provenga
dalla sola associazione o società sportiva dilettantistica o
professionistica... utilizzazione dell'impianto, anzi, in tale
ipotesi, il documento di fattibilità può addirittura prevedere la
cessione - anche a titolo gratuito a fronte dell'intervento
proposto - del diritto di superficie o del diritto di usufrutto
sull'impianto sportivo, o altre aree contigue di proprietà
pubblica, per una durata fino a novantanove anni, o il
trasferimento degli stessi alla società o all'associazione
sportiva, ovvero la ridefinizione dei termini contrattuali in
essere con ulteriore agevolazione per cui le società e le
associazioni proponenti possono procedere all'affidamento dei
relativi lavori senza applicare il codice degli appalti, tranne nei
casi tassativamente previsti dal diritto europeo per le sole opere
di urbanizzazione, comma 12.
Atteso che in definitiva la comune linea direttrice delle
disposizioni sopra riportate pare quindi fornire una prospettiva di
sviluppo di medio-lungo termine agli operatori dello sport già
duramente colpiti dalla crisi pandemica in corso, perseguendo al
contempo l'obiettivo della riqualificazione delle infrastrutture
sportive e dell'adeguamento degli impianti, nell'ottica di
migliorare gli standard qualitativi e di sicurezza dei servizi
offerti all'utenza.
Tutto ciò premesso, interpelliamo la Giunta regionale per
conoscere se il Governo intenda utilizzare le immense opportunità
offerte dalla nuova normativa di cui sopra e, in caso di risposta
affermativa, con quali modalità e tempistiche; in ogni caso se
intenda altresì dare adeguata comunicazione ai Comuni di queste
norme che potrebbero non essere state viste o analizzate con la
dovuta attenzione per gli impianti di loro competenza.
Se la parte di questa normativa appena uscita sugli impianti di
risalita per noi può non essere così interessante, invece trovo che
sia di un'importanza dirompente questa parte per quanto riguarda
tutti gli impianti sportivi e il rapporto coi privati.
È una rivoluzione copernicana, perché tale agevolazione e una
tale semplificazione di tutto il procedimento può veramente
cambiare le carte in tavola e spingere parecchi privati a procedere
in questo senso.
Quindi chiedo se sia stato fatto qualche cosa in questa
direzione, se ci si intenda attrezzare in questa maniera e se si
voglia utilizzare e approfittare di queste opportunità.
Presidente -
Per la risposta, l'assessore Marzi ne ha
facoltà.
Marzi (AV-SA) -
Questo tema, come da lei richiamato, è
assolutamente importante. La norma è recentissima, pubblicata sulla
Gazzetta Ufficiale del 19 marzo 2021 ed entrata in vigore solo due
settimane fa, e tra l'altro prevede una significativa
semplificazione riguardo agli iter di costruzione all'adeguamento
degli impianti e delle infrastrutture sportive, come da lei
indicato.
La tematica è oggetto di assoluta attenzione, oltre che in
ambito legislativo, soprattutto in termini di valorizzazione
dell'impiantistica sportiva.
Teniamo conto che la nostra regione si colloca ai primi posti in
Italia per quanto attiene alle dotazioni infrastrutturali e al
primo posto per sportivi praticanti rispetto al numero di
abitanti.
La problematica che sempre più emerge sia da parte delle
amministrazioni pubbliche che dei soggetti che si occupano di sport
insiste maggiormente in tutto il Paese Italia nel reperimento delle
risorse pubbliche o private utili a far fronte agli investimenti ma
soprattutto nella gestione degli impianti una volta che questi
vengono realizzati.
Un aspetto della legge 38 - che può risultare di incentivo a una
maggiore sinergia tra pubblico e privato, che tutti da tempo
auspichiamo - può risiedere nella previsione di cui agli articoli
15 e 16.:
all'articolo 15, in ordine alla possibilità, in alcuni ambiti e
condizioni, di destinare, all'interno dell'impianto sportivo,
un'area all'attività di somministrazione di alimenti e bevande e
attività di commercio con gli articoli strettamente correlati alla
disciplina sportiva praticata;
all'articolo 16, che disciplina l'accesso alle soluzioni di
finanziamento e ai servizi tecnici offerti dall'istituto per il
credito sportivo, o da un altro intermediario bancario o
finanziario operante nel settore, consentendo forme di associazione
in partecipazione alla costruzione di società miste.
Altra interessante previsione è quella dell'articolo 12, che
contempla la cessione, anche a titolo gratuito, del diritto di
superficie o di usufrutto per novantanove anni o, addirittura, il
trasferimento di proprietà alle società sportive, alle ASD, con la
possibilità per le medesime di snellire la procedura per
l'affidamento dei lavori.
Quello che io ritengo particolarmente importante di questa
iniziativa - per cui la ringrazio, collega Spelgatti, di averla
portata in Consiglio - è fondamentalmente però legato a un aspetto
che lei ha citato nel momento in cui ha presentato la seguente
interpellanza, cioè l'aspetto assolutamente centrale che svolgono i
Comuni, più che la Regione, che tra l'altro solo in un caso
gestisce impianti sportivi. Sicuramente questo tipo di normativa è
assolutamente fondamentale per quanto riguarda i Comuni, per cui è
assolutamente nostra intenzione coinvolgere gli enti locali
rispetto alle tematiche richiamate.
Quello che però è un aspetto che a mio modesto avviso dobbiamo
anche raccontarci, visto l'assoluto rapporto franco che c'è da
sempre, in particolare nel nostro caso, rispetto alla gestione
degli impianti sportivi, dal 2015 - qui mi tolgo le vesti di colui
il quale in teoria dovrebbe in alcuni casi "costruire" o recepire
la normativa di riferimento, e quindi quella regionale, e torno a
un ambito quello invece della gestione degli impianti, come da lei
richiamato, che riguarda più gli enti locali, sicuramente una
tematica fondamentale - è, ad esempio, - visto che ho citato
l'articolo 15 - il fatto che sicuramente, nel momento in cui
verranno recepite queste normative, risulterà essere - e questo
riguarderà anche molto il collega Guichardaz - assolutamente
fondamentale adeguare anche la normativa di concessione d'impianti
sportivi regionale.
Faccio un esempio tra tutti. Nel momento in cui, recependo
questa normativa, s'interviene trasformando un impianto che viene
concepito "freddo" in un impianto che viene recepito "caldo", cioè
passando da un impianto che fondamentalmente non ha la possibilità
finanziaria di reggersi da solo ad un impianto che - tramite, ad
esempio, attività commerciali piuttosto che ricettive - può
permettersi di diventare un impianto che "si gestisce da solo",
sicuramente anche la nostra normativa di riferimento in merito alle
concessioni va adeguata, perché sappiamo benissimo che abbiamo
delle deleghe che prevedono la concessione diretta a federazioni e
quant'altro solo nel caso in cui l'impianto non sia a "rilevanza
economica".
Lo stesso vale per tutti quanti gli aspetti di natura
progettuale che nel corso di cinque anni di esperienza abbiamo
dovuto verificare.
Tralasciando le polemiche - lei da sempre dice che io sono stato
un pessimo Assessore allo sport, io invece ritengo di aver operato
in maniera assolutamente adeguata - il dato di riferimento è uno e
lei lo ha richiamato nel presentare codesta interpellanza: il fatto
che c'è un'assoluta realtà di difficoltà sul territorio sia nella
costruzione d'impianti sportivi sia poi nella gestione degli stessi
una volta che questi vengono costruiti.
Pertanto questa è una normativa importantissima, che sicuramente
va, in primaria istanza, rivolta e collaudata con gli enti locali e
deve tenere in considerazione un aspetto che, tra l'altro,
all'interno del DEFR viene richiamato a pagina 94 e che riguarda un
poco tutte le opere pubbliche, ma a maggior ragione l'impiantistica
sportiva. Quando parlo d'impiantistica sportiva dico che non deve
essere soltanto aperta, attraverso strumenti legislativi, la
possibilità d'intervenire semplicemente nel procacciare risorse di
natura privata in opere pubbliche, ma anche nel dare la possibilità
ai privati d'intervenire direttamente nella gestione e nel
controllo di tutta quanta la fase di cantiere, perché gli enti
pubblici - e qui ci metto dentro anche la Regione - oggi hanno
delle difficoltà a seguire anche questi aspetti con il numero di
risorse anche umane a disposizione.
Per cui non posso che essere assolutamente in sincronia con
l'interesse da lei rappresentato nel portare questo tipo
d'interpellanza.
Presidente -
Per la replica, la consigliera
Spelgatti.
Spelgatti (LEGA VDA) -
Vede, assessore Marzi, ogni tanto
riusciamo anche ad andare d'accordo, umanamente andiamo sempre
d'accordo, politicamente molto meno però oggi siamo assolutamente
sulla stessa lunghezza d'onda.
Questa interpellanza tra l'altro era stata portata già allo
scorso Consiglio, poi è slittata a questo, quindi in realtà era
stata depositata prima ancora dell'entrata in vigore del tutto, ma,
nel momento stesso in cui ci siamo accorti di questa normativa,
abbiamo ritenuto assolutamente fondamentale intervenire
immediatamente, portarla all'attenzione del Consiglio regionale
immediatamente, perché, appunto, è rivoluzionaria e offre delle
opportunità importantissime per tutto il mondo dello sport che fino
a oggi non ci sono state, e concordo con lei, Assessore, nel
momento in cui dice che bisogna assolutamente modificare anche le
normative regionali, anche perché noi dobbiamo andare assolutamente
nella direzione sempre di più del privato anche perché mamma
Regione ha finito di essere... non ci fosse mai stata sarebbe stato
probabilmente molto meglio, non ci ritroveremmo oggi in questa
situazione. Bisogna favorire in tutti i modi, in tutti i modi,
l'imprenditoria privata, e soprattutto nel mondo dello sport è
assolutamente fondamentale, perché - laddove anche tutti i
palazzetti e quant'altro vengono gestiti direttamente da quelli che
sono sul campo e quindi dalle associazioni sportive che hanno
interesse a far girare il tutto - tutto può funzionare nel momento
in cui ci sono dei privati che intervengono, che mettono del
capitale, che vanno a reddito e che quindi guadagnano comunque sia
dagli ingressi sia dalle attività economiche inserite all'interno.
Tutto sta in piedi, invece nel momento in cui si pensa di dover
sempre far sì che sia il pubblico a dover tenere in piedi il tutto,
il sistema non regge e soprattutto non reggerà più in un'ottica
futura.
La semplificazione che c'è stata grazie a questa normativa
appena uscita deve essere utilizzata e sfruttata al meglio però è
importantissimo - come ha detto lei, Assessore -che il tutto venga
pubblicizzato il più possibile.
Benissimo il fatto che sia vostra intenzione comunicare agli
enti locali, questo è un passaggio assolutamente fondamentale, ma è
ancora più importante che si renda pubblico, nel senso che questo
messaggio deve arrivare ai privati, sono i privati che devono
sapere che c'è anche questa possibilità e di conseguenza che si
devono fare parte attiva.
Quindi c'è un doppio step: sicuramente comunicarlo ai Comuni
perché anche loro si facciano parte attiva e spingano in questa
direzione, ma importante è che lo sappiano anche i cittadini, in
maniera tale che chi vuole attivarsi e muoversi abbia le
possibilità di farlo e quindi si crei un circolo virtuoso in questa
direzione.
Grazie, andiamo avanti e speriamo che qualcosa, anche in questo
campo, si muova perché - come voi sapete, noi puntiamo tantissimo
sullo sport - lo sport è assolutamente fondamentale, è fondamentale
per la qualità della vita, è fondamentale per i nostri ragazzi, è
fondamentale per far crescere delle persone non solo sane
fisicamente ma sane mentalmente. Ci sono solo aspetti positivi e
sullo sport bisogna puntare in tutte le maniere per mille ragioni
differenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK