Consiglio Regionale della Valle d'Aosta - Oggetto del Consiglio n. 2467 del 7 giugno 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2467 del 7 giugno 2012 - Resoconto
OGGETTO N. 2467/XIII - Reiezione di mozione: "Individuazione
di soluzioni adeguate all'emergenza occupazionale nel settore
idraulico-forestale per l'anno 2013".
Mozione
Il Consiglio regionale della Valle d'Aosta/Vallée
d'Aoste
Ricordato che nel 2010 erano occupati a vario titolo e con
periodi di assunzione differenti presso l'Assessorato
all'Agricoltura e Risorse naturali nei cantieri idraulico forestali
820 addetti;
Ricordato, che nel 2011 presso la Società dei Servizi e nei
cantieri straordinari, nonostante fossero state sensibilmente
ridotte le giornate di lavoro, il numero degli addetti scendeva a
circa 730;
Precisato che l'operazione di massiccia riduzione delle
giornate lavorative e del numero di addetti non rispondeva a
criteri di ridimensionamento rispetto a comportamenti disciplinari
anomali o inadeguati;
Rilevato che a metà maggio del 2012, contrariamente a quanto
annunciato, l'attuale sistema di esternalizzazione dei cantieri
idraulico-forestali sta occupando meno di 50 addetti;
Riscontrato che le tempistiche e i ritardi per l'attivazione
di tutti cantieri esternalizzati e di ulteriori attività
internalizzate straordinarie rischiano di ridurre ulteriormente le
giornate lavorative e i posti di lavoro, con un enorme perdita
economica dei lavoratori e il rischio anche di non usufruire o
beneficiare solo in modo parziale dell'indennità di
disoccupazione;
Ribadita la necessità di intervenire per salvaguardare le
foreste di protezione e garantire la qualità dei boschi e del
territorio valdostano;
Verificata quindi la condizione di vera e propria emergenza
per il settore dei cantieri idraulico forestali;
Impegna
la Presidenza della Regione e gli Assessorati competenti a
confrontarsi urgentemente con la Commissione competente per trovare
subito soluzioni adeguate all'emergenza occupazionale e ipotizzare,
con la collaborazione delle parti sociali, un modello di intervento
nel settore idraulico-forestale per l'anno prossimo.
F.to: Donzel - Chatrian - Bertin - Giuseppe Cerise - Carmela
Fontana - Louvin - Patrizia Morelli - Rigo
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, prima di illustrare la mozione tengo a precisare
è stata depositata, prima della decisione dei sindacati...di
organizzare un presidio, che è stata un'iniziativa autonoma dei
gruppi ALPE e PD, e poi naturalmente il fatto che c'è stata una
mobilitazione ci ha confermato la delicatezza della situazione che
stiamo vivendo, ed è proprio perché viviamo una situazione delicata
che cercherò di rappresentare nel modo più oggettivo possibile
questa situazione, senza voler forzare la mano su una situazione
molto delicata.
Secondo i dati pubblicati dall'Amministrazione regionale, nelle
raccolte che riassumevano i programmi degli interventi, nel 2009,
785 erano gli addetti che lavoravano complessivamente nei cantieri
idraulico-forestali a vario titolo, a partire dai magazzini; c'era
addirittura una persona addetta a seguire gli alberi monumentali,
ma soprattutto c'erano i lavori di forestazione, che sono il nucleo
qualificante di questa azione, le sistemazioni idrauliche e la
sentieristica.
Per far fronte alla grave crisi economica, non certo legato al
fatto che c'erano le elezioni comunali, nel 2010 questi operai
arrivano a quota 820; non tutti lavorano lo stesso periodo, ma una
gran parte di essi avevano un congruo numero di giornate lavorative
- si lavorava anche sei-otto mesi all'anno - che consentivano ai
lavoratori di vivere e far vivere la loro famiglia, integrando con
altri lavori, integrando con la disoccupazione speciale, integrando
con vari meccanismi il loro reddito, anche con una piccola attività
agricola. A far crescere questi numeri nell'ambito della
forestazione era stata nel tempo la grave crisi che aveva colpito
l'industria di fondovalle, e quindi la necessità di ricollocare i
lavoratori che avevano una certa età, ma allo stesso tempo si era
investito molto su risorse anche giovani, che erano stati
qualificati per svolgere quelle complesse attività all'interno
della forestazione, come il taglio di alberi di grosse dimensioni,
intervenire nelle foreste di protezione che si trovano su pendii
scoscesi, utilizzando tecnologie moderne e complesse. C'è stata una
grossa attività di formazione di questo personale, spesso nella
narrazione quotidiana del bar viene rappresentato l'operaio
forestale come quello che gira a vuoto nel cantiere, ma se ci sono
state delle irregolarità, queste vanno imputate a chi aveva il
dovere di controllare e far funzionare i cantieri, e non a tutti
quei lavoratori che si sono specializzati e qualificati in questi
anni e che per 20 anni hanno lavorato nei cantieri forestali.
La scelta della creazione di una società "salva-precari" sulla
base di norme, sulle quali non voglio adesso riaprire una polemica
se era giusta o non giusta, ha portato immediatamente ad una
riduzione di circa 90 unità occupate, perché si è scesi a poco più
di 700 addetti. Di questi, 660 erano quelli che risultavano presi
dalla graduatoria in una prima battuta, poi alcuni si sono aggiunti
con dei cantieri straordinari fino ad arrivare a 730 circa.
Poi arriva, come un fulmine a ciel sereno, la decisione di
esternalizzare questi cantieri. In questi anni abbiamo assistito ad
un balletto di cifre incredibile, soprattutto sul numero di
occupati; si è parlato molto di numero di occupati, ci sono delle
cifre che sono diventate mitologiche come il numero di 660, perché
in realtà erano di più gli occupati. Quando è arrivata questa
decisione, la nostra preoccupazione è stata, come sempre, di
parlare di "numero di addetti", di "numero di lavoratori"; ci è
stata ventilata una clausola sociale, che soprattutto da parte di
chi è povero e disperato è stata interpretata come un'ancora di
salvezza, ma in realtà subito fu denunciato che il rischio
dell'esternalizzazione avrebbe portato - a parità di costi e di
investimenti della Regione - ad una drastica riduzione del numero
di occupati.
Siamo stati tacciati di allarmismo, di quelli che vogliono
cavalcare sempre le proteste, ma oggi i numeri forniti
dall'Assessorato parlano chiaro! Se andate a vedere gli articoli
che ho scritto sei-sette mesi fa, dicevo prudenzialmente che si
sarebbe arrivati al limite massimo di 300 occupati; oggi, a parlare
di 236 assunzioni, è lo stesso Presidente della Regione: 236 circa,
che potrebbero essere 250. Quindi prudenzialmente avevo detto 300;
qui siamo scesi di oltre 50 unità, ma in questo momento saranno
50-60 quelli che stanno operando, sarà nei prossimi giorni che
decolleranno questi cantieri.
Faceva molto ridere quest'aula quando iniziai un'interpellanza,
mesi fa, dicendo: arriva la primavera, cantano gli uccelli, si
sente il rombo della motosega; siamo in piena estate ed il rombo
della motosega non si sente! Quindi siamo passati, da quella che
poteva essere un'ironia, ad una tragica realtà perché il punto che
voglio fissare è che qui, al di là del numero degli addetti, quello
che verrà meno è il numero di giornate lavorate, e cioè il punto
debole che vogliamo discutere con tutte le forze di maggioranza,
una discussione seria, puntuale in commissione, è per capire bene
se questo lavoro che stiamo offrendo è ancora quello che garantisce
all'operaio ed alla sua famiglia di poter avere un reddito
sufficiente a vivere per tutto l'anno! Non si tratta di dire: "ti
do un mesetto di lavoro", per dire che ho un numero di occupati
maggiore, ho raggiunto quota 600 occupati e quindi dormo sonni
tranquilli. Ma bisogna vedere che tipologia di lavoro diamo, che
strumenti diamo.
Avevamo chiesto da subito che ci fossero dei cantieri
straordinari, perché sapevamo che c'erano delle persone in
difficoltà; è uscita prima una voce di cantieri straordinari per
gli over 55, adesso scopriamo e ce ne rallegriamo che agli over 55
si aggiungono le donne over 45. Allora ricordo all'Assessore
Isabellon quando gli dicevo a gennaio che c'era un problema di
donne occupate...ma siamo a giugno, e arriva adesso così, a ridosso
di una manifestazione dei forestali, la decisione di dire: ci
accorgiamo che ci sono gli svantaggiati, i disabili, quelli che non
possono lavorare. Anche qui, si cerca di introdurre dei concetti
che sono quelli...è per questo che dico che non possiamo affrontare
una discussione così delicata in quest'aula.
La mozione chiede che la discussione avvenga in commissione,
facendo delle audizioni, potendo approfondire con calma, perché non
abbiamo il tempo di scendere nei dettagli. Ma quando mi sento dire:
mettiamo in campo i lavori socialmente utili...ma i lavori
socialmente utili non sono la stessa cosa della forestazione! Se
uno si è costruito 20 anni di specializzazione nel taglio dei
boschi, ha costruito una professionalità e dopo lo mando a bagnare
i gerani...certo che lo farà, perché deve vivere e far vivere la
sua famiglia, ma c'è qualcosa che non funziona! È un'operazione che
ci costa molto più cara di quello che ci costava prima, che porta
all'umiliazione del lavoratore che sapeva fare bene la sua
professione; lo portiamo - dopo tutto quello che scriviamo nei
piani dei lavori, come la formazione permanente, la professionalità
che deve crescere - a fare un lavoro che non c'entra niente con
quello per cui per 10 anni ha fatto formazione!
Altra cosa molto delicata: siamo i primi che vedono una
possibilità nel fatto che i Comuni possano gestire questa fase, ma
noi abbiamo anche ricordato come l'anno scorso, con un rimpallo di
responsabilità straordinario, la Regione dice che è competenza dei
Comuni, i Comuni la attribuiscono alla Comunità montana, eccetera,
i lavori socialmente utili non hanno adempiuto completamente alla
loro
mission
, non sfruttando completamente le risorse a
disposizione...adesso dobbiamo lanciarci in fretta e furia - da qui
la nostra preoccupazione sulla tempistica - perché dobbiamo far
decollare i lavori!
C'era una volta una certa attenzione anche a guardare la
collocazione dei lavoratori sul territorio, quindi a fare in modo
che questi lavoratori non fossero quelli della Bassa Valle a
lavorare a Courmayeur o quelli di Courmayeur a lavorare in Bassa
Valle, incrociandosi con le auto ad Aosta, con tutti i problemi che
abbiamo visto del rimborso delle tariffe; anche qui è delicato il
fatto che, affidando la gestione ai Comuni, ci si trova di fronte
all'evidenza del fatto che, chiamato dal Comune della Val d'Ayas un
lavoratore che è in graduatoria e che si trova ad abitare a
Villeneuve, poi viene fuori che questo ha rifiutato...perché se fa
un lavoro socialmente utile, è il suo reddito, ma questo viene
mangiato per metà nel trasporto, visto che non è previsto un
rimborso del trasporto...rischiamo veramente grosso! Ecco perché
vogliamo discutere in modo sereno, sincero, serio, di come
risolvere questo problema con l'Amministrazione regionale.
Riteniamo che - si era detto è tutto risolto con 10.000.000 di
euro - non è tutto risolto, il problema è grandissimo, c'è una
difficoltà enorme di ricollocazione di questi lavoratori, non sono
tutti in malafede, anzi, per la maggior parte sono in buona fede,
si sono sforzati di trovare lavoro, ma hanno addirittura creato un
polverone nel mercato del lavoro valdostano. Infatti, liberando
queste risorse si è creato il fenomeno per cui le imprese nel
settore edilizio, che una volta a gennaio-febbraio bloccavano i
lavoratori e dicevano loro: tu, che sei bravo, stai tranquillo che
ti assumerò io, cioè li fermavano subito per i grossi lavori
dell'estate...sapendo che c'è tutto questo viavai di gente che
chiama per avere un lavoro, non assumono neanche anticipatamene
nessuno, tanto sanno che c'è manodopera a go-go! Quindi si è creato
con questo meccanismo di esternalizzazione un grosso danno al
funzionamento del mercato del lavoro in Regione e troveremo queste
cose registrate dai dati di peggioramento non solo della
disoccupazione, ma anche dei tassi di occupazione, perché avremo
meno giornate lavorate anche in altri settori, proprio per questa
situazione che si è venuta a creare.
Non esitiamo a dire che è una situazione di gravissima emergenza
e chiediamo che non siano più improvvisate le soluzioni. Vorremmo
che si rispondesse immediatamente all'emergenza con delle
situazioni di emergenza, ricordando che siamo ancora lontani da
quel numero 820 del 2010 e nello stesso tempo che, nel fare questo
ragionamento di emergenza per quest'anno, ci siano le condizioni
per discutere di cosa si può fare per l'anno prossimo. Cioè che le
soluzioni che mettiamo in campo non siano: ma l'anno prossimo si
rimescola di nuovo tutto, non si capisce più nulla, le imprese cosa
fanno o non fanno...immagino anche gli imprenditori che hanno fatto
degli investimenti.
L'altra cosa che vogliamo dire è che nel frattempo siamo
preoccupati perché le risorse non sono infinite e ci risulta che
continuano i cosiddetti "sprechi" che la
spending review
doveva eliminare; ci risulta che l'attrezzatura ferma nei magazzini
sia un costo, e non vorremmo scoprire che magari tutti quei
macchinari fermi nei magazzini, sono tutti trattori che hanno
regolarmente pagato il prezzo dell'assicurazione per stare fermi in
garage. Quindi le assicurazioni i soldi li hanno avuti, i mezzi
dormono e gli operai sono nella condizione di non lavoro.
Chiediamo davvero di sedersi attorno al tavolo nel più breve
tempo possibile e di lavorare, insieme, per trovare una soluzione.
Gli annunci di queste ore non sono sufficienti per noi.
Presidente
- Dichiaro aperta la discussione generale.
La parola al Vicepresidente Chatrian.
Chatrian (ALPE)
- Grazie Presidente.
Qualche considerazione. Il collega Donzel ha illustrato la
mozione che i gruppi ALPE e PD hanno presentato qualche settimana
fa. Non farò altre premesse, nel senso che nelle sedi opportune e
nei passati bilanci e finanziarie avevamo espresso una serie di
perplessità, avevamo cercato di presentare una rotta alternativa e
più graduale, con l'asticella magari troppo alta, due anni fa, ma
senza presunzione ci avevamo provato, come gruppo ALPE, da subito,
a mettere sul tavolo una proposta, perché è da lì che si deve
partire. Qui non c'è nulla da cavalcare, anzi qui c'è da trovare
delle soluzioni alternative, visto che un dovere di chi governa e
di chi siede in questo Consiglio è di armonizzare la ricaduta in un
momento così difficile ed opaco, in un momento dove la società sta
cambiando, e le ricadute sono importanti anche in Valle
d'Aosta.
L'obiettivo della mozione è di anticipare le future decisioni,
avviando subito in commissione con le parti sociali, prima, e con
il Governo regionale, in una seconda fase, un dibattito per
iniziare ad articolare il bilancio di previsione per il 2013, prima
dell'autunno e prima della chiusura del cerchio che avviene nella
prima settimana di dicembre. Sappiamo bene che le macrolinee si
decidono nel mese di settembre, quindi fra tre mesi neanche, una
volta terminata la ricognizione dei capitoli e dei dettagli
assegnati alle varie strutture, perché è lì che la boccia si può
fermare in un settore piuttosto che in un altro.
La discussione della mozione avviene in prossimità dell'esame da
parte di questo Consiglio del rendiconto 2011 e dell'assestamento
di bilancio per l'esercizio in corso, quindi suddividerei in due le
intenzioni dei gruppi di ALPE e PD: una per il 2013 e l'altra per
il 2012. Nella prossima seduta entreremo nel dettaglio delle voci
di bilancio e presenteremo qualche nostra proposta operativa, a
valere sulla seconda parte dell'estate 2012; insieme cercheremo di
confezionare una pezza robusta per ridurre i danni provocati da
certe decisioni da noi non condivise. Quest'anno lo schema va
comunque modificato, i risultati non sono eccellenti, il momento è
di emergenza e la crisi economica è veramente pesante. Una parte di
questa emergenza l'hanno provocata certe decisioni prese, a dir
poco, in modo superficiale, senza valutare i reali risvolti a
livello occupazionale e sociale. Se invece questi risvolti sono
stati presi in considerazione, ma si è deciso di procedere
ugualmente, l'obiettivo della mozione è di andare a riprogettare,
ristrutturare. Penso che chi si occupa del bene comune e chi è
chiamato a gestire un'amministrazione nell'interesse generale, ha
il dovere non solo di compiere scelte logiche non discriminatorie,
economicamente vantaggiose o almeno sostenibili, ma di farlo con
cognizione di causa dopo un'attenta valutazione degli effetti
positivi e negativi, e se c'è qualcosa da registrare, registrarlo
in tempi certi, dando delle soluzioni alternative certe e
confrontandosi attorno ad un tavolo per cercare soluzioni
diverse.
Abbiamo cercato in ogni modo di farvi rilevare che la direzione
presa era molto pericolosa, quindi termino dicendo che ascolteremo
la posizione del Governo regionale su questa mozione, perché la
situazione è difficile, stiamo parlando di centinaia di persone.
Qualche giorno fa, il Governo regionale ha organizzato una
conferenza stampa per mettere sul tavolo i risultati ad oggi, in
questo momento, dei 600 operai che sono ben poco occupati...
(interruzione del Presidente della Regione, fuori
microfono)
...non è con spirito polemico! Siamo al 7 giugno e gli occupati
sono solo qualche decina, quindi l'obiettivo non è quello di
polemizzare; infatti, sia il tono che gli argomenti sono suddivisi
in due
tranches
: quali soluzioni si possono mettere sul
tavolo per il 2013 e quale pezza robusta si può mettere per il
2012, senza nessuno spirito polemico, ma con la volontà di creare
qualche piccola condizione in più di lavoro. Grazie.
Presidente
- Se non vi sono altre richieste di
intervento, dichiaro chiusa la discussione generale.
La parola all'Assessore all'agricoltura e risorse naturali,
Isabellon.
Isabellon (UV)
- Grazie Presidente.
Sul merito della disponibilità ad andare in commissione lo dirò
alla fine di questo intervento, che credo possa essere utile per
ribadire alcune informazioni che già sono state esplicitate in un
momento di confronto con l'informazione. Probabilmente non è
servito abbastanza, perché soprattutto quando si ha a che fare con
dei numeri diversi, a volte si cerca di estrapolare questi
numeri...mi riferivo ai numeri citati dal collega Donzel, per darne
una chiave di lettura non complessiva. Sarebbe interessante, visto
che è emersa un'informazione più generale, riportare il tutto alle
considerazioni generali e non prendere dei numeri estrapolati. In
ogni caso, a titolo di informazione, brevemente ripeterò quanto è
stato detto in questo incontro.
Qui è importante dire che, per quel che riguarda le assunzioni,
siamo in questi giorni nel momento
clou
di assegnazione dei
lavori e delle relative assunzioni secondo le clausole definite per
gli appalti, cioè le clausole sociali: 77 appalti nella prima fase
sono stati espletati nel rispetto della clausola sociale, e qui
tengo a dire che, per tutti gli appalti finora assegnati, questa
clausola da parte delle ditte aggiudicatarie è stata rispettata.
Qui si va in questi giorni ad assumere 236 persone legate a questi
77 appalti. Poi gli uffici hanno predisposto, sulla base dei lavori
individuati in accordo con le richieste dei Comuni, come tutti gli
anni, un terzo gruppo di appalti per il mese di giugno, per un
ammontare di circa 1.500.000 di euro, dati anche dai risparmi che
si hanno nelle aggiudicazioni, che portano altre 45 maestranze.
Quindi il totale delle maestranze assunte tramite questi appalti è
281. Come già detto, è in fase di ultimazione la predisposizione
del piano di interventi da condurre in amministrazione diretta per
le maestranze con età superiore a 55 anni per gli uomini e 45 anni
per le donne, che comportano un coinvolgimento di 110 uomini e 60
donne. Evidentemente di questo si è già parlato in altri momenti,
l'attenzione è stata tradotta proprio anche legata al posticipo
delle pensioni secondo i nuovi eventi a livello nazionale, proprio
per dare attenzione a questo aspetto. Qui sono 170 persone che
verranno impiegate nei due settori, risorse naturali e Assessorato
agricoltura, per attività dislocate sul territorio in maniera
distribuita, per evitare il fenomeno dello spostamento che ha
richiamato il collega Donzel. Naturalmente in questo programma è
previsto di andare ad individuare delle attività che vanno a
coinvolgere delle persone che si trovano in quelle zone ed in
quelle situazioni.
Per quel che riguarda l'assestamento di bilancio, la legge di
assestamento non coincide con le dimostrazioni, perché la legge di
assestamento non è che è iniziata dopo le dimostrazioni, in quanto
le dimostrazioni lecite ci sono, ma non sono quelle che fanno
scattare il meccanismo di andare ad inserire delle iniziative nella
legge di assestamento, perché è da un po' che se ne parla. Qui,
oltre alle risorse necessarie per questi interventi straordinari di
cui dicevo prima, è prevista l'applicazione della clausola sociale
anche in altri settori: per quel riguarda i fondi BIM 2.500.000 di
euro, la legge n. 13, per attività che sono compatibili anche con
la formazione che hanno avuto i nostri addetti in questi anni. In
questo caso, per quel che riguarda coloro che ancora non rientrano
nei numeri precedenti, che sono 451, possono poi usufruire di
questa opportunità; non solo, evidentemente di questa opportunità
ne potranno usufruire, visto che sono interventi che vengono
successivamente, anche coloro che potranno andare ad incrementare
le giornate che sono esaurite per qualche attività attualmente in
corso. Queste sono le due opportunità. Quindi sui numeri dei 660
della graduatoria, riteniamo che ci sia la possibilità in questo
modo di ottemperare a tutte le richieste.
Il discorso dei LUS: è stato detto in maniera marginale, nel
senso che purtroppo abbiamo ogni anno delle situazioni di qualcuno
che ha delle inidoneità che subentrano, quindi l'impossibilità di
fare il lavoro che faceva prima. Quindi non bisogna generalizzare
su questo; questa è un'opportunità che si può presentare per chi
non ha la possibilità di inserirsi nelle normali attività
lavorative. Bisogna essere chiari su questo, altrimenti si confonde
ancora più di quello che si dovrebbe chi magari può essere
interessato a queste situazioni.
Non ultimo l'esternalizzazione: tutti ci dimentichiamo che è
rivolta comunque a delle imprese o ad artigiani che hanno, anche
loro, delle difficoltà e soprattutto negli ultimi anni si aveva a
che fare con richieste per poter essere presi in considerazione per
le attività dei nostri cantieri anche da parte di soggetti che non
avevano più la possibilità di lavorare in alcune ditte perché c'era
la crisi anche in questo settore. Quindi l'attenzione è stata una
prevenzione anche nei confronti di queste situazioni, che si
sarebbero potute verificare. Anche qui, il fatto che ci siano 55
assegnazioni di appalti in questa fase, 55 ditte interessate perché
gli appalti sono di più, sono delle situazioni che altrimenti
avrebbero avuto necessità di attenzione anche queste. Quindi
un'attenzione al mondo del lavoro più ampio di quello che a volte
viene circoscritto quando si fanno delle analisi, perché, anche
qui, abbiamo circa 165 persone calcolando mediamente tre persone
interessate per ogni ditta che svolge dei lavori con
l'esternalizzazione; sono comunque persone che hanno bisogno di
attenzione tanto quanto chi già opera nei nostri lavori. Questa è
la considerazione che avevamo fatto anche in sede di conferenza
stampa.
Per quel che riguarda la disponibilità ad andare in commissione
per dare tutti gli approfondimenti necessari, fornire i dati man
mano che questi si consolidano, fare delle considerazioni relative
al funzionamento del piano straordinario, perché è molto
interessante, non è un discorso di andare a non prendere in
considerazione la dignità di chi lavora, perché vedrete che dal
piano straordinario ci sarà il giusto riconoscimento delle
professionalità, ma anche un coinvolgimento ulteriore nella
sperimentazione in campo agricolo su delle attività che, nella
diversificazione delle attività delle aziende agricole, ci viene
richiesto, a livello di sperimentazione, su colture minori che
possono essere utili nel settore dell'agricoltura. Quindi non
banalizziamo le cose, cerchiamo di farlo seriamente e la
disponibilità a venire in commissione c'è, perché abbiamo interesse
a far capire le cose e ad illustrarle nel modo giusto.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Questo dibattito sulla mozione che è stata presentata in merito
agli operai forestali, anticipa una parte della discussione più
ampia sulle politiche del lavoro, perché di questo stiamo parlando.
Credo che in questi termini debba essere inquadrato anche il
dibattito che stiamo facendo qui, altrimenti rischiamo di
concentrarci su un settore dimenticando tutto il resto,
dimenticando quello che succede a tutta una serie di lavoratori, di
giovani in cerca di occupazione, che fa parte del piano delle
politiche del lavoro che sarà presentato a breve. Non voglio
anticipare quel dibattito, che completerà un'indicazione strategica
che verrà discussa a breve, ma rimanendo al settore dei forestali
vorrei ricordare ai colleghi che siamo stati costretti ad occuparci
di questo problema perché c'è stata la legge n. 122, che ha
convertito il decreto n. 78/2010, che aveva delle conseguenze
immediate sulla riduzione della spesa del personale. Bisognava
ridurre del 50 percento la spesa, quindi c'era l'esigenza di
trovare un'alternativa; questo si è fatto con la creazione della
Società di Servizi.
Non voglio richiamare la discussione che c'è stata sulla Società
di Servizi e le alternative che a questa erano state presentate,
allora molto criticata, dicendo: non serve a niente, un altro
carrozzone, eccetera. Invece abbiamo visto che la Società di
Servizi è servita non solo per i forestali, ma per gli assistenti
alle mostre, assistenti di sostegno nelle scuole, custodi. Quindi è
un punto di riferimento per una serie di lavoratori, e anche per la
parte forestale. Per la parte forestale avevamo dovuto, in quel
momento...teniamo conto che oggi si discute sulla possibilità di
utilizzare i mezzi...anche lì, inventarci una serie di soluzioni
che andassero nella logica di dare lavoro.
Qual è stata l'unica proposta presentata qui? È stata quella di
costituire cooperative, unica soluzione alternativa presentata in
quest'aula, perché non sono passati 10 anni, ma sono passati 2
anni! Abbiamo detto, in quella sede, che le cooperative erano da
agevolare e c'erano le leggi per le cooperative, ma che in quel
momento doveva essere trovata una soluzione che passava attraverso
la Società di Servizi. Alla fine dell'anno abbiamo fatto una
valutazione dell'impegno di quelle 660 persone nel 2011, abbiamo
anche tenuto in considerazione che la crisi generale, invece di
chiudersi, accresceva le sue dimensioni, andando a toccare anche il
settore dei piccoli e medi artigiani che avevano fruito della cassa
integrazione (ricordo che abbiamo esteso la cassa integrazione
anche alle piccole e piccolissime imprese), quindi rischiavamo di
avere la chiusura anche di quelle realtà, e all'inizio del 2012
molti artigiani hanno terminato la loro attività. A fronte di
questa situazione molto grave, abbiamo deciso di fare un mix
esternalizzando, di lasciare lavorare le imprese con i forestali
che avevano le loro specializzazioni, seguendo i settori, quindi si
è mantenuto il piano che l'anno precedente era servito per
l'utilizzo dei forestali con la Società di Servizi e che quest'anno
è stato fatto con gli appalti. È stato fatto per l'agricoltura come
per i lavori pubblici, e credo che con la stessa logica si è andati
a fare gli appalti.
Qual è stata la difficoltà che oggi riscontriamo? È stato un
difetto di informazione anche nostro ed una difficoltà operativa
che ha portato ad un ritardo oggettivo che abbiamo riconosciuto nei
lavori, e che il responsabile coordinatore Cugnod ha specificato:
che è dovuto a questioni burocratiche, ad accertamenti legati alle
regole che oggi sono obbligatorie nel settore degli appalti, anche
piccoli come quello degli artigiani, e a tutta una serie di
documentazione arrivata in ritardo. Questa è la vera situazione che
ha ingenerato difficoltà negli operai.
Secondo punto di difficoltà: cosa succedeva per le imprese che
avevano vinto l'appalto? Da quando avevano vinto l'appalto a quando
avevano la certezza di avere l'appalto, passava un mese e la ditta,
all'inizio, sapendo di aver vinto l'appalto, contattava Tizio e
Caio chiedendo se volevano lavorare con lei, ma non poteva tuttavia
dar loro la certezza che li avrebbe assunti. Quindi questi
rimanevano "a bagnomaria" senza sapere se erano utilizzati o no per
un mese, e questo ha rappresentato una difficoltà che si è
riverberata su tutti quelli che sono seduti in questo Consiglio,
perché tutti sono stati sollecitati per sapere cosa succedeva. Lì
avremmo potuto fare qualcosa di più, l'esperienza insegna...avremmo
potuto avviare un contatto più ampio per dire cosa stava
succedendo, ma non è avvenuto. Stiamo cercando di attivare adesso
una comunicazione più attenta perché questo è avvenuto per i lavori
pubblici ed ha portato a dei risultati positivi; lì sono di meno,
sono 80 le persone che sono state prese e non ci sono stati
problemi. Quindi questo è stato un fatto negativo che ha portato
difficoltà per tutti. Detto questo, non come giustificazione, credo
che la possibilità che abbiamo dato agli artigiani di utilizzare
gli operai forestali nei singoli settori sia stata una cosa
valutata positivamente dal mondo economico, che ha dato i risultati
che sappiamo: 281 ad oggi.
Vorrei anche ricordare che quando abbiamo presentato questo
piano, abbiamo detto alle forze sociali e sindacali - e anche in
aula - che avremmo tenuto conto delle difficoltà che rimanevano per
gli inidonei, perché ci sono delle persone che non possono
sollevare più di 10 o 20 chili e che non sono prese dalle ditte.
Per gli inidonei abbiamo fatto un piano straordinario, che è un mix
fra pubblico e privato, che prende gli ultracinquantacinquenni
inidonei e le donne con più di 45 anni perché, come sapete,
nell'organizzazione dei cantieri c'era un utilizzo del personale
femminile per un'organizzazione che non c'è più o che non tutti
hanno, in quanto ogni artigiano si organizza in modo diverso.
Questo è quello che è successo oggi, quindi mettendo i 281 più i
170 arriviamo a 450. I 660 sono oggi 610 perché 50 avevano già
trovato un'occupazione (chi in alpeggio, chi in imprese), mentre
altri hanno fatto impresa per proprio conto.
Fra il gap da 450 a 610...se consideriamo che abbiamo salvato le
imprese artigiane, per cui i loro addetti, invece di ritornarci
addosso come richiesta di lavorare nei cantieri, sono stati
occupati...e sono altre 165 persone. Quindi è vero che questi
ultimi non li consideriamo e non sono ancora in quei 610 che dicevo
prima, ma per questo abbiamo detto: "le alternative ci sono",
perché in generale quelle sono le persone inidonee, ed ecco allora
perché abbiamo messo nel piano lavori anche la possibilità di
utilizzare i LUS anche annualmente e non a gruppo, cioè
individualmente, proprio per avvicinare il Comune ed avere queste
persone occupate, cosa che si sta facendo adesso. In più, per chi
ha un minimo di idoneità, abbiamo messo la clausola sociale che ci
ritroviamo nell'assestamento di bilancio, dove c'è la deroga della
legge n. 13 ai commi c) e d), che dice che possono essere
utilizzati con la clausola sociale tutti i lavori fatti al BIM ed i
lavori per il settore idrico-forestale. Quindi c'è ampiamente la
possibilità di completare il quadro con le giornate necessarie.
Questa è la realtà. Quindi questo è il quadro ad oggi, ci sono
stati dei ritardi, sicuramente c'è stata una carenza nostra
nell'avere un contatto con le persone interessate, di cui ci
dispiace, perché avremmo evitato una serie di malintesi, ma oggi il
risultato c'è.
Detto questo, c'è la voglia di approfondire in commissione?
Siamo disponibili, non abbiamo problemi a discutere insieme sulle
proposte, gli adeguamenti, le soluzioni; l'importante è che si
capisca che quello che è stato fatto, è stato fatto con successo
perché abbiamo responsabilizzato la gente.
Quando abbiamo fatto la Società di Servizi si è continuato a
dire: è sempre l'Amministrazione che fa l'ennesimo carrozzone che
vuole fare tutto lei, che vuole gestire, che vuole
lottizzare...allora abbiamo fatto tutto alla luce del sole, lo dico
per la prima volta, forse, ma tralasciamo... Vorrei anche ricordare
che, grazie a questo impianto, abbiamo fatto lavorare tutti gli
operai forestali che c'erano già (80) ed in più gli impiegati,
altrimenti questi dovevano andare a casa - questo non va
sottovalutato - e naturalmente con i ribassi d'asta abbiamo fatto
lavorare un certo numero di persone. Quindi l'impianto è
perfettibile, se ci sono migliorie da fare tutto è possibile;
andiamo in commissione e discutiamone, però quello che non
accettiamo è che si venga a demonizzare un impianto come se fosse
improvvisato. È un impianto che aveva le sue radici nel mondo del
lavoro, tant'è che noi sicuramente non abbiamo fatto incontri
specifici su questo tema sul territorio, ma da quello che abbiamo
saputo, quando qualcuno li ha fatti e dopo la bella spiegazione gli
hanno chiesto: ma quali sono le vostre soluzioni? La risposta è
stata: ma noi non siamo al Governo!
Adesso ci mettiamo in commissione, credo che c'è la possibilità
di confrontarci e così vediamo qual è la possibilità, che è così!
Io l'ho detto il primo anno...qual è stata la soluzione
alternativa? Quella di creare delle cooperative, che con la
possibilità che c'è, di cooperative ce ne sono tre o quattro, ben
vengano, evviva, siamo ben contenti! Non abbiamo demonizzato quel
sistema. Nel 2011 abbiamo detto che non era sufficiente e lo
ribadiamo: i fatti ci hanno dato ragione. Quindi sicuramente
l'impianto può essere perfezionato, possiamo recuperare sui tempi,
andiamo in commissione e discutiamone.
Chiediamo però di ritirare la mozione per come è stata
articolata, anche se, ripeto, siamo disponibili ad andare in
commissione.
Presidente
- Di fronte a questa proposta la parola al
Consigliere Donzel.
Donzel (PD)
- Tutto mi sarei aspettato, meno che mi fosse
venduto come un successo questo che è capitato in questi due anni!
Comunque tengo a precisare che i numeri da me citati sono quelli
presenti nelle pubblicazioni sottoscritte dall'Assessore, sono
pubblicazioni disponibili a tutti; tutti possono andare a leggere
gli operai previsti nel piano lavori 2010: 48, magazzino, officina,
garage, laboratori; 142, forestazione; 1, alberi monumentali; 2,
antincendio boschivo; 234, sistemazioni idrauliche; 15, magazzino
officina garage, sistemazioni idrauliche; 227, sentieristica...e
posso andare avanti, la somma fa: 820, più 105 impiegati...parliamo
di un blocco di 908 persone.
Allora i numeri che ci sono rappresentati non ci convincono, non
ci convince il fatto che noi non abbiamo personalmente mai preso
posizione riguardo alla questione di cooperative, si cerca di
ridurre questo dibattito in modo affrettato. La "122", peraltro
contestata da molti sindacati, avrebbe portato, in un'applicazione
rigida, a far lavorare 410 dipendenti da subito e non i 240 come
sta succedendo oggi; quindi andrei molto cauto a dare questi numeri
ed a vendere come un successo quello che sta avvenendo, che invece
è un dramma sociale!
Se poi si legge una mozione che vuole ridiscutere il sistema
della forestazione con un "andiamo in commissione che vi spiego
meglio i numeri, perché non avete capito"...l'Assessore ha detto: a
far capire, ad illustrare, sono parole che mi sono segnato
dell'Assessore...
(interruzione dell'Assessore Isabellon, fuori
microfono)
...non estrapolo, è registrato, lei ha detto: vengo in
commissione a farvi capire, ad illustrare...non sono affatto
disonesto, è registrato, non mi sembra che sia questo quello che
chiede la mozione!
La mozione chiede qualcosa di più, ma non l'ho sottoscritta io
solo. Chiederò cinque minuti per confrontarmi, dopo l'intervento
del collega Chatrian, con i colleghi di ALPE, perché è una
questione molto delicata. Certo, lavorano le imprese, lavorano
imprese anche di Torino e di Rovigo, abbiamo contribuito a dare
lavoro anche fuori dalla Valle d'Aosta; se questo era lo spirito di
salvezza, la salva-precari sta diventando anche salva-imprese!
Mi sembra che se nel settore degli impiegati si è fatto uno
sforzo, che riconosco all'Amministrazione, tant'è che gli impiegati
sono assunti, come al solito gli ultimi degli ultimi sono gli
operai, gli invalidi, cioè, per questi...vorrei ricordarvi che non
possiamo riaprire un dibattito...è dal mese di gennaio che c'erano
le interpellanze che dicevano: ci sono questi signori...ma siamo a
giugno e dobbiamo fare il piano! Dobbiamo fare il piano dei LUS a
giugno? Non si poteva partire con questo piano a gennaio?
(interruzione del Presidente della Regione, fuori
microfono)
...il LUS lo fanno i Comuni...allora torno a dire è di nuovo
questo bellissimo giochino: il LUS lo fanno i Comuni, i Comuni
dicono che è la Comunità montana che programma. Ma chi c'è in
Comunità montana? Ci siamo noi in Comunità montana? Ci siete voi
della maggioranza in Comunità montana! Chi è che ha le Comunità
montane? Non si poteva dire alla Comunità montana di fare questi
piani già al mese di febbraio e quando arriva aprile ci sono già i
LUS pronti da partire e la gente sta tranquilla? No! Tutto è da
costruire, tutto è da fare e siamo a dare delle cifre che, ripeto,
a noi non tornano, anche in un confronto con le parti sociali.
Quindi se il ragionamento è: andiamo in commissione ad ascoltare di
nuovo la tiritera di questi numeri...non è quello che abbiamo
chiesto noi, perché vogliamo un confronto più ampio su queste
tematiche!
Personalmente chiedo di confrontarmi cinque minuti con i
colleghi dell'ALPE perché è una cosa congiunta e si decide insieme,
ma mi sarei aspettato non soltanto un riconoscimento di problemi
tecnici, perché questi ve li abbiamo segnalati al mese di febbraio
e le interpellanze sono lì, depositate! Non potete dire: siete
arrivati adesso a scoprire l'acqua calda, perché sono mesi che vi
diciamo che questa cosa non funziona, non avrebbe funzionato.
Abbiamo contestato il meccanismo della clausola sociale...allora,
vendere questo come un grande successo...no, non è un grande
successo! È, invece, un grave disastro per l'economia valdostana,
per tanta gente che ha creduto in questo tipo di occupazione.
Ci confronteremo con ALPE su come interpretare questo "andare in
commissione" a sentirci raccontare che tutto va bene.
Presidente
- La parola al Consigliere Louvin.
Louvin (ALPE)
- Presidente, confesso che avrò difficoltà
a parlare con la stessa calma e la stessa pacatezza del collega
Donzel, che invidio per la misura con la quale è intervenuto. C'era
una volta l'abitudine di dire che i medici chirurghi dopo
l'intervento dicevano: l'intervento è stato tecnicamente condotto
in modo perfetto, ma il paziente è morto.
Qui siamo di fronte a un caso conclamato e credo che non sia
detto da tecnici delle politiche del lavoro, da grandi esperti, ma
da persone che hanno vissuto e stanno vivendo sulla loro pelle una
condizione da 24 mesi di assoluta drammaticità, che si sono visti
drammaticamente restringere la coperta e vivere in una condizione
esistenziale di assoluta precarietà, a cui si vuol fare credere che
adesso si tratti solo di completare il quadro, un "impianto
perfettibile" (cito testualmente) che ha responsabilizzato la gente
e che si conclude il tutto in un successo.
Bene, bravi, complimenti per questo grande successo di politica
del lavoro, che ha messo sul lastrico centinaia di famiglie in
Valle d'Aosta! E non lo dico in termini demagogici, è una
considerazione che stanno facendo le organizzazioni sindacali, che
hanno dato un credito molto alto in questi ultimi due anni ai
tentativi dell'Amministrazione regionale, di far credere che ci
fosse da parte di questo Governo e di questa maggioranza una
soluzione ragionevole a dei problemi che, essa stessa, in parte, ha
creato. E questo, partendo proprio da quel decreto n. 78 che è
stato ricordato come causa, ma che credo ormai in tanti si siano
avveduti - basta fare il giro delle altre Regioni per vedere come
siano andate le cose in questi anni nel settore forestale in
particolare - che è stato mal gestito da questa
Amministrazione.
Ci si è buttati su una S.p.A. Servizi o "salva-precari", che dir
si voglia, di cui qualche giorno fa, al congresso di un partito
politico della maggioranza, abbiamo sentito qualche "timido"
accenno di critica che non sentiamo ripetere in quest'aula, che non
sentiamo far proprio dai rappresentanti di quel movimento in questa
sede. La S.p.A. Servizi è stato un "bidone" e oggi in modo
spudorato il Presidente della Regione viene a dirci che sul tavolo
ci sarebbe solo una proposta vaga di cooperative, che ci sono
tre-quattro cooperative in Valle d'Aosta.
Noi, colleghi della Stella Alpina, amici dell'Union Valdôtaine,
e soprattutto persone di buon senso che state ad ascoltare, credo
vi sia evidente che la proposta che era stata messa sul tavolo era
la proposta molto precisa di organizzare attraverso cooperative del
territorio un lavoro da dare obbligatoriamente a quelle
cooperative, avvalendosi della legge della montagna, e non dire:
ah, potete organizzarvi tranquillamente in cooperative, vi mettete
in concorrenza con qualsiasi altra impresa, da Rovigo, da qualsiasi
parte d'Italia, poi vediamo...il più bravo vince! Naturalmente così
avremmo salvaguardato il lavoro locale, invece non ci avete dato
credito due anni fa, un anno fa; adesso raccogliamo i cocci e
vediamo che questi frammenti di ipotesi di mandare ad occuparsi al
mese di giugno e al mese di luglio di coltivare erbe officinali o
cose simili, possono dare una soluzione al problema occupazionale
dopo che avete smontato, pezzo dopo pezzo, un sistema organizzativo
del lavoro forestale nella nostra Regione.
Però c'è un difetto di informazione. Intanto c'è qualche piccola
"anomalia tecnica", ma sarà responsabile il dirigente, perché San
Cristoforo è quello che si prende Gesù Bambino sulle spalle, noi
abbiamo un Saint-Christophe qui, a l'Amérique, che deve prendersi
sulle spalle i forestali e traghettarli! No, Saint-Christophe non
ce la può fare, perché il Bambin Gesù, dal Palazzo regionale, non
dà le indicazioni corrette per come affrontare questa situazione.
Non le ha date, non le sta dando e sta mettendo adesso in piedi
pezzi e pezzolini per cercare di tacconare la situazione, però
questo ha responsabilizzato le famiglie che finalmente hanno
riscoperto gli alpeggi. Signori, si torna ad un lavoro serio,
mentre cos'erano queste storie della forestale!
Ecco, abbiamo qui non un grande capolavoro. Abbiamo avuto un
danno molto pesante, commesso proprio nel momento peggiore per
l'economia valdostana, nel momento in cui meno erano presenti
opportunità alternative. Se si fosse fatta 5 o 10 anni fa
un'operazione di questo genere, con le opportunità che offriva il
mercato del lavoro intorno a noi, sarebbe stato tutto molto diverso
e si poteva fare allora un'operazione di riduzione dei numeri. Ma
allora non è stato fatto, lo si fa adesso dicendo che è tutta
colpa...naturalmente sarà ancora Tremonti, eccetera...invece no!
Sono stati fatti, Presidente Rollandin, degli errori drammatici in
questa vicenda e la cosa più grave è che si ha la spudoratezza
ancora di non ammetterlo, quando tutta la Valle d'Aosta vede cosa
avete combinato...lo vedono tutti, ce l'hanno chiarissimo davanti
agli occhi! Ce l'ha chiarissimo la signora di Charvensod, che
scrive ai giornali la situazione drammatica della sua famiglia e
nessuno ha il coraggio di risponderle nei termini di una risposta
amministrativa seria. Si continua addirittura a far credere che si
arriverà adesso a 615...insomma, abbiamo salvato anche le imprese
artigiane! Eh già...mettendo insieme due zoppi, si fa uno che
cammina bene? Abbiamo delle zoppie nel settore artigianale, le
mettiamo insieme alle zoppie nel settore artigianale, ci mettiamo
gli stessi soldi di prima, risultato: abbiamo meno impiego di
prima! No, forse non è esattamente questo quello che consideriamo
né un impianto perfettibile, né un successo, né una
responsabilizzazione sociale! Sul piano della politica del lavoro
ci confronteremo e ci misureremo perché lì si parlerà delle
prospettive degli anni a venire, ma su questo terreno credo che non
ci siano da parte nostra dei ripensamenti.
Trovo che sia di molto buon senso quello che le organizzazioni
sindacali hanno scritto, in dieci righe hanno detto tutto
l'essenziale:
"Il nuovo meccanismo voluto dalla Regione per
gestire i lavori idraulico-forestali non ha funzionato"
. È
questo quello che non volete riconoscere! Non ha funzionato; non ha
funzionato l'anno scorso, non ha funzionato quest'anno, soprattutto
quest'anno, e ve ne sono stati illustrati ampiamente i motivi. Cosa
chiedono le organizzazioni sindacali e che, per il terzo anno, voi
non darete? Vi chiedono una prospettiva: dove andremo? La vostra
prospettiva è a giugno dell'anno prossimo, è passare il capo delle
elezioni regionali;
passata la festa, gabbato lo santo
...vi
teniamo ancora sulla corda esattamente per 12 mesi, dopodiché
lasciamo perdere tutto quello che potrà succedere!
Invece quello che ci trova d'accordo come gruppo di ALPE è che
ci sia un piano per il futuro della forestazione, che ci siano
delle opportunità lavorative, che si ricostruisca un tessuto
organizzativo ed operativo senza questi sfaldamenti continui e
queste politiche di privatizzazione selvaggia che sono state
condotte in modo irresponsabile fino adesso.
Diranno meglio i colleghi Capigruppo sulla richiesta di
sospensione, ma questo era quello che ritenevo doveroso fosse detto
in questo momento, su un problema di tanta delicatezza, sul quale
il silenzio, una volta di più, di quest'aula, nelle sue diverse
componenti politiche, è assolutamente demoralizzante!
Presidente
- Il Consiglio viene sospeso per cinque
minuti.
Si dà atto che la seduta è sospesa dalle ore 11,56 alle ore
12,02.
Presidente
- Riprendiamo i lavori dopo la
sospensione.
La parola al Consigliere Donzel.
Donzel (PD)
- Al fine di rimarcare l'interesse rivolto
soprattutto alla soluzione del problema, i Consiglieri di ALPE e PD
hanno condiviso un emendamento della parte di presentazione della
mozione, tenendo ferma l'impegnativa, perché pareva che il
Presidente avesse dei dubbi su come avevamo esposto la
questione.
Le premesse risulterebbero essere solo il dato oggettivo che nel
2010 avevamo, 820 addetti; viene emendata tutta la parte centrale e
viene mantenuta la parte finale:
"Preso atto della condizione di
emergenza per il settore dei cantieri idraulico-forestali, impegna
la Presidenza della Regione e gli assessorati competenti a
confrontarsi urgentemente con la Commissione competente per trovare
subito soluzioni adeguate all'emergenza occupazionale e ipotizzare,
con la collaborazione delle parti sociali, un modello di intervento
nel settore idraulico-forestale per l'anno prossimo".
Questa è la nostra posizione, questo chiediamo sia messo ai
voti.
Presidente
- Dal punto di vista formale questo è
impossibile perché la discussione generale era già chiusa. Si
poteva solo accettare la proposta nel caso che tutti fossero stati
d'accordo, perché gli emendamenti possono essere presentati solo
prima della chiusura della discussione generale.
Se non ci sono interventi, pongo in votazione la mozione nel
testo originario:
Consiglieri presenti e votanti: 31
Favorevoli: 8
Contrari: 23
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK