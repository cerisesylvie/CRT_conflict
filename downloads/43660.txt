Consiglio Regionale della Valle d'Aosta - Oggetto del Consiglio n. 881 del 23 settembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Comuni
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 881 del 23 settembre 2021 - Resoconto
OGGETTO N. 881/XVI - Interpellanza: "Avvio di un tavolo di
confronto con il Comune di Aosta per la soluzione delle criticità
del Piano generale del traffico urbano della città di
Aosta".
Bertin (Presidente) -
Punto n. 42. Per l'illustrazione la
consigliera Foudraz ne ha facoltà.
Foudraz (LEGA VDA) -
L'interpellanza portata oggi in aula
riguarda il piano generale del traffico urbano della città di Aosta
e viene trattata poiché Aosta è anche il capoluogo regionale.
Dall'analisi del testo che ho appena richiamato adottato dalla
Giunta comunale del Comune di Aosta a luglio emerge che nel solo
Comune di Aosta si concentra circa il 27% della popolazione
regionale, vale a dire circa un numero di persone pari a 34
mila.
Si raggiunge poi il 55% della popolazione se si considerano i
comuni facenti parte anche della Plaine, andando a cifre che
arrivano a circa 70 mila persone che gravitano su Aosta e comuni
limitrofi.
Questo è un andamento che è stato rimarcato nell'ultimo decennio
ed è un andamento statico e preso appunto in esame negli anni dal
2011 al 2019.
Nel Comune di Aosta si concentra, inoltre, una quota maggiore di
servizi e attività professionali rispetto al resto del territorio
regionale, al contrario nel resto del territorio regionale
gravitano maggiormente attività legate all'ambito turistico, come
le attività alberghiere e le attività extra alberghiere.
L'area aostana è il maggior polo commerciale della regione,
infatti sono concentrate attività commerciali di esercizio di
vicinato, vale a dire tutte quelle attività aventi una superficie
di vendita sino a 150 metri quadri e sono all'incirca in numero di
764 seguite poi dalle medie e grandi strutture di vendita.
Non dimentichiamo che il nostro capoluogo regionale concentra su
di sé anche altri servizi alla persona, e nello specifico i servizi
educativi, quindi tutte le scuole, ed entrando più nello specifico
il numero degli studenti che giornalmente si reca nel capoluogo -
per quanto riguarda almeno le scuole secondarie di secondo grado -
è pari a circa 4 mila ragazzi.
Altri servizi alla persona sono quelli dati dai servizi socio
sanitari, teniamo ben presente che sulla città insistono due
strutture ospedaliere, una delle quali, l'Ospedale Parini, è
praticamente situata in centro città. Esistono poi impianti
sportivi, musei, cinema, biblioteche e vari uffici della pubblica
Amministrazione che non sono presenti in altri Comuni del
territorio valdostano, vedasi, ad esempio, il Tribunale o la Camera
di Commercio.
Sempre analizzando il piano generale del traffico urbano, emerge
che Aosta si posiziona al nono posto tra i 109 Comuni capoluogo in
tutta Italia per tasso di motorizzazione con ben 737 veicoli ogni
mille abitanti quando la media nazionale è leggermente al di sotto,
anzi, è ben al di sotto, ovvero 614 veicoli su mille abitanti.
Alla luce dei clamori che ha generato l'approvazione di questo
piano, soprattutto da parte delle categorie economiche presenti sul
territorio aostano e viste le varie conferenze che si sono tenute
nel corso del mese di agosto, s'interpella quindi il Governo per
conoscere se abbia preso parte a confronti con l'Amministrazione
comunale della città di Aosta in merito alla stesura
dell'aggiornamento del piano generale del traffico urbano, essendo
appunto Aosta anche il capoluogo regionale, e se sia intenzione
dell'Amministrazione regionale avviare eventualmente un tavolo di
confronto con l'Amministrazione comunale per ovviare alle
problematiche e alle criticità sollevate dalle varie associazioni
economiche di categoria.
Presidente -
Risponde il Presidente della Regione, ne ha
facoltà.
Lavevaz (UV) -
La consigliera Foudraz porta
all'attenzione di quest'Aula un tema che è stato all'onore delle
cronache nelle settimane precedenti; è un argomento sicuramente che
ha creato una discussione, come deve essere peraltro quando si
presenta un nuovo piano comunque di un interesse così
importante.
È chiaro che le competenze degli Enti - che siano gli enti
territoriali, gli enti locali - non sono ovviamente regolate da
parametri legati a popolazione o al numero di servizi presenti sul
territorio. Si tratta di un piano, come dice il titolo stesso, di
un piano di traffico urbano, quindi che riguarda - come lei
giustamente ha detto - la città di Aosta.
Per quanto riguarda le competenze regionali, quindi le
competenze di pianificazione riguardante il traffico, lo strumento
di pianificazione è il piano regionale dei trasporti che già
arrivato nelle Commissioni per un primo passaggio informale e che
dovrà essere definito nel corso di quest'anno.
Quindi, nello specifico l'Amministrazione regionale non è stata
coinvolta nella stesura della proposta di aggiornamento del piano,
perché non doveva esserlo, perché è un piano ovviamente di natura
comunale, però, detto questo, è evidente che il Governo regionale
aprirà comunque con il Comune di Aosta un tavolo di confronto per
valutare insieme le scelte ipotizzate in questo documento, ma
questo non tanto rispetto alle criticità sollevate
dall'associazione di categoria, perché queste hanno comunque i loro
canali di confronto e di dialogo con l'Amministrazione comunale,
perché di competenza.
Il nostro confronto sarà relativo, invece, più a esaminare
congiuntamente con l'Amministrazione comunale gli scenari proposti
e le relative ricadute che possono avere sui servizi invece più di
interesse regionale presenti nel capoluogo regionale, come lei ha
giustamente sottolineato e ne ha anche citati alcuni: in primis
l'Ospedale ma anche le scuole, gli istituti superiori eccetera.
In particolare bisogna capire come questo trasporto locale -
quindi il piano di traffico locale - si colloca all'interno del
piano regionale del traffico, quindi il confronto sarà soprattutto
in questo senso: capire se l'intreccio tra i due piani non crea
punti di criticità, sostanzialmente.
Quindi, per rispondere alla sua domanda, sicuramente ci saranno
interlocuzioni nei prossimi giorni e nelle prossime settimane, ma
in questo senso e non per dirimere le criticità sollevate dalle
associazioni di categoria che competono comunque
all'Amministrazione comunale nella loro competenza.
Presidente -
Per la replica, la consigliera Foudraz a cui
passo la parola.
Foudraz (LEGA VDA) -
Sì, l'avevo detto nell'illustrazione
della presente interpellanza che il piano generale del traffico
urbano è comunque un piano adottato dall'Amministrazione comunale
perché riguarda la città di Aosta, infatti avevo sottolineato che
avevo portato in aula questa interpellanza, proprio perché Aosta è
il capoluogo della Regione e quindi mi sembrava doveroso, anche
visto il numero delle varie strutture che sono anche d'interesse
regionale che insistono sulla città.
Volevo solo puntualizzare una questione: uno dei temi che sono
stati trattati nel piano generale del traffico urbano è proprio la
riqualificazione e l'aumento dell'attrattività del centro storico
di Aosta ed è proprio su questo che vorrei soffermarmi, perché
sarebbe veramente opportuno che ci sia un confronto, non solo dal
punto di vista del trasporto e della viabilità - quindi tra
l'Amministrazione comunale e l'Amministrazione regionale - perché
bisogna pensare che riqualificare e aumentare l'attrattività di una
città, e quindi del centro storico, viene difficile se non viene
data la possibilità di accedere al centro storico.
Vorrei ricordare che la viabilità introdotta a suo tempo nella
zona dell'Arco d'Augusto, non ha poi portato tutti quei benefici
che erano stati previsti; al contrario, basterebbe parlare
semplicemente con i commercianti della zona per capire quali siano
il loro malessere e le pesanti ricadute che questa viabilità ha
fatto ricadere su tutto il fatturato annuale, che ha generato
quindi una variazione proprio in termini economici.
Infatti si parla di perdite mensili oltre il 30% e il 30% è
tanta roba per chi vive di solo quell'attività, vuol dire stare in
piedi ma magari rimanere aperti però purtroppo dovendo licenziare
del personale.
Da cittadina mi viene da dire: "Ma perché scelte di questo tipo?
Scelte fatte senza pensare a infrastrutture a supporto di queste
decisioni, perché limitare il traffico, e quindi l'accesso della
città da ambi i lati, da est e da ovest, senza prima pensare
comunque a interventi strutturali, forse non è la soluzione
ottimale per le criticità.
Quindi la mia paura è che, lentamente, con l'attuazione di
questo nuovo piano del traffico, probabilmente si assisterà a una
moria di attività storiche del capoluogo, questo aumenterebbe anche
la disoccupazione.
Sono contenta comunque che avrà modo di colloquiare con
l'Amministrazione comunale e quindi portare anche questi pensieri,
perché credo che siano i pensieri di tutti i cittadini.
Vorrei far presente che un'economia sana comporta il benessere
per tutti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK