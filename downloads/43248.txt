Consiglio Regionale della Valle d'Aosta - Oggetto del Consiglio n. 662 del 9 giugno 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Politica del lavoro
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 662 del 9 giugno 2021 - Resoconto
OGGETTO N. 662/XVI - Approvazione del piano triennale degli
interventi di politica del lavoro 2021/2023.
Bertin (Presidente)
- Alla presenza di 30 Consiglieri,
possiamo riprendere i lavori. Punto n. 5.02 all'ordine del giorno.
L'assessore Bertschy per la relazione, ne ha facoltà.
Bertschy (AV-SV) -
Avremo modo questo pomeriggio di
confrontarci in aula sul piano delle politiche del lavoro, piano
triennale, che arriva in un momento estremamente importante, per
questo documento e ovviamente per cittadini ed imprese. Il piano di
politiche del Lavoro mancava come strategia nella nostra regione
ormai da tempo, in questi due anni si è cercato di riorganizzare
una progettualità, di rimettere in efficienza gli organismi che
gravitano intorno al mondo del lavoro, quindi in particolare il
Consiglio politiche del lavoro, e soprattutto si è cercato di
concertare, collaborare e coinvolgere nella maniera migliore
possibile le associazioni di categoria, i sindacati, le forze
sociali e ovviamente tutte le strutture dei vari Assessorati e
tutti coloro che hanno avuto il piacere - gli ordini, i consulenti
del lavoro - di offrire una collaborazione in una fase appunto
molto importante per questa progettualità che si metterà in
campo.
Il piano del lavoro, che nasce in maniera concertata, ha vissuto
in questo periodo due fasi: quella che nella precedente legislatura
ci ha visti prossimi ad approvare il documento, poi la pandemia ha
rallentato i lavori e ha permesso però - e lo dico in senso
positivo - di riprendere questa programmazione tenendo già in
considerazione alcuni degli effetti della crisi economico-sociale
che abbiamo vissuto e che viviamo che necessitano di risposte da
parte nostra.
Il piano si articola in una maniera che permette anche, a nostro
avviso, una facile lettura e soprattutto si propone di dare avvio a
una serie di politiche che andranno nel corso del tempo poi
verificate e ovviamente pensate e ripensate nella logica della
progettualità che le contraddistingue.
Nel portare questo documento alla sua discussione, da parte
nostra l'intenzione è quella di metterci in condizione di avere un
percorso regionale per le nostre politiche attive, ma di tenere
nella massima considerazione quello che ormai da qualche anno sta
avvenendo sul piano nazionale: con l'introduzione del reddito di
cittadinanza vi è stata una rivisitazione completa di un sistema di
attenzione alle politiche del lavoro e oggi mi pare che tutto
questo sia nuovamente in discussione e il Ministro delle politiche
per il lavoro ha annunciato per il mese di luglio ulteriori
modifiche alle politiche attive per il lavoro.
A livello politico si sta generando un dibattito importante sul
tema dei licenziamenti, del blocco dei licenziamenti, e questo
dibattito ovviamente va valutato e deve essere oggetto di
attenzione anche da parte nostra nella collaborazione che ha
appunto permesso di arrivare alla definizione di una serie di
azioni strategiche per far sì che tutto questo sia orientato,
guidato e governato e da parte nostra sostenuto con le politiche
che dovremmo mettere a disposizione.
Il piano ha una visione di breve-medio periodo per le azioni
puntuali ma una visione di lungo periodo per le azioni più
strategiche e strutturali; si articola in una breve analisi di
contesto, in un'identificazione delle sfide, in un'identificazione
degli obiettivi prioritari e delle azioni strategiche.
In questo senso troverete - avete avuto modo di leggere e poi
nel dibattito potremmo approfondire ancora - come sia necessario
ragionare in termini di sistema e soprattutto coinvolgere tutti gli
attori del sistema. Anche qui in questi giorni è sempre più
evidente come la necessità di collegare il sistema domanda-offerta
risponda non semplicemente a delle logiche numeriche ma necessiti
di un approccio anche in termini qualitativi.
A volte abbiamo i posti di lavoro da offrire ai lavoratori e
mancano le competenze, a volte le competenze sono differenti da
quello che la potenzialità in termini occupazionali non permette di
affrontare.
È molto importante orientare la formazione dei nostri giovani,
riorientare la formazione delle persone che hanno bisogno di
risposte per ritornare nel mercato del lavoro e - parleremo anche
dell'iniziativa che il consigliere Aggravi ha portato in aula sui
disoccupati di lungo periodo - allo stesso tempo porre attenzione,
seguire l'evoluzione dello sviluppo economico del territorio, che è
un po' quello che dobbiamo provare a fare attraverso questo
documento.
Il documento non è un documento autoreferenziale - e questo con
i consiglieri Erika Guichardaz, Giulio Grosjacques e Stefano
Aggravi più volte è stato detto all'interno del dibattito del
Consiglio politiche del lavoro, deve essere un documento
trasparente e soprattutto che permetta a coloro che dovranno trarne
dei benefici di poterlo verificare, monitorare e appunto ritarare
nel caso che alcune delle azioni che si propone di mettere in campo
non raggiungano i risultati che sono stati pensati e
finanziati.
La logica è quella di metterci in discussione, avere delle idee
ma metterle in discussione e soprattutto esser capaci di
auto-valutarle ma di farci valutare anche da coloro che di queste
azioni hanno bisogno.
Si divide in quattro target: giovani lavoratrici e lavoratori,
imprese e poi le fragilità, l'inclusione socio-lavorativa.
Per i giovani più volte l'abbiamo detto: c'è una questione che
riguarda in generale l'Europa e noi purtroppo come Paese in questo
senso siamo molto in ritardo, dobbiamo fare in modo che i giovani
trovino percorsi di formazione e d'istruzione sempre più coerenti
con lo sviluppo economico sociale, ma soprattutto che vedano negli
impianti generali le risposte migliori, sia in termini
d'inserimento nel mondo del lavoro, sia appunto in termini di
formazione, sia nella collaborazione che deve nascere sempre di più
tra enti di formazione e imprese.
In questo senso ci sono delle idee abbozzate, altre che stanno
avanzando, e bisogna far sì che queste idee, oltre che dalle
risorse finanziarie, siano sostenute da una progettualità ma anche
da un coinvolgimento, in particolare dal mondo delle imprese.
Dobbiamo far crescere il nostro modello di formazione
professionale per renderlo appetibile e interessante per i giovani
e per le famiglie.
Sulle lavoratrici e sui lavoratori è chiaro che l'impatto della
pandemia c'è, c'è anche in Valle d'Aosta, soprattutto dobbiamo
capire che impatto ci sarà nel medio periodo perché speriamo tutti
che nell'immediato la ripartenza possa offrire occasioni di lavoro:
stanno emergendo - anche qui da noi come in altri posti - le
criticità del sistema, anche in termini contrattuali, di alcuni
settori, in particolare nel campo del turismo, in particolare in
quei settori basati sulla forte stagionalità e che non permettono a
volte la stabilizzazione delle persone, ma anche quel rapporto di
fiducia che nasce tra imprese e lavoratori.
Allora rispetto a questo dobbiamo da un lato far acquisire
sempre più competenze, permettere alle persone di ritornare nel
mondo del lavoro, migliorare gli enti di formazione ma, allo stesso
tempo, dobbiamo pensare insieme alle forze sociali, in particolare
i sindacati, a come intervenire in quelle situazioni che creano
difficoltà al dare la stabilità nel tempo. Il piano non può che
proporsi - e lo deve - di far crescere le sicurezze sociali perché
le persone, in particolare i nostri giovani, possano sviluppare,
durante il corso della loro vita, un percorso che permetta loro di
vivere e - come tutti abbiamo potuto fare nel passato - di mettere
in campo gli investimenti per costruirsi una casa e per darsi delle
sicurezze.
Per quanto riguarda le imprese, ci sono settori che nella
pandemia hanno avuto delle grosse difficoltà, altri che hanno
invece avuto la capacità di assorbire alcuni effetti, addirittura
rendendoli positivi; sul mondo delle imprese dobbiamo cercare di
far sì che ci siano da un lato gli investimenti necessari perché
possano svilupparsi - nella legge di domani daremo una prima
risposta rispetto anche al sistema degli investimenti per rendere
più competitivo tutto il settore - ma allo stesso tempo dobbiamo
far sì che le imprese si sentano coinvolte dalla crescita della
nostra economia e soprattutto che si sentano coinvolte in questa
azione di rilancio, anche delle competenze delle persone.
Abbiamo bisogno di buone imprese in Valle d'Aosta, abbiamo
bisogno di buoni lavoratori, abbiamo bisogno di mettere insieme
questi due importanti fattori per far sì che l'occupazione sia
stabile e sempre migliore. Investire nelle imprese è investire
nella comunità, coinvolgere le imprese nello sviluppo e nei nostri
percorsi ci permetterà e ci permette di essere sicuramente più
resilienti nei confronti della crisi.
È ovvio che il capitale umano deve essere un interesse comune,
il capitale umano è fatto dai lavoratori che devono essere oggetto
di tutte le attenzioni per far sì che ci siano le strategie giuste
a livello produttivo.
Negli scorsi giorni i abbiamo fatto insieme alcuni sopralluoghi
in quegli impianti che a livello industriale sono fermi da tempo e
anche su questi - seppur non faccia parte del piano delle politiche
del lavoro - le riflessioni che sono iniziate devono tradursi in
progetti concreti per rioccupare luoghi che a livello industriale
sono fermi ormai da quindici vent'anni in Valle d'Aosta, quindi
sono temi che debbono trovare delle risposte perché gli impianti
improduttivi non producono né sviluppo né occupazione.
Infine una grande attenzione dovrà essere rivolta, soprattutto
in questa fase di crisi, all'inclusione socio-lavorativa e alle
fragilità.
In questo senso, come sempre purtroppo avviene, sono le persone
più deboli che si trovano in difficoltà durante le crisi e a queste
persone dobbiamo dedicare la maggiore attenzione per far sì che
anche la coesione sociale sia l'elemento che unisce le azioni
strategiche del piano delle politiche del lavoro. Ci sono in Valle
d'Aosta numerosi enti, le forze sociali ci credono e - se n'è
parlato alcuni giorni fa in occasione della discussione
sull'agricoltura sociale, le fattorie sociali - ci sono tante
associazioni che lavorano per l'inclusione socio-lavorativa.
Dobbiamo unire un po' tutti in questo progetto che si deve
portare appresso i finanziamenti per la formazione ma soprattutto
una nuova cultura da far nascere nel mondo dell'impresa e nella
comunità.
Inclusione socio-lavorativa vuol dire investire tempo e energie
da parte di tutti, ma vuol dire anche garantire una crescita
sociale di tante famiglie e una maggiore dignità di tanti
lavoratori.
Il piano esprime ovviamente delle sfide, degli obiettivi, tutti
migliorabili e integrabili, ma anche per questo obiettivo inizia un
percorso importante che andrà portato all'attenzione di tutti una
volta che il piano sarà approvato.
L'aspetto più importante a mio avviso è che il piano trova già
nella discussione di questo Consiglio regionale una risposta forte
in termini d'investimento finanziario. Direi che, per la prima
volta dopo tanti anni, si ritorna a veder finanziato il piano con
risorse dirette da parte dell'Amministrazione regionale: nella
legge aiuti Covid che discuteremo domani solo per il finanziamento
del piano politiche del lavoro sono previsti 19 milioni di euro, ci
sono poi le misure per quanto riguarda il lavoro, la Naspi e
l'integrazione per coloro che in questo momento sono in cassa
integrazione a integrazione reddito; questi finanziamenti vanno ben
utilizzati per dare una risposta alle imprese più in crisi, ai
lavoratori più fragili e vanno trovate delle soluzioni anche nuove,
sperimentali.
Alcune le abbiamo già discusse all'interno del Consiglio delle
politiche del lavoro, una su tutte è il progetto
bon
d'emploi,
ma ce ne saranno altre. Dobbiamo provare a cambiare
direzione rispetto a certi problemi che comunque ci sono, sui quali
dobbiamo intervenire e dobbiamo appunto cercare di migliorare la
situazione.
I centri dell'impiego ormai da più di un anno e mezzo sono
oggetto di una riorganizzazione - di un potenziamento prima e di
una riorganizzazione oggi - e si sta cercando di fare in modo che
diano sempre migliori e più puntuali risposte in termini di
servizio, che vivano in maniera innovativa e coraggiosa la sfida
con gli enti che a livello privatistico danno risposte nel lavoro,
quindi ci sono gli enti accreditati, ci sono gli enti di
formazione.
I centri d'impiego devono essere un po' il fulcro di queste
politiche; con gli enti privati che appunto lavorano in questa
direzione bisogna avere la capacità di costruire una rete forte a
protezione delle fragilità e a valorizzazione delle qualità e delle
competenze, perché attraverso questa rete si possono costruire più
opportunità, migliori opportunità, e, ovviamente, nel costruire
queste opportunità bisogna intervenire sulla precarietà, sulla
fragilità di certi settori contrattuali e sulla difficoltà che,
anche in Valle d'Aosta, per esempio i giovani ancora trovano
nell'inserirsi nel mondo del lavoro.
Ringrazio tutti quelli che hanno prodotto questo primo
risultato, non è che un punto di partenza, ringrazio i colleghi del
Consiglio che hanno lavorato e portato il loro contributo
all'interno del Consiglio delle politiche del lavoro. Con
l'approvazione del piano inizia un percorso che vedrà il
coinvolgimento delle Commissioni nel Consiglio delle politiche del
lavoro, perché ci saranno poi tutta una serie di delibere
applicative di vari strumenti che dovranno essere oggetto di
confronto e di discussione.
L'attenzione che deve essere data al lavoro, l'attenzione che
deve essere data ai giovani, alle donne, l'attenzione che deve
essere data a quelle persone che sono ormai in età avanzata ma
hanno ancora da lavorare per arrivare alla pensione necessita di
azioni che la politica, la buona politica che si sta cercando di
fare, deve esprimere e deve avere il coraggio di portare avanti nei
prossimi mesi e nei prossimi anni.
Da parte mia, nel presentare questo piano, presento un documento
che è ovviamente come tutti i documenti perfettibile e migliorabile
ma è l'inizio di un percorso per costruire delle migliori
opportunità di crescita nel mondo del lavoro e di crescita sociale
per la nostra regione.
Presidente -
Apriamo la discussione generale. Consigliere
Aggravi ne ha facoltà.
Aggravi (LEGA VDA) -
Semplicemente per aggiungere alcuni
elementi alla discussione e per confermare il nostro pieno appoggio
a questo documento, questo documento che, come ricordava
l'Assessore, da tanto tempo doveva essere rinnovato, infatti quando
ho avuto l'occasione di gestire la stessa delega dell'Assessore, mi
sono trovato in una situazione in cui il piano era ormai più che
vecchio.
Ben venga il fatto che finalmente oggi si possa avere uno
strumento di programmazione che non serve soltanto a condurre
un'analisi ferma e statica della situazione attuale, tra l'altro in
un momento molto complesso che ci aprirà, purtroppo o per fortuna,
a delle sorprese e a delle occasioni, perché nessuno sa di preciso
cosa accadrà nei prossimi mesi, tenuto anche conto di quell'effetto
che in parte abbiamo e avremo occasione di discutere relativamente
a una misura, il blocco dei licenziamenti, che creerà dei
contraccolpi soprattutto nel momento in cui la ripresa sarà più
completa.
Uno strumento di programmazione che ovviamente, alcune sono già
state citate, ha delle caratteristiche peculiari. Io vorrei
soffermarmi in particolare su due-tre aspetti.
Il primo, quello della previsione di una modalità, di un'unità
per la gestione delle crisi aziendali è un qualcosa che purtroppo
ci interessa al di là del momento pandemico, al di là dell'attuale
crisi. Lo abbiamo già visto, ci sono già stati degli esperimenti,
delle sperimentazioni, di cui si è fatto tesoro e all'interno del
piano appunto si prevede un modello che potrà essere utilizzato nel
prosieguo; speriamo il meno possibile, ma comunque c'è.
Una politica attiva della formazione, come diceva giustamente
l'Assessore, che spesso ha una problematica in più: siamo una
realtà piccola, abbiamo dei numeri piccoli, ma abbiamo delle
esigenze di formazione, spesso anche molto specialistiche. È
complesso organizzare o comunque attirare l'offerta formativa di
queste necessità e quindi vediamo con grande favore la politica dei
voucher formativi, o comunque la possibilità d'integrare una
formazione magari più generalista, più richiesta anche presso di
noi con delle necessità specifiche di alcuni attori, tra l'altro
ricordiamo che se vogliamo essere attrattivi è anche necessario
giustamente permettere a realtà magari anche piccole ed
estremamente specializzate e specialistiche di avere della
manodopera e delle specializzazioni maggiori, tenuto anche conto
che io penso che il progetto della zona franca della ricerca si
colleghi direttamente con questo.
A questo punto ovviamente -voglio citarlo perché ne parleremo
anche meglio domani con la discussione della legge Covid - anche la
possibilità di sfruttare i voucher per l'utilizzo e la fruizione
degli ITS: ovviamente spesso lo ricordiamo, sempre per un discorso
di numero, da noi è complicato oggi pensare di avviare una filiera
vera e propria della formazione in questo campo, ma possiamo
sicuramente accedere ad altre realtà e sostenere appunto fruitori
di questi importanti istituti - che tra l'altro sono stati citati
non soltanto nel discorso di apertura del nuovo Governo Draghi ma
soprattutto anche in altri momenti - che vanno sicuramente
potenziati anche perché questa mattina abbiamo parlato di Unione
Europea e l'Italia ha un gap notevole sulla potenzialità espressa
da questi istituti.
È bene anche ricordare, e l'abbiamo fatto in seno al Consiglio
politiche del lavoro, di dire: bene, abbiamo uno strumento di
programmazione, abbiamo definito che cosa fare, servono le risorse
e domani ci saranno, ma soprattutto è necessario fare un piano di
attuazione e soprattutto definire dei meccanismi di monitoraggio,
perché altrimenti il piano rimane statico e non attivo. Meccanismi
di monitoraggio che devono anche servire, forse a maggior ragione
in questa situazione, eventualmente a revisionare o aggiustare in
corso d'opera un piano che potrebbe anche dover occuparsi di
situazioni che oggi non sono state previste per effetto appunto di
come andranno le cose nel prossimo breve periodo, io direi, perché
sul medio sinceramente non so come si potrà evolvere il sistema e
soprattutto il mercato del lavoro.
In ultimo, un aspetto di fondamentale importanza: si è anche
spesso parlato - se non erro durante la discussione del DEFR - di
una riforma della formazione professionale: ecco che qua tutto si
deve legare, perché se da un lato abbiamo la necessità di
conoscenze, di expertise e di risorse che possono essere impiegate
in realtà produttive che già ci sono o che si insedieranno in
Valle, vi è soprattutto la necessità di prevedere che i nostri
giovani possano avere e fruire una formazione che gli consenta di
essere competitivi non soltanto nel mercato locale, ma anche in
generale nel mercato del lavoro e soprattutto, io direi, di dare
più dignità e importanza alla formazione professionale, perché è
inutile creare tutta una serie di specializzazioni o comunque di
realtà formative che rimangono sulla carta e non danno un vero
futuro alle persone e ai giovani... non lo dico in senso
dispregiativo, lo dico in senso estremamente pratico, perché spesso
e volentieri quella che viene chiamata formazione professionale
nasconde delle specializzazioni e delle specificità importantissime
che spesso dobbiamo poi recuperare secondo altri canali e in altre
forme senza valorizzarle abbastanza; invece, a livello europeo e
soprattutto - dipende come li vediamo - di diretti partner o
competitor europei, ovviamente la situazione è ben diversa.
Penso ad esempio a un paragone che spesso viene fatto tra la
realtà della Baviera e la realtà del Nord Italia: sono le due
realtà europee più interconnesse dal punto di vista produttivo
industriale, bene, è ora che la Valle d'Aosta si riproponga
all'interno del sistema produttivo del Nord Italia come una realtà
sicuramente di piccole dimensioni ma che può attirare delle
specializzazioni e delle specialità particolari che possono
ovviamente attrarre e produrre delle risorse competitive che
possono derivare direttamente dai nostri giovani.
Ben venga l'approvazione di questo programma e sicuramente la
nostra parte, come già abbiamo fatto in più occasioni con singole
iniziative, ma ne parleremo poi domani, avverrà in questa aula, ma
soprattutto in seno al Consiglio politiche del lavoro.
Presidente -
. Consigliera Erika Guichardaz ne ha
facoltà.
Guichardaz E. (PCP) -
Solo per aggiungere alcuni elementi
rispetto a questo piano che andiamo ad approvare oggi, un piano che
mi vede per la prima volta partecipe in un Consiglio politiche del
lavoro e, sinceramente, rinnovo i complimenti che ho già fatto
all'assessore Bertschy, perché il clima collaborativo e partecipato
di quel Consiglio fa sì che si arrivi secondo me a uno strumento
che è un po' quello che il Consiglio aveva già elaborato in
precedenza, perché noi siamo arrivati in una fase successiva dove i
tavoli di lavoro erano già all'opera da tempo ma che ha visto da
subito un gran fermento e una grande condivisione fra tutti.
È evidente che iniziative di questo tipo fanno sì che ci si
possa poi trovare tutti - l'ha detto bene prima il consigliere
Aggravi - un po' all'interno di quel piano; ognuno di noi ha in
qualche modo contribuito a scriverlo e sicuramente non sfuggirà a
nessuno che è uno strumento di programmazione importante che, come
dico, vede coinvolte tante persone sotto il punto di vista sociale,
perché, naturalmente, per le mie competenze mi sono più che altro
rivolta al tavolo riferito agli svantaggiati o comunque alle
persone in difficoltà, ma anche all'interno di quel tavolo c'è
sempre stata una grande condivisione fra imprese, fra persone del
mondo del volontariato, fra persone riferite ai sindacati.
È sicuramente un lavoro faticoso e bisogna rendere merito
soprattutto ai dipendenti e ai dirigenti dell'Assessorato politiche
del lavoro che in ogni riunione riescono comunque a portare sempre
temi interessanti, si citava prima quello dei voucher formativi, ma
altri temi sono stati affrontati nell'ultimo Consiglio politiche
del lavoro, per far comprendere quanto lavoro stia dietro a questo
strumento di programmazione.
Quindi, con rinnovata stima per il lavoro fatto e per la
modalità di lavoro che viene adottata, il nostro Gruppo voterà a
favore di questo piano.
Presidente -
Altri? Consigliere Padovani ne ha
facoltà.
Padovani (PCP) -
Per unirmi innanzitutto ai complimenti
che devono essere rivolti all'Assessore e ai colleghi per questo
importante punto di partenza, come l'ha giustamente definito
l'assessore Bertschy, punto di partenza dal quale si potrà
sviluppare tutta quella serie di politiche che serviranno a
risolvere le grandi questioni che colpiscono il mondo del lavoro
anche in Valle d'Aosta.
Accolgo con favore la programmazione e il coordinamento che
viene rappresentato in questo documento, perché penso che le buone
politiche siano fatte programmando e coordinando il lavoro di tutte
le strutture interessate e vorrei citare alcune delle questioni che
sono in campo che riguardano certamente la Valle d'Aosta ma che
sono questioni che riguardano il mondo del lavoro in generale,
penso innanzitutto alla questione della sicurezza sul posto di
lavoro, tema che giustamente è presente in questo piano e che in
Italia vede numeri drammatici se pensiamo che a oggi, nel 2021, ci
sono circa due morti al giorno sul posto di lavoro.
Penso anche alla questione della precarietà, precarietà che
colpisce le giovani generazioni che vedono contratti, quando va
bene, di sei mesi, quando va male di qualche settimana, ma che
colpiscono sempre di più anche le fasce di età più avanzate.
Precarietà che ovviamente non permette alle persone -
soprattutto ai giovani ma a tutte le persone di qualsiasi età - di
pensare con tranquillità a ripartire, a crearsi un futuro che sia
un futuro certo e sereno.
Penso anche alla questione drammatica dell'aumento dei Neet,
dico drammatica perché pensare che ci siano persone, soprattutto
persone in una fascia giovane di età, che non studiano e che
rinunciano anche a cercare il lavoro, credo sia una questione
davvero preoccupante e che vada indagata con un'attenzione
particolare, perché la perdita di fiducia nel sistema e nella
ricerca e nella costruzione di un futuro sia qualcosa di davvero
devastante.
Penso anche alla questione di genere, alla questione del lavoro
femminile e penso soprattutto al gap salariale fra lavoratori e
lavoratrici che va anche qui indagato per capire quali sono i
numeri valdostani e per provare a costruire una norma sulla
falsariga di quello che ha giustamente approvato il Lazio qualche
tempo fa, prima Regione in Italia ad approvare una legge che vada a
colmare il gap salariale tra lavoratrici e lavoratori.
Penso anche che ci sia un'altra importante questione che è la
questione del tempo di lavoro e del tempo dedicato alla famiglia,
anche qui con favore vedo che in questo documento è ben
rappresentato; soprattutto con questo documento di programmazione
si potrà costruire tutta una serie di politiche che concilino il
tempo di lavoro con il tempo dedicato alla famiglia e ultimo - ma
non per importanza, ma perché ho provato ad andare in ordine come
sono messi nel documento - la questione del lavoro e della
disabilità, questione che ho vissuto sulla mia pelle e che vedo nel
documento rappresentata come è in realtà.
Il collocamento mirato al momento è full, è saturo, perché una
grandissima parte di aziende, quasi la totalità credo, è a posto
con le percentuali obbligatorie e da quello credo al momento non si
voglia discostare. Credo che sia da riformulare, da rivedere, da
ri-immaginare una politica d'inserimento nel mondo del lavoro delle
persone con disabilità che sia rispondente all'offerta di lavoro e
quindi alle forze e alle competenze che ci sono in questi elenchi e
alla domanda, magari cercando anche di costruire momenti di
formazione e di rinnovamento delle competenze e delle capacità
delle persone con disabilità che stanno cercando lavoro.
Per tutto questo credo che, come dicevo prima, come ha detto
bene l'Assessore prima, questo sia un ottimo punto di partenza dal
quale costruire una politica del lavoro che vada a colmare, che
vada a cancellare tutte quelle grandissime criticità, a volte quei
drammi, che attanagliano il mondo del lavoro anche in Valle
d'Aosta.
Presidente -
Non ci sono altre richieste, chiudiamo la
discussione generale. La discussione generale è chiusa. Consigliere
Rollandin è un po' in ritardo. Vuole intervenire o dichiarazione di
voto? Vuole intervenire? No, interviene dopo. Per la replica
l'Assessore Bertschy.
Bertschy (AV-SA) -
Questa volta si poteva essere
meno fiscali visto che gli interventi non erano stati così tanti.
Grazie per gli interventi, che portano ovviamente il pensiero dei
Gruppi. Le intenzioni sono quelle che abbiamo annunciato e
l'atteggiamento politico che deve sviluppare questo piano è quello
che l'ha accompagnato in questa fase di redazione e di costruzione.
Bisogna lavorare sul tema delle politiche del lavoro, che non hanno
colore politico, in maniera concertata, coinvolgente, cercando
d'intervenire con puntualità rispetto alle priorità e con
determinazione rispetto ai problemi.
Nei vari interventi sono stati ben sottolineati tutti gli
aspetti che sono contenuti, in particolare gli strumenti che
metteremo in campo dovranno essere innovativi proprio per
supportare, a volte, i limiti dei nostri piccoli numeri e allo
stesso tempo per dare a volte sviluppo a migliori risposte proprio
grazie a questi piccoli numeri.
Faccio due esempi: se per gli ITS sarà importante sostenere non
solo i costi di alloggio, di spostamento e di trasporto ma
garantire delle premialità agli studenti che andranno a fare questi
percorsi - e lo dovremo fare molte volte per percorsi che sono
fuori dalla nostra regione -, dall'altra parte per i nostri piccoli
numeri a volte invece potremo sicuramente individuare le risposte
puntuali per le persone, perché una volta che riusciremo a fare un
lavoro trasparente rispetto alle banche dati di iscrizione ai
centri dell'impiego, che è quello che stiamo facendo in questo
periodo, si potrà cercare addirittura di individuare dei percorsi
individuali per il ritorno al lavoro e all'occupazione delle
persone, garantendo loro dei percorsi di formazione più adatti e
coerenti rispetto ai bisogni.
Quindi sì sia a un voucher a sostegno della formazione
individuale, la sperimentazione entrerà in funzione già nei
prossimi mesi, sia ai sostegni agli ITS; negli scorsi giorni ho
incontrato l'assessora Chiorino della Regione Piemonte che
rappresenta il loro sistema delle fondazioni e il loro sistema di
ITS nel sostenere appunto una premialità, un'attenzione a costruire
un'alleanza forte con quelle imprese che potranno dare una risposta
alla formazione che i giovani andranno ad acquisire. Come ci siamo
detti, ci sono imprese di qualità in Valle d'Aosta che sostengono
anche in questo momento progetti di sviluppo e che richiedono al
nostro tessuto sociale lavoratori con delle competenze per occupare
quei posti di lavoro.
In generale l'attenzione dovrà essere data a tutte e quattro le
sfide, con una rinnovata spinta verso il sistema dell'impresa.
L'abbiamo detto - ci sono state anche in questo caso delle
iniziative in aula - una delle difficoltà che la nostra comunità
vive è quella del lavoro d'impresa, del lavoro individuale, del
lavoro indipendente, quindi nel piano ci sarà anche una
progettualità per sostenere l'imprenditoria, per formare il sistema
delle imprese e per dare un sostegno in particolare a coloro che
vorranno sfidare il mercato del lavoro con dei propri progetti e
con delle proprie idee.
Nei prossimi giorni inizieremo a portare al confronto le
delibere attuative e nei prossimi mesi bisognerà dare corso a
questa progettualità che, insieme alle risorse messe a disposizione
dalla prossima legge, vedrà tutte le risorse del fondo sociale già
impegnate e che andremo ad impegnare per quanto riguarda il
sostegno alla formazione e che fanno parte della coda di
programmazione 14-21 e della nuova programmazione.
Grazie a tutti per la collaborazione e, ovviamente, un invito a
continuare a collaborare ma soprattutto a lavorare insieme per dare
delle risposte al mondo del lavoro.
Presidente -
Vi sono dichiarazioni di voto? Se non vi
sono dichiarazioni di voto, mettiamo in votazione l'atto con
l'allegato. La votazione è aperta. La votazione è chiusa.
Presenti, votanti e favorevoli: 33
L'atto è approvato all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK