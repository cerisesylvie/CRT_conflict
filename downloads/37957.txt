Consiglio Regionale della Valle d'Aosta - Oggetto del Consiglio n. 1585 del 18 novembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1585 del 18 novembre 2015 - Resoconto
OGGETTO N. 1585/XIV - Interpellanza: "Valutazioni in ordine
alla politica commerciale adottata dal Saint-Vincent Resort &
Casino".
Presidente
- La parola al collega Cognetta.
Cognetta (M5S)
- Sì, grazie Presidente.
Con quest'interpellanza vorrei avere un po' di chiarezza,
maggiore lucidità rispetto a quanto viene fatto a Saint-Vincent
dalla Saint-Vincent Resort & Casino: mi riferisco in
particolare alla vendita delle camere che viene fatta attraverso un
portale, in questo caso io ho visto
Booking.com
, e nel quale
sostanzialmente in alcuni giorni della settimana si effettuano dei
prezzi effettivamente molto più bassi e molto direttamente in
concorrenza con gli stessi alberghi che ci sono lì vicino. La cosa,
secondo me, che salta maggiormente all'occhio è quella che poi si
trova all'interno del portale
TripAdvisor
, che probabilmente
conoscete, dove vengono messe alcune impressioni rispetto al
servizio effettuato, impressioni che vengono scritte direttamente
dai clienti degli alberghi. In questo caso cosa succede? Succede
che durante la settimana vengono vendute delle camere ad un costo
effettivamente molto basso: si parla in alcuni casi di 116 euro
relativamente al quattro stelle, dopodiché, siccome non c'è la
disponibilità del quattro stelle, viene fatto un
upgrade
gratuito al cinque stelle, quindi cosa succede? Che il cliente
arriva, ha pagato per il quattro stelle una cifra magari molto
bassa, perché ripeto: c'era un'offerta, dopodiché munificamente la
Saint-Vincent Resort & Casino gli offre allo stesso prezzo la
camera del cinque stelle e questo chiaramente poi viene scritto
dagli utenti che sono felicissimi di questa cosa, vorrei vedere il
contrario, ma questo danneggia tutte le strutture che ci sono lì
intorno, perché non avviene solo in un caso, ma avviene in modo
sistematico. Ora, siccome in teoria pare che ci sia una sorta di
accordo o comunque, diciamo così, un
gentlemen's agreement
,
che dice che il Casinò, la Saint-Vincent Resort & Casino non
dovrebbe fare concorrenza agli operatori che ci sono lì a
Saint-Vincent, normalmente questo viene disatteso poi nei fatti. Se
andate, per esempio, anche solo oggi, in questo momento sul sito e
provate a prenotare una stanza del quattro stelle, nella notte tra
il venerdì e il sabato viene venduta anche in questo momento a 139
euro e tra sabato e domenica la stessa stanza viene venduta a 239
euro.
Voi quindi capite che chi si trova ad operare in questo settore,
diciamo così, si trova una concorrenza in casa piuttosto pesante.
In aggiunta il fatto che poi c'è l'
upgrade,
questo di fatto
possiamo dire che spezza le gambe agli operatori. Ora, quindi io
volevo capire se questa è una cosa, che diciamo così, la
Saint-Vincent Resort & Casino ritiene corretta e soprattutto se
ha intenzione di smettere di fare questa pratica. Lo chiedo a lei
direttamente, perché so già che le risposte attraverso il "116" non
ci arrivano e quindi, mi spiace, ma la chiedo a lei per avere
maggiori chiarimenti. Grazie.
Presidente -
Grazie. La parola all'Assessore Perron.
Perron (UV) -
Grazie Signor Presidente.
Collega, io le do lettura delle note che mi sono pervenute dalla
direzione dell'hotel e poi concluderò con un invito. La politica
tariffaria che è adottata dal Saint-Vincent Resort & Casino è
basata su dati statistici e previsioni di mercato, il cosiddetto
revenue management
, mentre le attività di concerto con il
Consorzio albergatori di Saint-Vincent garantiscono, almeno a modo
di vedere del Casinò, chiarezza e disponibilità nel perseguire
tutte quelle azioni che risultino opportune e interessanti per
tutto il comprensorio turistico. Le tariffe adottate tengono conto
di tre principi: della segmentazione dei mercati, che è suddivisa
in due macroaree, individuali e gruppi; della stagionalità, alta e
bassa stagione, estate e inverno, periodo infrasettimanale e
week-end; della segmentazione dell'inventario delle camere, cioè
dell'occupazione di queste ultime, che, come lei ben sa, sono
suddivise in Parc Hôtel Billia e Grand Hôtel, che a sua volta è
suddiviso per tipologia di camere.
Detto questo, la gestione delle tariffe è dinamica in quanto
queste ultime sono attribuibili ad ogni stagione e ad ogni periodo
le cui oscillazioni sono strettamente legate ai tassi di
occupazione. Questi principi sono volti a massimizzare la domanda
del mercato incrociando tutti i parametri che ho elencato. Il
continuo monitoraggio di riempimento dell'albergo che viene
effettuato e confrontato con quotazioni di mercato consente quindi
di affermare che le tariffe applicate sono congrue e riescono ad
ottimizzare la domanda di ciascun segmento. Le tariffe medie
applicate al 30 settembre 2015, rispetto al 2014, sono aumentate
dell'11 percento per quelle individuali e del 18 percento per
quelle relative ai gruppi. La politica commerciale del Resort si
basa anche sull'eccellenza del territorio, non solo di
Saint-Vincent, ma di tutta la regione e la sinergia con gli
operatori locali si concretizza anche con la creazione di pacchetti
istituzionali, a tariffe condivise che sono volte alla
valorizzazione delle eccellenze del territorio.
Dal nostro punto di vista, collega, abbiamo dato mandato alla
nuova Dirigenza di cercare di superare quella fase di difficoltà
che più volte abbiamo riscontrato anche nelle audizioni, lei
ricorda, con gli operatori del territorio. Oggi, mi pare quindi
instaurarsi un nuovo rapporto - lo dico con prudenza - con il
territorio, con il Comune e anche con gli operatori locali. I
rapporti con questi ultimi, peraltro, passano attraverso delle
attività che sono coordinate e programmate con il Consorzio di
Saint-Vincent, quindi, a mio modo di vedere, si ritiene corretta la
politica commerciale e tariffaria così come il posizionamento del
Saint-Vincent Resort sul mercato. Ribadisco che questa nuova
Direzione ha intrapreso anche su questo fronte un percorso di
crescita strutturale.
Per quanto riguarda le questioni che lei evocava, francamente
non sono in grado ad oggi di darle una risposta puntuale in merito
alla congruità delle tariffe adottate da
Booking
e non so
nemmeno se questo sia argomento del Consiglio regionale. La invito,
se ritiene necessario approfondire quest'argomento, a farsi
promotore, presso la commissione competente, di un incontro con il
Direttore dell'Hotel, al quale potranno essere richieste tutte le
delucidazioni sulla strategia commerciale che il Resort adotta e
pretendere, com'è corretto che sia, tutte le risposte del caso.
Grazie.
Presidente -
La parola al collega Cognetta.
Cognetta (M5S)
- Grazie Assessore.
Lei dice con prudenza che probabilmente la politica commerciale
è quella corretta, beh, per il Saint-Vincent Resort & Casino
sicuramente, per gli operatori intorno assolutamente no. Lei
aggiunge che devo farmi promotore di un incontro all'interno della
commissione, lo farò senza problemi, però il punto è che alla fine,
per dovere di cronaca, le devo dire che il Saint-Vincent Resort
& Casino, per quanto riguarda la parte Billia, non è che sta
avendo dei risultati eccezionali se è vero che fino al 31 di
ottobre ha fatto un incasso di 3.120.000 euro, che è decisamente
poco rispetto a tutto quello che dovrebbe fare per cercare di
mantenere i propri costi.
L'altra cosa che invece dovrebbe essere oggetto di questo
Consiglio, secondo me, oltre a questo, è il fatto che - tempo fa
avevo detto che il Billia diventava di fatto l'unico albergo - in
questo momento alla
reception
del quattro stelle c'è questo
cartello che dice chiaramente che è chiuso e che ci si può
rivolgere alla
reception
del Billia. Allora, vede, "quali
sono le cose che bisogna fare o non bisogna fare all'interno di
questo Consiglio"...secondo me, bisogna innanzitutto aiutare i
cittadini e a maggior ragione gli imprenditori, perché sono quelli
che poi creano lavoro. Siccome il Saint-Vincent Resort & Casino
sta cercando semplicemente di fare
dumping
, cioè di fare
volume a scapito del territorio, l'ha sempre fatto e sta
continuando a farlo, io inviterò molto volentieri - ammesso che la
Commissione poi voglia invitarlo, perché non dipende da me, questo
lo sa - a far venire tutti i responsabili per cercare di chiarire
ancora una volta e meglio, così come era successo magari per gli
autotrasportatori e per gli autonoleggiatori, mi scusi, sempre per
la stessa questione - e non so effettivamente ancora com'è finita
quella questione, so che stanno discutendo, ma non so a che punto
sono arrivati -, dicevo, anche per questo capire alla fine che cosa
sta facendo il Saint-Vincent Resort & Casino e soprattutto se
lascerà spazio anche agli altri operatori che ci mettono i soldi di
tasca loro, non è che diamo noi i soldi agli altri operatori,
quindi se hanno la forza di camminare, bene, sennò chiudono, invece
noi basta che rimpinguiamo le casse del Casinò e questi vanno
avanti a svendere camere. Grazie.
Presidente -
Grazie. Punto 16 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK