Consiglio Regionale della Valle d'Aosta - Oggetto del Consiglio n. 2601 del 11 giugno 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
EDILIZIA
Precedente
Successivo
Resoconto integrale del dibattito dell'aula
Oggetto del Consiglio n. 2601 del 11 giugno 1997 - Resoconto
SEDUTA ANTIMERIDIANA DELL'11 GIUGNO 1997
OGGETTO N. 2601/X Tempi e procedure per il rilascio da parte
della Sovraintendenza ai Beni Culturali delle autorizzazioni
all'esecuzione di lavori edilizi. (Interrogazione)
Interrogazione Preso atto dell'incresciosa situazione nella
quale versano numerose imprese edili valdostane, le quali lamentano
l'impossibilità ad iniziare lavori di edificazione nonostante
l'approvazione dei progetti da parte degli organi competenti, per
via del fatto che la Sovrintendenza alle Belle Arti si riserva di
esprimere il suo parere al benestare dei lavori anche dopo diversi
mesi dalla domanda, fatta pervenire dalle imprese;
Considerato il fatto che il perdurare nel tempo di tali riserve
da parte della Sovrintendenza rischia di causare gravi danni
all'attività delle imprese edili, costrette ad attendere il parere
favorevole dell'Ente per poter iniziare i lavori e garantire in tal
modo l'impiego agli operai e agli impiegati, i quali spesso a loro
volta non possono essere utilizzati dalle aziende per altri
lavori;
il sottoscritto Consigliere regionale
Interroga
la Giunta regionale per sapere:
1) se quanto asserito in premessa corrisponde al vero;
2) i motivi per i quali la Sovrintendenza impiega diversi mesi
per esprimere un parere che, se fosse deciso prima, permetterebbe a
molte imprese edili valdostane di avviare cantieri per i quali i
progetti sono già stati approvati dagli organi competenti degli
enti locali;
3) in quale modo l'Amministrazione pubblica intende ovviare a
quest'incresciosa situazione lamentata da numerose imprese edili
valdostane, magari rivedendo i tempi adottati dalla Sovrintendenza
per assumere decisioni in merito all'apertura dei cantieri
edili.
F.to: Lanièce
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Quest'interrogazione pone un problema che a mio
modo di vedere nel suo complesso esiste, cioè quello della
burocrazia che crea alcuni problemi nei tempi globali delle
autorizzazioni. Però, ripeto, è un problema che esiste nel suo
complesso.
Credo che dovremmo riuscire a dare, e questo la Giunta lo sta
facendo, attraverso la nuova legge urbanistica che si sta
elaborando, attraverso le leggi dei lavori pubblici che vanno a
trovare alcuni momenti di semplificazione, uno snellimento globale
per quanto riguarda tutta la pratica autorizzativa relativa alle
varie leggi che esistono nel settore.
Non sono però le imprese che chiedono le autorizzazioni, bensì i
privati, gli enti pubblici o i servizi che ne hanno titolo.
Di conseguenza la problematica autorizzativa va vista anche con
una programmazione degli stessi, quindi tenendo conto dei termini
delle leggi che esistono in questo momento, che sono leggi
risalenti non all'immediato ma, come ad esempio la 1089 e la 1497,
addirittura dal 1939. Inoltre è dal 1985 che esiste la legge
Galasso, la 431.
In riferimento ai tempi bisogna dire che in passato si sono
avuti dei tempi di attesa molto più lunghi alla Soprintendenza di
Aosta, arrivando anche a sei mesi. In questo momento abbiamo
un'attesa media, nel senso che ci sono alcune pratiche che hanno
delle problematiche diverse - ad esempio gli elaborati non sono
chiari oppure sono carenti progettualmente - e richiedono pertanto
sopralluoghi ed analisi particolari, di conseguenza superano questi
tempi. Ma per quanto riguarda il resto - dopo leggerò i numeri che
sono riferiti alle pratiche evase nel '96 - i tempi sono quelli
previsti dalle leggi, quindi siamo mediamente a 60 giorni. Le
risposte vengono date in base alla legge 431, che prevede 60
giorni, e alla 1497 che prevede tre mesi, quindi rispetto a
quest'ultima siamo pienamente nei tempi previsti.
Non è un pensiero consolante, però voglio esprimerlo comunque:
se verifichiamo cosa avviene in questo stesso settore nella
Soprintendenza rispetto a queste leggi, per esempio a Carema,
vediamo che esiste una problematica molto diversa e più complessa.
Ad esempio, ci sono voluti due anni di attesa per avere
l'autorizzazione per un edificio da parte della Soprintendenza del
Piemonte; varie volte l'interessato si è recato presso la sede a
Torino, ma non è mai riuscito a parlare con i tecnici
competenti.
Sicuramente, come dicevo prima, è un problema che dobbiamo
affrontare perché le risposte devono avere un tempo ragionevole,
non possono esserci delle lungaggini come avviene, ricordando però
- come dicevo all'inizio - che è il complesso delle autorizzazioni
che porta a questo tipo di risultato, ma su quest'aspetto si sta
lavorando.
Per quanto riguarda le pratiche evase dalla Soprintendenza nel
?96, queste sono state per un totale di 5.780 autorizzazioni
normali, quelle che definiamo di routine, con 480 in sanatoria e
650 condoni.
Per quanto riguarda le richieste di autorizzazione pervenute,
quelle evase sono 4.700 normali, 430 sanatorie e 1.100 condoni.
Questo significa che abbiamo circa 1000 pratiche ferme in questo
momento, e sono i due mesi, perché tenendo conto del periodo delle
ferie, sono 480 pratiche al mese che vengono istruite. Di sanatorie
ne abbiamo ricevute 480, ne abbiamo evase 430; di condoni ne
abbiamo ricevuti 650, ne abbiamo evasi 1.100 perché c'erano
pratiche ancora giacenti dagli anni precedenti. In più c'è stato il
lavoro sui piani regolatori; circa una trentina di piani
regolatori, una trentina di cartografie per aree boscate e poi
riunioni per l'articolo 15 della legge 1497 ex genio civile.
C'è la percentuale dei pareri: le autorizzazioni hanno avuto
circa il 10 percento dei pareri negativi e il 90 percento delle
autorizzazioni normali sono favorevoli, o favorevoli a condizione.
Per le sanatorie c'è il parere negativo, quindi il ripristino delle
strutture esistenti, abbiamo una percentuale del 5 percento.
Sanzione del 70 percento, quindi favorevoli ma con una sanzione da
1 milione, fino a 5 milioni, fino a 10 milioni, e favorevoli alla
condizione senza sanzione 25 percento. Il condono, ripristino 4
percento, quindi il 4 percento dei negativi, con richiesta di
indennità 5 percento, favorevoli 91 percento, compresi chiaramente
i favorevoli a condizione.
Mi pare che anche sulle percentuali delle risposte i negativi
siano in una percentuale molto contenuta. Teniamo conto che spesso
avviene che su un parere negativo vengono fatte domande di riesame,
di conseguenza questa è considerata alla fine una pratica che ha
avuto un esito positivo, quindi l'adeguamento con il riesame alle
osservazioni espresse dalla Soprintendenza.
Per concludere mi sembra di poter esprimere questo tipo di
opinione. Vi è il problema specifico per il servizio, per quanto
riguarda la trattazione delle pratiche che si riferiscono alle
leggi 1497, 1089 e 431, i tempi sono contenuti nell'ordine di
quello che è previsto dalle leggi vigenti; non sono leggi
regionali, sono leggi nazionali a cui dobbiamo fare
riferimento.
Secondo me il tutto va snellito, ma occorre anche che da parte
dei servizi, delle imprese e dei privati ci sia un momento di
programmazione, tenuto conto che questi passi devono essere fatti,
come si ottiene la concessione edilizia, anche la concessione da
parte dei servizi che sono incaricati a dare pareri rispetto a
queste leggi che tutelano il paesaggio.
Presidente Ha chiesto la parola il Consigliere Lanièce, ne ha
facoltà.
Lanièce (GA) Prendo atto della risposta datami dall'Assessore.
In effetti questo è un problema molto grave perché è il solito
problema che riguarda la burocrazia, quindi penso che sia compito
di ogni Amministrazione di cercare al più presto e nel modo
migliore di snellire la burocrazia, anche perché alla fine chi
viene danneggiato è il cittadino.
Anche quest'iniziativa è un'iniziativa che nasce suffragata
dalle richieste e dalle lamentele di cittadini privati, che vedono
i loro lavori bloccati da questo tanto sospirato parere.
Penso che non sia opportuno trincerarsi dietro l'esistenza di
leggi che prevedono un determinato iter amministrativo, quindi
anche di tempistica di pareri.
Penso invece che sia necessario da parte dell'Assessore, che ha
dimostrato anche nella sua risposta la volontà di intervenire in
questa direzione, attivarsi nel più breve tempo possibile per
cercare di snellire questa situazione, magari aumentando
l'organico.
Sicuramente ci sono delle soluzioni che possono essere adottate
perché in effetti tenere fermi due o tre mesi queste varie pratiche
comporta un danno per l'intera collettività, comporta il fermo di
questi cantieri edili, mette in difficoltà le stesse ditte e può
portare, tenuto conto che anche la congiuntura economica non è
delle più favorevoli, al fallimento o alla chiusura di alcune
ditte, oltre ai danni che porta agli stessi operai:
cassaintegrazione, mobilità eccetera.
Quindi penso che sia giusto verificare la possibilità di dare
una risposta che vada nella direzione di dimostrare ai cittadini
valdostani che c'è da parte di quest'Amministrazione la volontà di
snellire la burocrazia perché questo rappresenta il male principale
di ogni Amministrazione.
Ed è compito di noi politici mettere in atto una volontà per
cercare di venire incontro alle esigenze giuste dei cittadini, che
vogliono avere un parere per poter fare qualcosa in tempi
accettabili senza dover aspettare mesi e mesi.
Il fatto che in altri posti si stia peggio può far piacere fino
a un certo punto. Dobbiamo cercare sempre di migliorare e di
guardare ai luoghi dove si sta meglio anziché a quelli dove si sta
peggio, altrimenti si finisce per andare avanti per inerzia.
L'invito che faccio all'Assessore è di verificare al più presto
la possibilità di intervenire, anche aumentando leggermente
l'organico in forza alla Soprintendenza, per poter evadere al più
presto le pratiche, cercando di rimanere sempre nei tempi previsti
dalle normative vigenti e in qualche caso anche di diminuirli
perché questo dimostrerebbe ancora una volta la volontà
dell'Amministrazione regionale di venire incontro ad un'esigenza
validissima, che è quella di snellire la burocrazia favorendo i
cittadini per quanto riguarda le attività che necessitano di
autorizzazione da parte della pubblica Amministrazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK