Consiglio Regionale della Valle d'Aosta - Oggetto del Consiglio n. 1891 del 19 aprile 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1891 del 19 aprile 2006 - Resoconto
OGGETTO N. 1891/XII - Iniziative di solidarietà nei confronti di
una cooperativa agricola della Regione Calabria. (Approvazione di
mozione)
Mozione
Appreso che, in data 23 marzo u.s., la Cooperativa Valle del
Bonamico nella Locride in provincia di Reggio Calabria subiva
un'ennesima aggressione, con l'utilizzo di una sostanza chimica che
ha distrutto più di diecimila piante di lamponi già pronte per la
produzione, con più di centocinquantamila euro di danni;
Preso atto, inoltre, che tale Cooperativa, che fa parte del
Consorzio Sociale "GOEL", ha già subito negli anni scorsi minacce e
danneggiamenti di impianti e culture da parte dell''ndrangheta',
forse perché l'attività svolta rappresenta un reale esempio di come
è possibile cambiare modo di operare nella Locride;
Constatato, dai loro interventi e comunicati, che i soci
della Cooperativa e del Consorzio non intendono farsi intimidire
ma, proprio perché vogliono continuare a difendere la loro terra,
la democrazia, il loro avvenire e quello dei loro figli, chiedono
alle istituzioni di pronunciarsi, in quanto la lotta che conducono
contro l'illegalità, la prepotenza e il delitto riguarda
tutti;
Ricordato che più volte in questo Consiglio ci si è espressi
contro le conseguenze devastanti delle organizzazioni
mafiose;
Ricordate, in particolare, le parole pronunciate dal nostro
Presidente del Consiglio in occasione dell'assassinio del
vicepresidente del Consiglio regionale della Calabria, Franco
Fortugno: "J'ai tenu à réaffirmer la nécessité pour les
institutions de se prononcer contre l'illégalité et de la combattre
fermement";
Il Consiglio regionale
Considera importante
il ruolo preventivo di contrasto alla criminalità svolto
dalla Cooperativa Valle del Bonamico e dal Consorzio Sociale GOEL
nella Locride;
Esprime
La propria solidarietà nei confronti della Cooperativa e del
Consorzio sociale per l'attentato subito;
Invita
Il Presidente del Consiglio a farsi portavoce di tale
solidarietà nei confronti della Cooperativa e delle istituzioni
pubbliche della Regione Calabria;
Auspica
che la Regione, visti i danni economici subiti dalla
Cooperativa, partecipi con un proprio contributo alla ripresa
dell'attività della cooperativa stessa.
F.to: Bortot - Squarzino Secondina - Venturella
Président - La parole au Conseiller Bortot.
Bortot (Arc-VA) - Sulla mafia, sulla "ndrangheta' e sulla "Sacra
Corona Unita" si potrebbe parlare delle ore. Faccio due citazioni:
come e perché sono stati inviati in Sicilia i mafiosi
italo-americani degli Stati Uniti per preparare lo sbarco, il ruolo
passivo e attivo svolto dal bandito Giuliano e dalla sua banda in
Sicilia, e le altre cose ve le risparmio, perché sono vicende di
questi giorni.
L'uccisione di Franco Fortugno, Vicepresidente e Consigliere
regionale della Calabria, questa cooperativa costituita da un
vescovo trentino della Locride, Giancarlo Bregantini, il fatto che
un ateo come me riconosca a un vescovo questo ruolo sociale di
prima linea in una Regione come la Calabria, mi sembra riconosca
l'importanza di quello che stiamo discutendo, al di là della mia
persona. In sostanza, è stata costituita nel 1995 una cooperativa
di giovani strappati alla 'ndrangheta'; questa cooperativa ha
cominciato ad occuparsi di produzioni agricole del proprio
territorio, fa parte di un consorzio di altre cooperative sociali
dove vengono inserite persone e giovani anche svantaggiati o
strappati agli stupefacenti.
Per farla breve, siccome quando si comincia a dar fastidio... in
questa Regione noi litighiamo e poi possiamo anche andare a bere
assieme, da quelle parti non è così... da quelle parti, quando
qualcuno comincia a dar fastidio, alcuni li fanno fuori, e a questa
cooperativa hanno distrutto 12mila piantine di fragole. Vi rendete
conto che prendersela con una cooperativa di giovani...
Caveri (fuori microfono)
-
... lamponi...
Bortot (Arc-VA) - ... sì, lamponi, scusate, sono un po'
emozionato perché "mi girano un po' le palle" che ci vedano di
mezzo dei giovani che hanno voglia di fare; mi riferisco a quello
che diceva prima il Presidente Caveri relativamente a quelli che,
in casa nostra, dovremmo prendere a calci nel sedere e spedirli in
giro per il mondo a farsi delle esperienze e delle professionalità
di cui abbiamo estremamente bisogno. Morale: questi giovani si
mettono assieme, si danno all'agricoltura, sapete che i giovani
preferiscono informatica o altri generi di esperienze lavorative,
poi cominciano a dar fastidio perché dimostrano alla popolazione
della Locride che c'è un altro modo di essere Calabresi e di
lavorare onestamente, e si vedono distruggere 12mila piantine.
Il problema non è solo sul piano economico - 200mila euro -, ma
è sul piano morale; immaginatevi, se fossimo al loro posto, cosa
succederebbe vederci tutto il lavoro distrutto, mica per
responsabilità o quali delitti, ma solo perché si rappresenta un
altro modo di gestire il proprio territorio in termini di onestà e
correttezza! Proviamo ad immaginarci in quel territorio là! Ma non
basta, perché il 9 aprile, non contenti di aver distrutto queste
piantine, hanno bruciato loro anche tutti i nylon di copertura. In
questo caso non era tanto il danno economico, ma la dimostrazione
che se loro perseguono il progetto di onestà, di stare sul
territorio correttamente, rispettando le istituzioni, questi della
'ndrangheta' sono disponibili ad ulteriori delitti! Allora il
vescovo, ma tutto il commercio equo, tutta la società civile...
faccio un esempio: la Provincia di Biella è intervenuta e credo
siamo d'accordo, in questo caso sono orgoglioso di far parte di
questo Consiglio, che venga approvata una mozione di sostegno a
questi ragazzi.
Chiedo anche che questi ragazzi vengano invitati qui, oppure una
delegazione vada là, perché è importante dare un aiuto economico,
ma è importante anche che vengano chiamati, riconosciuti e
presentati, valorizzati, sostenuti per quello che stanno facendo,
anche perché non credo che la battaglia che sostengono questi, nel
Sud del Paese, non ci riguardi! Infiltrazioni mafiose a livello ben
più alto del prendersela con piantine di lamponi avvengono a
livello di transazioni finanziarie internazionali! E quando
parliamo di tassazione di transazioni finanziarie, come ATTAC, e
quando parliamo di "trasparenza", non è che questi due fatti sono
scollegati! Un conto è la manovalanza che colpisce sul territorio
la singola persona o la cooperativa, un conto è il livello a cui
sono collegati, nel quale utilizzano i soldi riciclati per
operazioni finanziarie poco trasparenti!
La Valle d'Aosta non può quindi assolutamente tirarsi fuori: lo
dico non solo dal punto di vista della correttezza e della
solidarietà, ma anche perché penso che la Valle d'Aosta, sostenendo
questa iniziativa, oltre all'atto concreto... può darsi che andiamo
sui giornali e facciamo una volta di più bella figura. Ripeto: non
si tratta solo di far bella figura per andare sui giornali, si
tratta di un atto concreto nei confronti di questi giovani che sono
in prima linea assieme a questo vescovo trentino e ai quali
dovremmo manifestare tutta la nostra solidarietà. Ben venga quindi
un testo condiviso dai Capigruppo e spero che venga votato
all'unanimità.
Président - La parole à la Conseillère Squarzino Secondina.
Squarzino (Arc-VA) - Riprendo il discorso del Consigliere Bortot
dalla sua conclusione, nel senso che con soddisfazione prendo atto
che i Capigruppo in Consiglio regionale hanno capito molto bene
l'importanza di questo intervento.
Abbiamo concordato con il Presidente della Regione e con il
Presidente del Consiglio una formulazione un po' più generica, meno
puntuale di quella che avevamo pensato, per cui ho presentato un
attimo fa alla Presidenza del Consiglio un testo nuovo, per cui
questo testo lo ritiriamo, in quanto non è più iniziativa del
nostro gruppo, ma diventa un'iniziativa del Consiglio, che mi
sembra più pregnante come valore. È un testo che porta la firma di
tutti i Capigruppo e ringraziamo i colleghi di questa
sensibilità.
Ricordo solo che questa iniziativa risponde anche ad un appello
che lo stesso "Corriere della Valle" ha fatto recentemente, in cui
non solo parla di quello che è successo nella Locride, ma in cui dà
un'informazione su come si può aiutare la cooperativa distrutta.
Credo sia opportuno demandare ai Presidenti del Consiglio e della
Regione le modalità con cui aderire a possibili iniziative di
solidarietà nei confronti di questa cooperativa.
Président - La parole au Conseiller Cesal.
Cesal (UV) - Solo per dichiarare il voto favorevole del nostro
gruppo; abbiamo firmato il nuovo testo concordato con gli altri
gruppi presenti in Consiglio.
Devo dire che conosco molto poco la materia; ho letto qualcosa
sui giornali, ma considerata la passione con cui è stata illustrata
dai colleghi Squarzino e Bortot, non possiamo rifiutarci, per cui
aderiamo a questa loro iniziativa, certi che si tratta di
un'iniziativa valida che va a sostenere un'opportunità di lavoro
per i ragazzi calabresi taglieggiati dalla 'ndrangheta'.
Président - La parole au Conseiller Frassy.
Frassy (CdL) - Qualche parola su questo argomento pensiamo di
doverla dire, perché noteranno i colleghi che manca la firma del
nostro gruppo su questo documento.
Non abbiamo il minimo dubbio che il problema della mafia sia
importante, nel senso che la mafia, purtroppo a certe latitudini -
ma io aggiungerei non solo a certe latitudini, perché la mafia è
una "forma mentis" prima ancora che una forma comportamentale -, è
uno dei problemi con cui l'Italia purtroppo convive e combatte.
È quanto meno curioso che nel Consiglio regionale della Valle
d'Aosta qualcuno si preoccupi dei "lamponi" di un consorzio della
Locride, ma con tutto il rispetto che abbiamo nei confronti di
questo consorzio di giovani! Se la mafia fosse limitata al problema
dei lamponi, vivaddio, saremmo finalmente vicini alla sconfitta del
fenomeno mafioso e bene faremmo, anche noi, a dare questo
contributo necessario per debellare e contrastare completamente il
fenomeno mafioso.
Purtroppo la vicenda dei lamponi è una vicenda marginale
rispetto al problema della mafiosità nel Sud e nella Locride in
particolare; perciò ci sembra, collega Bortot, con tutta la
passione che tu hai messo, quanto meno estemporanea un' iniziativa
che voglia affrontare il problema della mafia partendo dai lamponi!
E la battuta mi viene spontanea, Assessore Marguerettaz: siamo alla
frutta! O meglio, qualcuno diceva stamani che la maggioranza era al
capolinea, diciamo che la maggioranza è Giunta quantomeno alla
frutta e i lamponi sono il "fil rouge" che in questo momento forse
serve a tenere insieme una maggioranza che, al di là di questo
argomento, oggi difficilmente avrebbe altri argomenti su cui
ritrovarsi!
Con tutto il rispetto che abbiamo nelle battaglie che sono state
fatte in maniera forte contro la mafia, riteniamo che questa sia
un'iniziativa estemporanea; di conseguenza esprimeremo un voto di
astensione, che non vorrei che qualcuno domani lo strumentalizzasse
dicendo che la nostra forza politica non ha sensibilità nei
confronti di questo tipo di problema! Dirò di più, e qui mi
stupisce che il collega Bortot si sia prestato a questo tipo di
conclusione, perché la vostra mozione, seppure avesse dal nostro
punto di vista la caratteristica di essere quanto meno originale,
perché affrontare la mafia limitatamente ai lamponi, Consigliere
Bortot - mi ripeto - è quanto meno originale, se non altro era
concreta... perché voi cosa dicevate? Dicevate: "c'è una
sottoscrizione", di conseguenza andavate ad auspicare che la
Regione partecipasse con un proprio contributo alla ripresa della
cooperativa stessa; poi, la necessità di trovare un accordo ampio
di una maggioranza trasversale, porta ad un invito che è fatto al
Presidente della Regione e al Presidente del Consiglio ad aderire
ad iniziative di solidarietà a favore di tale cooperativa.
Il contributo viene perciò annacquato con iniziative di
solidarietà, che non si capisce bene se vengano chieste
personalmente ai due Presidenti o se coinvolgano
l'Amministrazione... l'invito avrebbe dovuto essere fatto ai
Presidenti, ma in rappresentanza della Regione! Riteniamo che
questa mozione sia quanto meno atipica e originale, ma soprattutto
abbia perso quella concretezza che la mozione del gruppo
"Arcobaleno" aveva, di conseguenza riteniamo che questo voto non
aggiunga nulla al problema, motivo per cui ci asterremo.
Président - La parole à la Conseillère Viérin Adriana.
Viérin A. (UV) - Simplement pour stigmatiser cette attitude de
M. Frassy, que je ne veux pas accuser d'insensibilité, mais
sûrement de superficialité, car il veut réduire un problème d'une
telle envergure en parlant de framboises!
Alors, s'il vous plaît, pour le respect que l'on doit à un
problème si important et à l'institution dans laquelle on est assis
aujourd'hui, je vous pris de changer le ton. Par ailleurs, mélanger
les "framboises" avec la compétition électorale qui vient de se
terminer je le trouve complètement déplacé!
Pour ce qui est de la dernière partie, j'espère encore que quand
on parle de Président du Conseil et de Président de la Région, on
parle d'institutions et non pas de personnes, et avec tout le
respect que je dois au Président du Conseil et au Président de la
Région, je suis sûre qu'ils sauront transformer cette invitation en
un acte concret.
Président - D'autres collègues souhaitent intervenir?
Je soumets alors au vote la motion dans le nouveau texte, dont
je donne lecture:
Mozione
Appreso che, in data 23 marzo u.s., la Cooperativa Valle del
Bonamico nella Locride in provincia di Reggio Calabria subiva
un'ennesima aggressione, con l'utilizzo di una sostanza chimica che
ha distrutto più di diecimila piante di lamponi già pronte per la
produzione, con più di centocinquantamila euro di danni;
Preso atto, inoltre, che tale Cooperativa, che fa parte del
Consorzio Sociale "GOEL", ha già subito negli anni scorsi minacce e
danneggiamenti di impianti e culture da parte dell''ndrangheta',
forse perché l'attività svolta rappresenta un reale esempio di come
è possibile cambiare modo di operare nella Locride;
Constatato, dai loro interventi e comunicati, che i soci
della Cooperativa e del Consorzio non intendono farsi intimidire
ma, proprio perché vogliono continuare a difendere la loro terra,
la democrazia, il loro avvenire e quello dei loro figli, chiedono
alle istituzioni di pronunciarsi, in quanto la lotta che conducono
contro l'illegalità, la prepotenza e il delitto riguarda
tutti;
Ricordato che più volte in questo Consiglio ci si è espressi
contro le conseguenze devastanti delle organizzazioni
mafiose;
Ricordate, in particolare, le parole pronunciate dal nostro
Presidente del Consiglio in occasione dell'assassinio del
vicepresidente del Consiglio regionale della Calabria, Franco
Fortugno: "J'ai tenu à réaffirmer la nécessité pour les
institutions de se prononcer contre l'illégalité et de la combattre
fermement";
Il Consiglio regionale
Considera importante
il ruolo preventivo di contrasto alla criminalità svolto
dalla Cooperativa Valle del Bonamico e dal Consorzio Sociale GOEL
nella Locride;
Esprime
la propria solidarietà nei confronti della Cooperativa e del
Consorzio sociale per l'attentato subito;
Invita
Il Presidente del Consiglio a farsi portavoce di tale
solidarietà nei confronti della Cooperativa e delle istituzioni
pubbliche della Regione Calabria;
Invita
il Presidente della Regione e il Presidente del Consiglio ad
aderire ad iniziative di solidarietà a favore di tale
Cooperativa.
F.to: Squarzino Secondina - Cesal - Sandri - Perrin - Viérin
Marco - Lavoyer.
Conseillers présents: 27
Votants: 24
Pour: 24
Abstentions: 3 (Frassy, Lattanzi, Tibaldi)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK