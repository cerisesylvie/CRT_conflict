Consiglio Regionale della Valle d'Aosta - Oggetto del Consiglio n. 2965 del 19 settembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2965 del 19 settembre 2007 - Resoconto
OGGETTO N. 2965/XII - Lavori di ripristino di opere
idrauliche lungo il torrente Gressan. (Interpellanza)
Interpellanza
Richiamata la propria interrogazione (n. 193/07) sui lavori
di ripristino delle opere idrauliche lungo il torrente
Gressan;
Constatato che dall'analisi dei documenti risulta essere
depositata una richiesta di collaudo in corso d'opera dei lavori,
alla quale i tecnici regionali avevano opposto diniego;
Rilevato come di fronte ad una circostanziata e ben
articolata richiesta proveniente altresì da fonte qualificata e
nonostante essa avesse riguardato situazioni che avrebbero potuto
avere conseguenze e implicazioni sulla sicurezza delle persone e
delle cose, non siano stati presi adeguati provvedimenti;
Ritenuto indispensabile conoscere nei dettagli
l'accaduto:
il sottoscritto Consigliere regionale
Interpella
l'Assessore competente per sapere:
1) per quali ragioni non si sia provveduto subito ad eseguire
il collaudo in corso d'opera dei lavori di cui alla
premessa;
F.to: Venturella
Président
- La parole au Conseiller Secrétaire
Venturella.
Venturella (Arc-VA)
- Mi serviranno un paio di minuti per
esporre la cronologia degli avvenimenti, perché credo sia
importante conoscere come si sono svolti i fatti. Innanzitutto si
parte dall'ottobre del 2002, quando con una deliberazione di Giunta
veniva approvato il progetto esecutivo per la sistemazione e il
ripristino delle opere idrauliche lungo il torrente Gressan, fra il
Comune di Gressan e il Comune di Jovençan. Nel gennaio 2003 con una
lettera del Dipartimento legislativo e legale veniva dichiarato che
erano state ottenute le disponibilità dei terreni necessari per la
realizzazione dei lavori. Nel 2003 venivano iniziati i lavori e nel
gennaio 2004 con una deliberazione di Giunta veniva approvata una
perizia di variante tecnica e suppletiva, nonché una proroga di 30
giorni, sempre naturalmente riguardo questi lavori. Siamo sempre
nel marzo 2004, prima decade, rispetto a questi lavori svolti
sull'asta torrentizia del torrente Gressan, cominciano ad esserci
le prime osservazioni da parte di alcuni residenti della frazione
Moline, che iniziano a osservare alcune difformità, ma fanno alcune
osservazioni proprio su questi lavori. Seconda decade del mese di
marzo 2004: con un tempismo veramente eccezionale rispondono sia
l'Assessorato dei lavori pubblici che il progettista stesso
direttamente al proponente... le osservazioni... ma anche al
Sindaco del Comune di Gressan, spiegando che i lavori di
sistemazione, a fronte delle osservazioni fatte da questo residente
sul manufatto che insisteva sulla sponda orografica destra, non
sono tali da pregiudicare l'assetto. Questo non riguarda
prettamente il contendere successivo, ma riguarda il risultato:
dietro sollecitazione di tale cittadino gli si risponde dicendo che
tutto va bene, ma in fase di esecuzione dei lavori, contrariamente
a quanto scritto, il manufatto viene invece dichiarato... forse il
manufatto antecedente... attenzione, che non c'entra nulla con la
sistemazione stessa del torrente, ma il manufatto antecedente,
contrariamente a quanto scritto, viene dichiarato... non so neanche
utilizzare il termine esatto, non dico fatiscente, ma non sicuro e
viene ricostruito. Ci troviamo quindi di fronte ad un piccolo
paradosso: il cittadino scrive, l'Amministrazione risponde in
maniera negativa, però nei fatti fa il contrario e questo potrebbe
essere ad onore dell'Amministrazione, nel senso che dice: "per
essere sicuro e tranquillo, vado incontro al cittadino e faccio ciò
che il cittadino mi ha chiesto".
Nel marzo 2004, dopo queste osservazioni, vi sono altre perizie,
altre approvazioni di perizie di varianti, perché forse i lavori
non erano così semplici come si credeva e arriviamo a una data che
crediamo importante che è quella antecedente all'ottobre 2005.
Perché dico questo? Perché nell'ottobre 2005 esiste la risposta del
progettista, quindi è lapalissiano che le osservazioni vengono
fatte prima dell'ottobre 2005 a lavori in corso e sappiamo dalle
informazioni che abbiamo preso nel Paese che non solo vengono fatte
direttamente osservazioni da fonti autorevoli, ma sia da ex
Consiglieri regionali che da Consiglieri che siedono oggi nei
banchi del Consiglio vengono fatte osservazioni precise e
circostanziate rispetto a delle situazioni che potrebbero
determinare conseguenze e implicazioni sulla sicurezza delle
persone e delle cose, praticamente queste osservazioni tendono ad
evidenziare una situazione di anormalità nella costruzione del
manufatto stesso e qui ci riferiamo al manufatto oggetto della
deliberazione. E cosa capita? Capita che... cosa chiede la fonte
autorevole, non solo lui, ma anche lui? Chiede, come chiederebbe un
qualsiasi cittadino, di eseguire un collaudo, tecnicamente si
chiama collaudo in corso d'opera, lo chiede prima dell'ottobre
2005, perché è importante la data? Perché il 14 ottobre 2005 il
progettista risponde, nel dicembre 2005 non risponde il
progettista, ma mi pare risponda il Coordinatore del ciclo
dell'Assessorato del territorio, opponendo diniego, dicendo che non
è necessario. Quando i lavori vengono chiusi? Credo che vengano
chiusi... io non ero presente, non sono andato al cantiere perché
era stato chiuso, ma abbiamo una data certa che è quella di una
deliberazione di Giunta regionale: del 27 gennaio 2006, quindi si
va a 3-4 mesi dopo, nella quale si affida l'incarico ad un
professionista del collaudo dei lavori che riguardano questa
interpellanza. Si susseguono dopo il gennaio 2006 altre
osservazioni di molti altri cittadini, credo siano forse quasi
tutti gli abitanti della frazione Moline, una frazione che si trova
sulla sponda orografica del torrente, che lamentano difformità e
chiedono ripristini.
La domanda è questa... naturalmente credo che nulla si debba
addebitare all'Assessore ai lavori pubblici, sto parlando di
competenza... ma chiediamo, dal punto di vista della risposta ai
cittadini, non solo di risposta ad alcuni Consiglieri che fanno
delle osservazioni e chiedono interventi, che vengono ignorati... a
lavori conclusi pochi mesi dopo il collaudatore fa aprire una
breccia nel muro in costruzione, anche qui altre osservazioni che
non interessano questo oggetto, ma la domanda è questa: perché se
questi lavori interessavano un argomento che era di primaria
importanza - sappiamo bene che i lavori a protezione dei centri
abitati rivestono un'importanza eccezionale se non sono fatti bene,
in quanto rappresentano un pericolo per cose e per persone -,
perché prima di finire i lavori non si è intervenuti subito? Perché
non si è dato uno "stop" al cantiere, ma si è andati al collaudo in
corso d'opera? Perché si è risposto "no"? È questa la domanda,
anche perché, se per caso i cittadini che hanno fatto le
osservazioni dovessero aver ragione, chi paga per rifare i lavori?
Fra l'altro, in un tratto di torrente che è a protezione del centro
abitato. Credo che debba essere data una risposta dalla parte
politica, anche per imparare da questi casi e non commettere errori
in futuro.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Avevo già dato una risposta ad un'analoga
interpellanza, quindi ripercorrerò in alcuni passaggi quanto avevo
detto in quella occasione. Non discuto sulla qualità di quelle
persone che hanno fatto delle osservazioni, che vengono definite
fonte autorevole, ma non ritengo meno autorevoli le dichiarazioni e
l'operato del collaudatore. Cosa succede? Ricevo in data 10
ottobre... lasciamo stare i nomi, non mi pare il caso... quindi si
chiede di fare un collaudo in corso d'opera per i lavori di
arginatura in coincidenza con l'abitato di Moline in quel di
Gressan, siamo al 10 ottobre. Trasmetto immediatamente la richiesta
agli uffici competenti, chiedendo di esaminarla, perché questa è
materia che riguarda il Coordinatore del ciclo, non l'Assessore. Mi
rispondono dicendomi che, a fronte delle perplessità espresse sulla
qualità delle opere, non ha senso fare un collaudo in corso d'opera
dal momento che le opere stesse sono finite, tanto che il 14
ottobre, 4 giorni dopo, su quelle opere censurate vengono dati 60
giorni all'impresa per fare dei lavori accessori che nulla hanno a
che fare con queste opere. I lavori accessori sono lavori di
completamento delle derivazioni di acqua, i canali, insomma c'è
tutta una vicenda che riguarda le adduzioni o non adduzioni di
acqua... e poi qualche altro lavoro, quei "tacconi" come si dice,
però si tratta di interventi che nulla hanno a che fare con gli
argini, quindi cosa fai il collaudo in corso d'opera per dei lavori
che sono già di fatto finiti? Perché se i lavori fossero stati in
corso di esecuzione, poteva avere un senso, questo è quanto ricevo
da parte delle strutture e così avviene. In data 27 gennaio, non
molto tempo dopo, tenuto conto che poi si va incontro a stagione
autunnale, nominiamo il collaudatore. Capita che c'è negli avvisi
"ad opponendum" - perché sapete che, quando si fa un collaudo, le
persone che sono interessate hanno il diritto di fare quello che si
chiama un avviso "ad opponendum" - ve n'è uno molto delicato a
firma di una persona che non nomino, la quale fa una comunicazione
alla quale seguono 59 firme, con cui si evidenziava che, per quanto
riguarda quei lavori già ultimati alla data del mese di ottobre,
alcune delle murature eseguite erano state costruite prive di
idoneo legante e in alcuni casi prive di fondazione. Il
collaudatore indice una riunione in data 9 maggio 2006 presso il
Comune di Gressan, dove comunica di essere disposto a fare
un'approfondita verifica sulla modalità esecutiva e sulla qualità
esecutiva dei lavori incriminati. Giustamente però il collaudatore
dice: "venite e ditemi dove devo fare questo accertamento, se dite
che non sono state fatte le fondamenta e tutte le altre cose,
ditemi dove, io faccio buttare giù il muro e faccio la verifica",
anzi è stato chiesto ai firmatari di indicare 3 punti delle opere
di arginatura effettuate in cui si sarebbe potuto riscontrare e
quindi accertare le anomalie denunciate. A questo fanno seguito
delle richieste verbali scritte ai firmatari della petizione per
trovare le indicazioni in cui effettuare i sondaggi di controllo e
verifica, però non è mai arrivata nessuna indicazione. Qui allora
c'è una piccola incongruenza, perché se il mio amico Marco Fey
quando faceva il Sindaco fosse venuto da me a dirmi: "guarda che lì
hanno fatto una porcheria di lavoro e mi indicava il punto", quando
facevo il funzionario, avrei fatto buttare giù il muro e fatto fare
una verifica. Se uno mi viene a dire che è stato fatto il lavoro e
io gli chiedo di dirmi dove, anzi gli chiedo di darmi 3 punti, ma
nessuno si fa vedere, diventa difficile mettere sotto accusa...
comunque non è mai pervenuta nessuna indicazione, non si è fatto
vivo nessuno. Tenuto conto dell'importanza, perché quando ti dicono
che vi sono delle arginature che sono fatte male e potrebbero
generare una serie di conseguenze... si è deciso di effettuare
questa verifica facendo un controllo approfondito sull'opera,
demolendo 5 metri di arginatura dalla cima dell'arginatura fino
alla fondazione. Siccome nessuno aveva detto dove farlo, la cosa è
stata scelta dal collaudatore, perché il collaudatore ha detto: "se
dice lì, probabilmente sarà nella zona più o meno vicina alle
case...".
In data 29 settembre, con preavviso dato ai firmatari della
petizione, sono iniziate le operazioni di sondaggio
dell'arginatura; in data 30 settembre è stata fatta l'operazione in
contraddittorio con l'impresa e la Direzione lavori. È stata fatta
la misurazione dello spessore del muro e la sua rispondenza
progettuale; le valutazioni sulla consistenza e sulla compattezza
del manufatto. Si sono presi poi i campioni di cemento e si sono
fatti tutti analizzare e anche qui altra annotazione: presenti a
questa operazione sono il Sindaco di Gressan, Sig. Mirco Imperial,
l'Assessore ai lavori pubblici del Comune di Gressan e un
Consigliere comunale. Nessuno dei firmatari della petizione è
presente: questo è a verbale, capite che c'è qualcosa che non va.
In ogni caso si demolisce il muro, si riscontra che le sezioni sono
come da progetto, le fondazioni ci sono come da progetto, le
qualità murarie sono come da progetto, si fanno esaminare i
campioni di cemento e questi risultano perfettamente conformi;
quindi per noi questo è un capitolo chiuso, amministrativamente e
contabilmente. Naturalmente succede che vanno avanti gli avvisi "ad
opponendum", ossia quelle che lei chiama tutte le proteste dei
cittadini sono degli avvisi "ad opponendum"...
(interruzione del Consigliere Segretario Venturella, fuori
microfono)
... ma l'avviso "ad opponendum" può essere anche configurato
come una protesta: "mi avete fatto una porcheria di lavoro lì,
mettetemelo a posto...", voglio dire: "io protesto perché il lavoro
per me non è stato fatto bene", non è in senso negativo, tant'è
vero che si chiama "ad opponendum". Cosa capita? Io le ho tutte,
quindi gliele posso anche fornire con le osservazioni del
collaudatore. Capita che arriva anche un avviso "ad opponendum"
piuttosto corposo a nome di un ente, salvo poi in sede di verifica
scoprire che il Presidente di tale ente dice: "io non ho messo
quella firma e non ho mai fatto questo avviso "ad opponendum"",
questo è un falso in atto pubblico, che ha comportato da parte
dell'Amministrazione regionale un passo che è ovvio. Vi è di più:
siccome ci siamo trovati di fronte a dei cittadini che hanno fatto
delle dichiarazioni, per non dire illazioni, che il lavoro è stato
fatto male... hanno indotto l'Amministrazione regionale per
questioni di protezione civile di pubblica sicurezza a fare una
verifica. Tale verifica è costata all'Amministrazione regionale
6.500 euro e da questa è emerso che quelle cose che erano state
dette erano completamente false. Si pone allora per
l'Amministrazione l'obbligo di fare un accertamento per una rivalsa
nei confronti di coloro che hanno fatto queste dichiarazioni, anche
perché tali persone nel momento in cui si è chiesto di venire a
dire dove si sarebbero dovuti fare questi accertamenti non si sono
fatti vedere: questo è all'esame dell'Ufficio legale e si
verificherà se soprassedere o se chiedere a costoro il risarcimento
danni. Dopodiché tutto il resto è procedura. Naturalmente sono
seguite le verifiche e la contabilità dei lavori ancora da fare da
parte del collaudatore; per quel che mi risulta, è stata firmata
l'accettazione, se qualcuno non sarà soddisfatto, potrà fare un
ricorso al TAR, ma al momento non mi risulta che la cosa si sia
verificata e neanche ho ricevuto. Abbiamo ancora un caso di una
persona, stiamo verificando se non c'è una sovrapposizione fra un
possibile contributo che ha ottenuto dall'agricoltura, dopodiché ci
sarà la liquidazione anche per lui a chiusura della cosa, quindi
amministrativamente ritengo che la pratica sia amministrativamente
correttamente chiusa, salvo quegli aspetti che non riguardano né le
procedure, né le responsabilità dell'Assessorato.
Presidente
- La parola al Consigliere Segretario
Venturella.
Venturella (Arc-VA)
- Credo che all'Assessore si debba
come risposta una risposta di tipo politico generale, perché ciò
che ha illustrato dal punto di vista cronologico e dal punto di
vista dei fatti amministrativi è incontrovertibile. Poniamoci però
dal punto di vista dei cittadini e facciamo questa ipotesi: osservo
che qualcosa è difforme da quello che ritengo opportuno, non nel
senso di fare denuncia, ma nel senso della collaborazione più
fattiva con l'Amministrazione faccio delle osservazioni e le faccio
per iscritto. La risposta qual è stata? E credo sia scritto sulle
missive spedite ai cittadini. Non voglio sottolineare, perché non
ero presente, il tono usato negli incontri che ci sono stati, ma
cosa dicono i 60 cittadini della frazione? Dicono: "guardi, abbiamo
solo fatto delle osservazioni e abbiamo prodotto una copiosa
documentazione fotografica". Perché lei ci viene a chiedere di
indicare in maniera quasi perentoria i punti dove fare i collaudi?
Noi le abbiamo fornito la documentazione fotografica, sicuramente
la nostra lettera non vuole essere una denuncia contro qualcuno, ma
solo una dichiarazione di collaborazione. I cittadini che ho
incontrato personalmente mi dicono che vi era un po' una difficoltà
nei rapporti, che più che di collaborazione era quasi di gerarchia,
nel senso che tu cittadino ti sentivi inferiore perché ti diceva:
"dato che tu hai fatto le osservazioni, che queste possono essere
considerate come procurato allarme... ossia quasi con un tono..." -
e qui riporto solo ciò che è stato scritto, ciò che i cittadini
riportano - "... accusatorio". Lei capisce, di fronte
all'ostentazione di così tanta forza bruta, naturalmente in senso
metaforico, è chiaro che i cittadini si ritirano, solo un cittadino
risponde in maniera precisa e dice: "guardate che forse non è
così".
Il fatto è che in questa faccenda, forse iniziata male e finita
altrettanto, vi è stato un "corto circuito" nella comunicazione,
perché sicuramente prima potevano essere fatte alcune cose che non
sono state fatte, forse per scelta giusta ma, quando un cittadino
fa delle osservazioni, rivolge una domanda all'Amministrazione, non
deve essere additato come chi procura un allarme; tra l'altro,
minacciandolo che se poi le osservazioni, fatte non a mo' di
denuncia in Procura ma come semplici osservazioni, nel caso in cui
dovessero risultare infondate e questo lei, Assessore, lo ha
confermato, dato che sono costate potrebbe esserci una rivalsa.
Ultime 2 cose, che poi saranno oggetto di una successiva
iniziativa perché vorremmo capire, forse un'iniziativa con
l'articolo 116, non investendo tutto il Consiglio, ma c'è qualcosa
che non mi quadra, perché? I cittadini fanno un'osservazione,
producono una documentazione fotografica e gli si risponde da una
parte il collaudatore, dall'altra l'Amministrazione che queste
osservazioni sono andate "oltre le righe", che possono essere
considerate come procurato allarme, che hanno messo in moto tutto
un meccanismo, protezione civile e che l'Amministrazione potrebbe
fare rivalsa, lo stesso collaudatore indica in questo tema un tema
forte, dice: "se sbagliate, poi ne pagherete le conseguenze",
allora in che rapporto si mette l'Amministrazione - sto parlando in
generale dal punto di vista politico - di fronte a delle
osservazioni che vengono trattate come denunce e non lo sono? Lei
ha fatto bene a ripercorrere le fasi, a dichiarare che, dal punto
di vista amministrativo, qualcosa è chiuso, ma resta il fatto che,
di fronte a delle osservazioni di una maggioranza di cittadini
delle frazioni che abitano lungo la sponda orografica destra del
torrente interessato dai lavori, qualcosa non ha funzionato e sono
stati trattati in maniera dura, forse troppo dura. Credo quindi che
a questa risposta, pur precisa nella forma e in alcuni contenuti,
dovrà seguire una richiesta di chiarimenti, perché vi sono alcune
questioni che non sono state oggi chiarite fino in fondo, comunque
la ringrazio per la risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK