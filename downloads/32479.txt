Consiglio Regionale della Valle d'Aosta - Oggetto del Consiglio n. 1186 del 12 maggio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1186 del 12 maggio 2010 - Resoconto
OGGETTO N. 1186/XIII - Interpellanza: "Ridefinizione delle
disposizioni in materia di pubblico impiego regionale a seguito
della sentenza della Corte costituzionale".
Interpellanza
La Corte costituzionale ha dichiarato illegittima buona parte
della legge regionale n. 5 del 2009 ("Disposizioni urgenti in
materia di pubblico impiego regionale") che ha modificato
l'applicazione in Valle d'Aosta della cd "legge Brunetta" contro
l'assenteismo.
L'incostituzionalità - ampiamente prevedibile - del
provvedimento riguarda sia l'obbligatorietà della visita fiscale
per le assenze per malattia sin dal primo giorno, sia il possibile
esonero dal lavoro per il raggiungimento dell'anzianità
contributiva di 40 anni.
Ricordato come, da più parti, perfino all'interno della sua
stessa maggioranza, il governo regionale fosse stato messo in
guardia dal promuovere iniziative azzardate sotto il profilo della
loro legalità costituzionale;
Rilevato come il Ministro Brunetta abbia sottolineato
vivacemente la propria "grande soddisfazione per la bocciatura, da
parte della Corte Costituzionale, della legge regionale della Valle
d'Aosta in materia di assenteismo dai pubblici uffici" ed abbia
affermato: "la mia disciplina di contrasto alle assenze per
malattia di tipo opportunistico deve essere applicata in maniera
uniforme su tutto il territorio nazionale, Regioni a statuto
speciale comprese";
i sottoscritti Consiglieri regionali
Interpellano
il Presidente della Regione per sapere:
1) quali effetti produrrà la sentenza della Corte
costituzionale nell'immediato e come saranno regolati i rapporti
definiti fino ad oggi sulla base della legge regionale dichiarata
illegittima.
F.to: Louvin - Giuseppe Cerise - Chatrian
Président
- La parole au Conseiller Louvin.
Louvin (ALPE)
- Grazie, Presidente. Non c'è bisogno di
illustrazione, credo che il Presidente della Regione conosca fin
troppo bene l'argomento! La sentenza della Corte costituzionale n.
151 apre un problema di applicabilità o di non applicabilità,
meglio, delle norme relative alla legge n. 5/2009 e la sentenza è
stata accolta con gaudio e tripudio dal Ministro Brunetta, non
altrettanto in sede regionale, ma avremmo piacere in questa sede di
commentare con lei, Presidente, quali effetti produce la sentenza
sulle situazioni pregresse che si sono manifestate finora.
Grazie.
Président
- La parole au Président de la Région,
Rollandin.
Rollandin (UV)
- Grazie, Presidente. In effetti, la
sentenza a cui si fa riferimento ha già fatto oggetto di un'analisi
approfondita. La declaratoria di illegittimità costituzionale
dell'articolo 2 sui tre commi che lo interessano e dell'articolo 3
della legge n. 5 discende dalla riconduzione effettuata dalla Corte
costituzionale con la sentenza n. 151 alla disciplina del pubblico
impiego nella materia "ordinamento civile", riservata in via
esclusiva alla competenza legislativa statale ai sensi
dell'articolo 117. Da ciò consegue l'obbligo per l'Amministrazione
regionale di non più applicare le disposizioni regionali delle
quali è stata ritenuta l'illegittimità ai sensi del combinato
disposto degli articoli 136 della Costituzione e 30 della legge n.
87/1953 e di considerare nella regolamentazione della materia la
disciplina recata dalla normativa statale vigente, quindi
l'articolo 71 del decreto legge n. 112, poi convertito nella legge
n. 133, l'articolo 55 del decreto n. 165 e il decreto del Ministro
per la pubblica istruzione del 18 dicembre 2009 n. 206.
Le conseguenze pratiche della sentenza, illustrate a tutti i
dipendenti dell'Amministrazione regionale con circolare del
Dipartimento personale e organizzazione del 3 maggio, previamente
esaminata con le organizzazioni sindacali, sono le seguenti. A
partire dal 10 aprile 2010, giorno successivo alla pubblicazione
della decisione, il controllo in ordine alla sussistenza della
malattia del dipendente verrà effettuato anche nel caso di assenza
di un solo giorno, tenuto conto delle esigenze funzionali ed
organizzative così come previsto dalla normativa statale,
segnatamente dall'articolo 55 septies; questo è un aggravio che non
so quanti benefici porterà, ma tant'è. Per le assenze per malattie
effettuate a partire dal 30 aprile 2010 la determinazione del
trattamento economico spettante sarà effettuata in applicazione
della disciplina statale di cui all'articolo 71 del decreto legge
n. 112, convertito nella legge n. 133, ossia una decurtazione del
trattamento accessorio dovuto, da effettuarsi sui primi 10 giorni
di assenza, anziché sui primi 5 giorni, come previsto dall'articolo
2 della legge regionale, dichiarato illegittimo. Relativamente alle
assenze per malattie riguardanti il periodo pregresso: dal 25
giugno 2008, data di entrata in vigore del decreto n. 112, alla
data di pubblicazione della sentenza n. 151 della Corte
costituzionale, sarà cura del Servizio stato giuridico e
trattamento economico determinare l'effettuazione dei conguagli sul
trattamento economico in relazione al debito maturato da ciascun
dipendente interessato. A questo riguardo va evidenziato come nel
comparto unico regionale i periodi di assenza per malattia di
durata compresa fra 1 e 5 giorni sono quelli in assoluto più
ricorrenti, pari ad una media dell'85 per cento delle assenze. Era
la ragione per cui avevamo fatto quel dispositivo, che ci sembrava
di buon senso; per fortuna, anche qui le ricadute saranno molto
marginali in quanto sono rari i casi di assenza per più di 5
giorni. Sempre al punto n. 3, a partire dal 30 aprile 2010 le fasce
di reperibilità - che era il terzo comma dell'articolo 2 - al fine
dell'effettuazione delle visite mediche di controllo sono quelle
stabilite recentemente dal decreto ministeriale del 2009, in
particolare le seguenti: dalle ore 9,00 alle ore 13.00, dalle ore
15.00 alle ore 18.00, di tutti i giorni, compresi i giorni festivi
e quelli non lavorativi. L'orario complessivo della reperibilità
non cambia, perché sono comunque le 7 ore, cambia solo
l'articolazione della fascia pomeridiana: 15.00-18.00, anziché
17.00-20.00, perché la fascia precedente che anche il Ministro
Brunetta aveva modificato... perché all'inizio era più ristretta,
poi ha modificato, tanto che pensavamo di dover comunque modificare
la nostra, in quanto riservava un numero di ore superiore. Restano
esonerati dall'obbligo della reperibilità i dipendenti assenti per
patologie di particolare gravità individuate dall'articolo 2.
Per quanto riguarda l'articolo 3 della legge regionale n. 5,
concernente gli esoneri anticipati dal servizio, è stato dichiarato
costituzionalmente illegittimo con conseguente inapplicabilità
della relativa disciplina, che nel tempo della sua vigenza non ha
trovato concreta applicazione. Avevo qui risposto in aula che non
c'era stata rispetto ai 5 casi segnalati l'adesione da parte della
Regione, quindi non c'è nessuna ricaduta. Si precisa al riguardo
che la disciplina dell'esonero dal servizio prevista dall'articolo
72 del decreto n. 112 non è comunque applicabile al personale della
Regione e degli enti locali, in quanto riferita al solo personale
dipendente dell'Amministrazione dello Stato, quindi non ha nessuna
conseguenza sui dipendenti regionali. Questa è una notizia che è
stata data in modo errato per ben 2 volte da parte degli organi di
informazione: la prima volta si è detto che non era più applicabile
perché si aprirà..., la seconda volta si è detto che questo avrebbe
avuto degli effetti sulla parte retroattiva e l'altro aspetto che è
stato detto inopinatamente è che ci saranno problemi anche per
quelli che sono andati in quiescenza in base alla normativa della
legge regionale. Come è evidente, non c'è nessun riferimento nella
legge in quanto non è stato impugnato, quindi rimane legittima la
norma all'articolo 4, che prevedeva la quiescenza, quindi non c'è
nessuna ricaduta.
Credo di aver risposto puntualmente, se il collega vuole, darò
copia delle risposte, comunque nella sostanza si darà attuazione ai
tre commi dell'articolo 2 prevedendo questi adeguamenti. Per
l'orario è una situazione molto parziale, per il resto si tratterà
di adottare tali misure che prima ho citato.
Président
- La parole au Conseiller Louvin.
Louvin (ALPE)
- Questa è cronaca di una sentenza
annunciata, perché già nel lungo ed approfondito lavoro che avevamo
fatto in commissione, il Presidente lo ricorda, ma lo ricordano
ancora meglio i colleghi che hanno seguito la discussione sulla
cosiddetta "Brunettina regionale", la Giunta regionale era stata
messa in guardia dal rischio a nostro avviso molto evidente di
un'impugnativa da parte del Governo. L'impugnativa puntualmente è
arrivata e la sentenza puntualmente è arrivata a confermare una
posizione che aveva già avuto la Corte costituzionale in questa
materia, guarda caso, viene citata nella sentenza della Corte la
stessa pronuncia che già aveva riguardato la Valle d'Aosta qualche
anno prima in materia di trasferte, che già ci aveva visti
soccombenti. Devo dire che la Giunta è stata sorda a questi
richiami, la maggioranza è sorda a tali sottolineature, chi fa le
spese... si dirà marginalmente... ma non credo che questo sia così
marginale nel piccolo bilancio familiare di tanti dipendenti, che
hanno avuto casualmente delle assenze che rientrano in quel 15 per
cento, se non faccio male i conti, perché il Presidente parla di un
85 per cento delle assenze che non sarebbero soggette a recupero e
quindi a conguaglio, ma ci sarà un 15 per cento di assenze che
verranno penalizzate attraverso il recupero, quindi buste paghe più
leggere nel prossimo futuro per quanto riguarda il recupero che
dovrà promuovere l'Ufficio del personale per il recupero di queste
somme. È un peccato francamente che si sia arrivati a questo,
mentre sappiamo che altre Regioni continuano a marciare su un altro
binario. Non il Friuli, che ha scelto di adeguarsi alla normativa
brunettiana, ma stanno procedendo sempre sul binario di una propria
gestione autonoma del regime di controllo e del regime di
trattenuta per malattia sia la Sicilia, sia Trento che Bolzano. La
Sicilia fa testo e purtroppo fa anche notizia sui giornali in
questi giorni, ma per altre vicende.
Il dato politico che registriamo, oltre al rammarico per i
dipendenti regionali che hanno, credo, incolpevolmente avuto delle
assenze di questa durata nel periodo in questione, è un dato
negativo nel rapporto con il Governo nazionale, non tanto per il
fatto che abbia impugnato una legge, ma ci sono i toni, i modi
anche. Il gaudio, l'entusiasmo manifestato dal Ministro della
funzione pubblica per una sberla data alla Regione Valle d'Aosta è
ormai cosa abituale; ho l'impressione che vi sia un certo
accanimento e anche un voler mettere in riga, un voler "tagliare le
unghie" all'autonomia regionale. Avremo modo nel pomeriggio di
tornare su argomenti di questa natura, ma penso che, al di là di
una politica - che si può condividere o meno - da parte del Governo
di tenere un quadro generale di riferimento sia della spesa
pubblica che delle norme di ordinamento civile, noi possiamo
dissentire e dissentiamo da tale interpretazione della Corte
costituzionale, saremmo stati per una lettura diversa, ma sappiamo
ormai essersi consolidato tale orientamento, vediamo marciare
molto, molto pesantemente il Governo nazionale su questa linea e lo
vediamo anche esprimere una particolare gioia quando può rimettere
in riga le Regioni come la nostra. Di questo ci rammarichiamo, non
fa parte di una dialettica piana tra Regione e Stato, fra Governo
regionale e Governo nazionale, ma tant'è, prendiamo atto che questo
è il clima, questa è la nuova stagione e in questa ci è dato di
vivere. Presidente, sappiamo che l'Amministrazione procederà, dovrà
farlo, al recupero di queste somme. Per il resto la ringraziamo
anche per la puntualità delle sue annotazioni sulle fasce orarie,
sulla non applicazione dell'articolo 3, come abbiamo visto, non ha
interferito con altre vicende, ma vi è il pesante rammarico che lei
e la sua Giunta non abbiate voluto dare ascolto a quelle voci,
anche della stessa maggioranza, che in commissione non avevano
fatto mancare la sottolineatura sulla natura un po' suicida di
questa procedura legislativa. Grazie.
Président
- Collègues, je crois qu'il est judicieux de
suspendre les travaux de cette séance du Conseil et les travaux
reprendront à quinze heures trente.
La séance est levée.
---
La séance se termine à douze heures et cinquante-trois
minutes.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK