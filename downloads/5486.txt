Consiglio Regionale della Valle d'Aosta - Oggetto del Consiglio n. 481 del 5 aprile 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 481 del 5 aprile 1984 - Resoconto
OGGETTO N. 481/VIII - SITUAZIONE DI CRISI DELLO STABILIMENTO
ILSSA-VIOLA DI PONT-SAINT-MARTIN. (Interpellanza).
PRESIDENTE:
Do lettura dell'interpellanza presentata dai
Consiglieri Tonino e Mafrica:
INTERPELLANZA
La questione del futuro dell'Ilssa-Viola di Pont-Saint-Martin e
della sorte dei 420 lavoratori in cassa integrazione, è da mesi
coperta da un muro di silenzio e di assenza di iniziative da parte
della Regione.
I problemi aperti restano molti e possono essere così
raggruppati:
1) quale futuro può avere l'area a freddo dopo la chiusura
dell'acciaieria, con i conseguenti problemi di qualità e costi di
produzione da affrontare attraverso un urgente piano di
ammodernamento dei reparti;
2) quali possibili lavorazioni aggiuntive di verticalizzazione
della produzione esistente si possono prevedere, con quali
investimenti e con quali interventi del Gruppo Orlando;
3) quali impegni si possono strappare al Gruppo SMI per la
localizzazione di nuove attività industriali a Pont-Saint-Martin,
coinvolgendo nelle trattative anche il Governo nazionale;
4) quali attività alternative si possono attuare nella zona per
far fronte alla verticale caduta dei livelli di occupazione.
Tenuto conto della gravità della situazione e del grande impegno
necessario per superare le difficoltà esistenti, si
INTERPELLA
la Giunta regionale per conoscere:
1)
quali rapporti si sono tenuti in questi ultimi mesi
con il Gruppo Orlando in merito ai problemi dell'Ilssa Viola e con
quali risultati;
2) quali sono le proposte per possibili attività alternative da
promuovere nella zona e su quali progetti la Giunta regionale sta
lavorando;
3)
qual è l'opinione della Giunta in merito al
possibile impiego dei cassaintegrati da parte dei Comuni per lo
svolgimento di lavori socialmente utili e se esiste una
disponibilità per il finanziamento regionale a copertura delle
spese che tali attività comportano.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Abbiamo detto nell'interpellanza che
sulla vicenda dell'Ilssa Viola è caduto in questi ultimi mesi un
muro di silenzio; inoltre, non si sono avute notizie di iniziative
specifiche dell'Assessore o della Giunta regionale nei confronti
del Gruppo Orlando, del Gruppo SMI, in merito alle questioni
aperte.
Nell'interpellanza ho voluto sommariamente elencare quali sono i
grossi problemi aperti: in primo luogo, il futuro dell'area a
freddo dello stabilimento ed i problemi legati alla sopravvivenza
di questa parte dello stabilimento; si tratta di problemi che sono
legati alla qualità degli acciai, e perciò agli ammodernamenti,
alla economicità della produzione e, di conseguenza, ancora agli
investimenti.
Ho letto sul "Sole-24 ore" di pochi giorni fa la notizia che il
fatturato dell'Ilssa Viola è stato di 100 miliardi contro 104
miliardi dell'anno precedente, per cui ha mantenuto le suo quote di
mercato ed ha fatturato, anche tenendo conto dell'inflazione, quasi
la quota dell'anno precedente con la metà dei dipendenti.
Questo porta ad un bilancio che si presenta in un modo
radicalmente diverso rispetto a come era stato presentato negli
anni passati, quando anche noi avevamo espresso delle perplessità,
perché tra le passività c'erano voci che dipendevano da errori
madornali compiuti dall'azienda più che da deficienze dell'apparato
produttivo dello stabilimento (per esempio, la perdita registrata
rispetto ad una società commerciale di Milano).
Comunque sta di fatto che il bilancio della società è un
bilancio positivo; l"Espresso" ha pubblicato la notizia che le
azioni della società hanno avuto un aumento del 90%; può darsi che
siano manovre finanziarie, ma probabilmente sono anche legate a
questo tipo di andamento, per cui si impone secondo noi l'urgenza
di avere un rapporto con questo Gruppo in merito al futuro dello
stabilimento di Pont-Saint-Martin.
Nell'interpellanza abbiamo anche scritto che a questa trattativa
non dobbiamo andare solo come Regione, ma anche con il supporto del
Ministero competente, del Governo nel suo complesso, se è vero,
com'è vero, che nelle dichiarazioni fatte dal Ministro del Bilancio
Longo c'è un impegno ad intervenire sulla situazione occupazionale
nella nostra Regione che è fra le più gravi nel paese.
I problemi aperti sono, oltre a quelli del futuro dell'area a
freddo, anche quelli delle necessarie alternative occupazionali
nella zona, che possono essere strappate sia al Gruppo Orlando, sia
con ragionamenti - una volta li ho chiamati originali e la cosa mi
è stata rimproverata - diciamo allora con idee, progetti della
Regione.
Non so se questo fa parte del segreto istruttorio della mappa
dei futuri investimenti della Giunta; se è così, aspetto fiducioso
la data del 12 aprile; se non è così invito la Giunta a darsi uno
sveglione, nel senso che è necessario anche in quella zona pensare
a possibili attività alternative.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Pollicini, ne ha
facoltà.
POLLICINI - (Féd. DP-UVP):
E' periodico l'intervento del
Consigliere Tonino quale Consigliere di zona per i problemi
dell'Ilssa Viola: è una nuova figura che ormai ha trovato un suo
spazio e che, come si usa dire, sarà anche istituzionalizzata.
Intanto sarà bene tenere presente un aspetto della situazione
generale e cioè che operiamo nel campo della siderurgia, che è
un'attività in grossissima difficoltà. Dai dati della Comunità,
negli ultimi otto anni sono andati perduti 260 mila posti di
lavoro, senza tenere conto dei 20 mila in pericolo in Francia, di
cui si parla in questi. giorni.
Non dimentichiamo che l'Ilssa Viola,proprio in questo quadro, è
passata dai 1250 dipendenti nel 1979 ai 390 attuali (se non teniamo
conto dei 410 in cassa integrazione), con la perdita di circa il
75% dei suoi addetti.
Siamo di fronte anche ad una serie di errori dell'impresa: il
grosso investimento fatto sullo steckel (treno di laminazione a
caldo) per il quale si sono attesi due anni perché l'impianto
entrasse in funzione, con relativa finalizzazione degli
investimenti aziendali, si è rivelato sbagliato, perché dal punto
di vista operativo non ha dato i frutti sperati.
Di fronte alle richieste dell'interpellante, diciamo subito due
cose: la prima è che dobbiamo operare tenuto conto della situazione
complessiva e quindi in maniera da far sì che questa piccola
azienda nel campo degli acciai speciali, che ha però un suo
mercato, non debba continuare ad operare isolata. Gli errori che
denunciava prima il Consigliere Tonino (affidandosi ad un mercante
l'Ilssa si è trovata con un buco di 4,5 miliardi), dimostra che
l'azienda manca di una struttura commerciale adeguata. Occorre
allora vedere se c'è la possibilità di attuare quel famoso piano
acciai speciali integrato fra produttori pubblici e privati, in
modo da distribuire le fette di mercato e consentire un suo spazio
specifico e preciso all'Ilssa Viola.
Se così non avviene, continuerà ad operare isolata, più piccola
degli altri e quindi più debole degli altri.
Ci sono alcuni segnali che, da un punto di vista generale, ci
paiono abbastanza positivi; per esempio l'aumento del 90% della
quotazione delle azioni Ilssa Viola, se questo non fa parte di
manovre di borsa.
Teniamo conto che nel 1979 e nel 1980 questa società ha
denunciato un discreto attivo: 800 milioni nel 1979 e 300 nel 1980:
questo significa che la struttura aziendale ed il tipo di mercato
erano validi.
Occorre recuperare spazi anche attraverso una situazione nuova,
che è quella di azienda trasformatrice di prodotti primari che
vengono importati da altri.
L'aspetto che mi pare più importante è questo: abbiamo contatti
con questa azienda, certamente non giornalieri; si tratta di
contatti più che altro telefonici, visto che non è sempre facile
avere degli incontri personali, però abbiamo in previsione,
presumibilmente nell'arco di questo mese, un incontro con i
Dirigenti dell'Ilssa Viola, ai quali fare il punto.
Vi posso garantire che ogni 15 giorni vi è un contatto
telefonico con la Direzione generale della SMI, che è quella che
presiede le sorti dell'Ilssa Viola.
Sotto questo aspetto siamo intervenuti, come Regione, sul
problema della rotazione per i cassaintegrati; è un intervento che
ci pare equilibrato e contenuto in certi termini. Certamente è
un'azione svolta dalle Organizzazioni sindacali che noi
lateralmente abbiamo ritenuto di condividere e di sostenere.
Per quanto riguarda le proposte sulle possibili attività
alternative, premetto che occorre verificare, proprio a livello di
Ministero dell'Industria, la possibilità di intervento fra
Industria e Partecipazioni Statali, per integrare questa attività
che da sola è troppo isolata e debole.
L'altro aspetto è quello di vedere se, nel quadro delle
possibili alternative, difficilissime da reperire, ci sono spazi
anche per la zona di Pont-Saint-Martin; riteniamo che sforzi in
questa direzione debbano essere fatti.
Devo dare notizia che, ieri gli Assessori regionali delle
Regioni siderurgiche sono stati ricevuti dall'Ufficio di Presidenza
della Commissione Industria della Camera, presente il
Sottosegretario dell'Industria, On. Orsini; ci è stata illustrata
la legge, che sarà in discussione da stasera alla Camera, sulla
razionalizzazione del settore siderurgico ed interventi della
C.E.E..
Questo progetto di legge prevede il pre-pensionamento nel
settore siderurgico a 50 anni. C'era una legge che prevedeva questo
limite a 55 anni e valeva solo per il 1981; nel nuovo progetto si
prevede che questo limite venga portato a 50 anni.
L'intervento per il pensionamento viene fatto dalla Cassa
Integrazione che verserà al Fondo Pensioni contributi figurativi
fino al raggiungimento del 60° anno di età o dell'età pensionabile;
però questo non è un obbligo per chi ha superato i 50 anni, ma una
scelta facoltativa individuale, a cui si può ricorrere a
domanda.
L'altro aspetto importante è quello, per 3 anni,
dell'abbattimento di 10 punti degli interessi delle aziende
siderurgiche nei confronti delle banche.
Ci pare importante poi un tipo di finanziamento anche per le
attività alternative.
Per l'altra domanda di cui si è dimenticato di fare cenno il
Consigliere Tonino, che riguarda i lavori socialmente utili per i
cassaintegrati, va detto che la Giunta regionale si è incontrata
con i Sindacati anche su questo tema; questi ultimi si sono
impegnati a fornire alla Giunta regionale le possibili soluzioni
giuridiche per quanto riguarda l'aspetto previdenziale e quello
assicurativo. Nella Giunta del 12 pensiamo che i Sindacati ci
porteranno anche delle loro proposte perché il problema qui è
complesso.
Nella misura in cui le proposte si renderanno possibili, la
Giunta valuterà la sua posizione e la proporrà al Consiglio.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
La risposta all'Assessore, malgrado il
suo impegno e il risalire, ogni volta, alla difficoltà generale
della situazione, è nella sostanza deludente, perché le cose che
emergono sono che l'Assessore Pollicini è uno che telefona molto,
però gli incontri per avviare qualcosa di concreto sono ogni volta
rimandati.
Per quanto riguarda le attività sostitutive, l'unico dato certo
che emerge è quello del prepensionamento.
Chiedo alla Giunta che si faccia qualcosa di più, che non si
attendano provvedimenti di quel tipo che possono essere utili, ma
che si faccia qualcosa di più per studiare in quella zona alcuni
interventi e l'insediamento di attività industriali che è
sicuramente possibile trovare.
L'ultima questione riguarda i lavori socialmente utili: anche
noi aspettiamo la proposta che dovrebbero presentare le
Organizzazioni sindacali, ma aspettiamo anche un cenno di
orientamento favorevole della Giunta per un finanziamento rispetto
a queste attività: non ho capito bene se c'è o non c'è. Ci saranno
sicuramente delle proposte che riguardano questo periodo temporaneo
e che devono essere giuridicamente accettabili.
E' un intervento, secondo me, importante perché dal quadro che
emerge dalla risposta dell'Assessore Pollicini i tempi saranno
lunghi, per cui in questo periodo è opportuno che non si lasci
scoordinato il problema di questa massa di operai in cassa
integrazione.
Ci sono esperienze interessanti in questo campo; farò avere
all'Assessore Pollicini il progetto della Regione Piemonte al
riguardo.
PRESIDENTE:
Il Consiglio è sospeso, verrà ripreso alle
ore 16,00. Siete tutti pregati di scendere nella Sala delle
Manifestazioni in quanto c'è un ricevimento offerto dalla Società
Olivette, in compartecipazione con l'Assessorato al Turismo.
La seduta è tolta.
La seduta termina alle ore 13,15.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK