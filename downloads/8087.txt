Consiglio Regionale della Valle d'Aosta - Oggetto del Consiglio n. 2507 del 22 dicembre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2507 del 22 dicembre 1986 - Resoconto
OGGETTO N. 2507/VIII - LAVORI DI COSTRUZIONE DI UN PARCHEGGIO
PLURIPIANO CON STAZIONE TERMINAL AUTOBUS, SITO IN VIA CARREL IN
COMUNE DI AOSTA. - APPROVAZIONE DI PERIZIA SUPPLETIVA E DI
VARIANTE. - APPROVAZIONE DI NUOVI PREZZI. - APPROVAZIONE ED IMPEGNO
DI SPESA.
PRESIDENTE
: Do lettura del testo della delibera:
Il Consiglio regionale
Richiamate le deliberazioni di Giunta:
- n. 3921 in data 17.6.1983 con la quale veniva approvato il
progetto generale dei lavori in oggetto per un ammontare di L.
8.100.000.000 nonchè l'appalto di un 1° lotto per un importo di L.
4.867.160.342;
- n. 6707 in data 11.11.1983 con la quale, in esecuzione della
precedente, veniva aggiudicato al Raggruppamento Imprese SO.GE.CO.
s.a.s. di Cuorgné (To) e Freydoz Giornano S.p.A. di Champdepraz il
1° lotto dei lavori su scritti per un importo previsto di L.
2.983.027.397;
- n. 5768 in data 28.9.1984 e n. 2462 in data 12.4.1985 con le
quali veniva approvata, mediante perizia suppletiva e di variante,
la costruzione della struttura completamente prefabbricata e di
paratie in opera per un importo dei lavori previsto di L.
960.000.000;
- n. 5235 in data 9.8.1985 con la quale, data la tipologia del
terreno rinvenuta, veniva approvata perizia suppletiva e di
variante concernente la posa in opera di paratie prefabbricate
vista l'impossibilità tecnica di eseguire le previste paratie
armate entro scavi con l'ausilio di fanghi bentonitici, per un
importo dei lavori previsto di L. 170.000.000=.
Rilevato che:
- l'instabilità del terreno incontrata durante gli scavi per la
posa delle paratie prefabbricate sul lato Ovest (lato via Ollietti)
e Sud (lato Ferrovia) aggravata dalle perdite dovute al precedente
passaggio delle fognature e acquedotti e dalla presenza del
traffico, anche pesante, durante l'esecuzione dei lavori, ha
determinato una notevole maggiorazione dei getti di calcestruzzo
collaborante con le paratie;
- la deviazione contemporanea della via Carrel sulla proprietà
delle FF.SS. ha reso necessaria la costruzione di opere di
pavimentazione stradale, costruzione di muri e cancellate in
cemento armato, imposte come condizione dall'Amministrazione delle
FF.SS. per la concessione della su scritta deviazione;
- la notevole altezza delle paratie perimetrali prefabbricate ha
consigliato, consultando tecnici specializzati, la posa di plinti
prefabbricati per accelerare i tempi di montaggio della struttura
prefabbricata collaborante al contrasto delle spinta laterale del
terreno;
- in seguito ad intese intercorse con l'Amministrazione Comunale
si è resa opportuna la rielaborazione del progetto della
sistemazione superficiale, attualmente allo studio, ma dovendo nel
frattempo rendere agibile la via Carrel al traffico veicolare nei
tempi concessi dalle FF.SS. si rende tecnicamente necessario
eseguire la pavimentazione dell'arteria e le conseguenti opere
accessorie (impermeabilizzazione, bordure, griglie di aerazione ed
opere di protezione della struttura sottostante) le quali avrebbero
dovuto costituire oggetto, tra l'altro, di un lotto successivo;
- al fine di migliorare l'evacuazione laterale dei fumi delle
aree di parcheggio si rende opportuno creare apposite pareti e
solette prefabbricate agganciate tramite particolari incastri alle
strutture principali;
- si rende opportuno, ai piani sottostanti, eseguire pavimenti
di tipo industriali comportanti lo spolvero di quarzo sferoidale in
un'unica soluzione con i getti collaboranti dei solai prefabbricati
al fine di una migliore resistenza della pavimentazione stessa nei
confronti dell'azione dissolvente di olii, benzina e gasolio;
- si rende conveniente, pena un successivo aggravio dei costi,
eseguire contemporaneamente alla costruzione delle strutture
prefabbricate la pavimentazione e la rete di raccolta ed
allontanamento delle acque al terzo piano interrato.
Ritenuto infine che per i motivi su esposti, considerata
l'interdipendenza fra l'esecuzione della struttura prefabbricata e
le opere collaterali sopracitate, risulta opportuno e conveniente
per l'Amministrazione provvedere, in via eccezionale, ad affidare i
suddetti lavori urgenti ed improrogabili mediante perizia
suppletiva ammontante a L 700.000.000 all'Impresa aggiudicataria
dei lavori principali, rinviando a successivo provvedimento
deliberativo l'appalto delle opere di completamento quali le
finizioni interne, la sistemazione delle aree verdi, la copertura
di rampe e scale, la costruzione dei corpi emergenti,
dell'eventuale terminal autobus e di tutti gli impianti
tecnologici, opere, queste, che non rivestono carattere di
urgenza;
DELIBERA
1°) di approvare la perizia suppletiva e di variante
sottoriportata relativa all'esecuzione di nuove e maggiori opere
occorrenti per il completamento dei lavori di costruzione di un
parcheggio pluripiano con stazione terminal autobus, sito in Via
Carrel in Comune di Aosta, per un importo netto di spesa previsto
in L. 700.000.000 (settecento-milioni);
2°) di affidare l'esecuzione dei lavori al Raggruppamento
Imprese SO.GE.CO. s.a.s. di Cuorgne (To) e Freydoz Giordano S.p.A.
di Champdepraz alle condizioni già praticate per l'esecuzione dei
lavori principali;
3°) di approvare i sottoelencati nuovi prezzi unitari in base ai
quali saranno valutate le opere non previste nell'elenco prezzi dei
lavori in oggetto, previa deduzione del pattuito ribasso d'asta del
24,58%;
4°) di approvare il finanziamento della somma suddetta oltre a
l. 14.000.000 (quattordicimilioni) per IVA 2% per l'importo
complessivo di L. 714.000.000 (settecentoquattordicimilioni)
mediante impegno ed imputazione al cap. 26000 del bilancio
preventivo per l'anno 1986 "Spese per opere stradali di interesse
regionale" che offre la necessaria disponibilità.
Allegati: (....omissis.... )
PRESIDENTE
: Ha chiesto di parlare l'Assessore ai Lavori
Pubblici Fosson ne ha facoltà.
FOSSON (D.C.):
Il provvedimento che viene presentato
all'approvazione del Consiglio regionale, proposto dalla Giunta, è
la conclusione della procedura dei lavori che riguardano il
parcheggio pluripiano di fronte alla stazione di Aosta. È stato un
susseguirsi di lavori piuttosto travagliato, come il Consiglio
regionale avrà già avuto modo di constatare in precedenti riunioni,
nel senso che l'approccio progettuale è stato fatto per fasi
successive, a fronte anche soprattutto delle difficoltà che via via
si sono presentate.
Ricordo rapidamente così come sono scritte nella proposta di
deliberazione, le date e i fatti salienti di questo lavoro. Nel
1983 è stato approvato un progetto generale del lavoro per 8
miliardi e 100 milioni, nonchè l'appalto di un primo lotto per 4
miliardi 867 milioni circa. Nel novembre 1983 fu aggiudicato
all'Associazione di Imprese So.Ge.Co. e Freydoz Giordano il primo
lotto di lavori per un importo previsto di 2 miliardi 983 milioni.
In questa fase era prevista una procedura di scavo mediante
infissione di micropali, cioè si prevedeva una infissione di
micropali sul perimetro dello scavo e si prevedeva un successivo
scavo con costruzione di muro intirantato a ridosso dei micropali.
Successivamente nel settembre 1984 e nell'aprile 1985 veniva
approvata la perizia suppletiva e di variante che prevedeva di
sostituire - ai micropali un tipo di fondazione per paratie con
fanghi bentonitici, che poi non è stato possibile realizzare a
causa della particolare consistenza del terreno. Nel contempo la
struttura, così come era prevista nella prima fase progettuale,
veniva prevista come prefabbricata. Successivamente, nell'agosto
del 1985 - dicevo che le paratie a fanghi bentonitici non è stato
possibile realizzarle - veniva ipotizzata un'altra soluzione che
poi è stata realizzata, con paratie prefabbricate.
A questo punto, sommando l'importo di aggiudicazione del primo
lotto, la perizia suppletiva dell'aprile 1985 e quella dell'agosto
1985, si assomma in pratica a 2 miliardi 983 milioni più 960 più
170 milioni, che sono 4 miliardi e 113 milioni. La perizia
suppletiva di 700 milioni che viene proposta al Consiglio regionale
è dovuta ad una serie di lavori che sono conseguenti a fatti
imprevisti ed imprevedibili, e sono elencati nei punti che vanno
sotto il "Rilevato che". Dicevo che l'instabilità del terreno
incontrata durante gli scavi per la posa delle paratie
prefabbricate sui lati ovest - via Ollietti e sud - lato Ferrovia -
aggravata dalle perdite dovute al precedente passaggio delle
fognature ed acquedotti (qui aggiungo che c'è stata una particolare
difficoltà, malgrado l'assistenza dei tecnici del Comune, a trovare
l'esatta posizione di canalizzazioni varie, cosa che ha comportato
fra l'altro franamenti e rischi di franamenti nello scavo) e dalla
presenza del traffico anche pesante durante l'esecuzione dei
lavori, ha determinato una notevole maggioranza dei getti di
calcestruzzo collaboranti con le paratie.
Ancora, la deviazione temporanea di via Carrel, che è stata
eliminata due o tre giorni fa, quindi a termine di contratto e di
convenzione con le Ferrovie ripristinando il passaggio originario,
ha reso necessaria la costruzione di opere di pavimentazione
stradale, di muri e cancellate in cemento armato, imposte come
condizione dall'Amministrazione delle FF.SS. per la concessione
della su scritta deviazione.
La notevole altezza delle paratie perimetrali prefabbricate ha
consigliato, consultando tecnici specializzati, la posa di plinti
prefabbricati per accelerare i tempi di montaggio della struttura
prefabbricata collaborante al contrasto della spinta laterale del
terreno. In pratica, era urgente, indifferibile, accelerare la
costruzione della struttura prefabbricata interna alle paratie
perimetrali perchè fungeva da contrasto alle spinte del terreno e
del passaggio del traffico pesante. Era estremamente imprudente
mantenere una struttura initirantata per periodi lunghi, era una
struttura provvisoria.
In seguito ad intese intercorse con l'Amministrazione comunale
si è resa opportuna la rielaborazione del progetto della
sistemazione superficiale, attualmente allo studio. Ma dovendo nel
frattempo rendere agibile la via Carrel al traffico veicolare nei
tempi concessi dalle FF.SS., si rende tecnicamente necessario
eseguire la pavimentazione dell'arteria e le conseguenti spese per
opere accessorie: impermeabilizzazione, bordura, griglia di
aerazione ed opere di protezione della struttura sottostante, le
quali avrebbero dovuto costituire oggetto fra l'altro di un lotto
successivo. Al fine di migliorare l'evacuazione laterale dei fumi
delle aree di parcheggio si è reso opportuno creare delle apposite
pareti e solette prefabbricate, agganciate tramite particolari
incastri alle strutture principali. Ed ancora si è dovuto eseguire,
contemporaneamente al getto di completamento delle strutture
prefabbricate, la pavimentazione per garantire una migliore messa
in opera, così come gli impianti o le strutture per la raccolta e
l'allontanamento delle acque.
Questi 700 milioni che vengono sottoposti alla approvazione del
Consiglio regionale come perizia suppletiva, sono opere che è
necessario costruire contestualmente alla costruzione dei lavori.
Non potevano essere oggetto di un successivo appalto, proprio
perchè dovevano essere fatte contestualmente. Saranno oggetto di un
appalto successivo gli impianti per un importo di circa un
miliardo, e le altre finiture per circa mezzo miliardo.
C'è ancora la parte dei corpi emergenti, che sono in corso di
studi e di progettazione, e anche questi saranno successivamente
appaltati con un'altra gara. I corpi emergenti sono in fase di
progettazione proprio perchè il tipo di struttura che si viene a
creare nella piazza è costituita da due o tre oggetti che sono i
corpi emergenti delle scale di sicurezza, delle rampe e dei torrini
degli ascensori, e vanno trattati in maniera un pochino
particolare, nel senso che su un paesaggio praticamente nudo fra la
stazione e la ferrovia e il muro romano non si può rischiare di
cadere in banalità trattando questa uscita di scale di sicurezza
come degli oggetti qualsiasi. Sono oggetti che caratterizzano
l'arrivo in Aosta di chi viaggia in pullman o in treno. Quindi
occorre che siano trattati in modo particolare.
C'è a questo proposito un dibattito con il Comune di Aosta che
ci ha permesso di arrivare a definire in via provvisoria il
problema del terminal degli autobus; in un secondo tempo il Comune
reperirà altre aree ed altre destinazioni di piano regolatore,
sulla copertura del garage, e c'è una ipotesi di pensilina, di
copertura delle rampe e delle scale, che verrà sottoposta al Comune
di Aosta, prima alla Sovrintendenza ai Beni Culturali, e non ho
difficoltà, così come qualche Consigliere mi ha chiesto, di
sottoporla alla competente Commissione consiliare.
Mi rendo conto che 700 milioni non sono pochi, ed è per questo
che siamo venuti in Consiglio, proprio per chiedere una
approvazione di questo provvedimento. Voglio aggiungere che con
questa somma le spese per il parcheggio ammontano a 4 miliardi 813
milioni; sommando il miliardo di impianti che dovranno essere
appaltati, il mezzo miliardo di finiture, arriviamo a 6 miliardi e
313 milioni. A questi vanno aggiunte le coperture, le pensiline da
trattare a parte. Anche volendo largheggiare al massimo con
l'ipotesi di finiture particolarmente ricercate o elaborate, si può
prevedere di arrivare a 7 miliardi, quindi ampiamente al di sotto
degli 8 miliardi e 100, che erano stati previsti per il progetto
iniziale.
Si dà atto che dalle ore 16,33 assume la Presidenza il
Presidente BONDAZ.
PRESIDENTE:
Ha chiesto di parlare il Consigliere
Segretario Tamone, ne ha facoltà.
TAMONE (U.V.):
Parlerò molto sommessamente su questo
argomento, perchè intervengo a titolo strettamente personale.
Sono sempre stato molto interessato da quell'area fin da quando
era ancora Rizzardi, come tutti si ricordano, e questa area secondo
me faceva parte di un piano che era stato visto con molta sagacia
da chi ci aveva preceduti. È il piano che dovrebbe coinvolgere
altri fabbricati, di cui però non ritengo sia il caso di parlare
oggi.
Inviterei la Giunta, il Presidente della Giunta a fare una
meditazione su questa piazza; il vallo secondo me è stato
rispettato sufficientemente - non sono dell'avviso del Consigliere
Torrione sul vallo, e lì potremmo anche lungamente discutere - però
oggi bisognerebbe fare una speculazione su questa piazza. Capisco
che ci devono essere le uscite di sicurezza e tutto quello che
serve per far funzionare il parcheggio, però vi inviterei a
studiare un modo perchè coloro che viaggiano sui pullman non siano
messi lì, ma siano organizzati alla stazione ferroviaria di
Aosta.
L'altra cosa che bisognerebbe tentare di fare è questa: vedere
se si può impedire nei limiti del possibile quello che succede oggi
in piazza Narbonne, per cui sarebbe interessante vedere con le
società che gestiscono i pullman, se si può evitare che i pullman
stazionino su questa piazza.
A titolo personale, ripeto, e proprio per tentare di mettere in
risalto queste mura, chiedo se possibile di arrivare a questa
soluzione.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Mi associo a quanto ha espresso
il Consigliere Tamone, però le mie brevi osservazioni sono dirette
ad un altro problema che andrò ad esporre.
L'Assessore Fosson ha parlato di un progetto complessivo di 8
miliardi e 100 milioni; invece nella delibera - per questo chiedo
chiarimenti - si legge: "... progetto generale dei lavori in
oggetto per un ammontare di L. 4.867. 160.342", quindi arriveremo a
12 miliardi.
Qui ci troviamo davanti ad un parcheggio pluripiano di miliardi,
oppure si potrebbe definirlo - parafrasando il titolo di un film -
la storia continua, oppure la perizia suppletiva annunciata. Siamo
di fronte alle assurdità di questa Giunta ogni volta che si tratta
di appaltare lavori e quando poi questi lavori vengono vinti da
ditte notoriamente conosciute e notoriamente favorite al momento di
perizie suppletive. È stato fatto un primo appalto, si doveva
procedere ad un secondo appalto, l'Assessore ci assicura che il
secondo lotto verrà espletato quanto prima, quindi gli otto
miliardi dovrebbero essere sufficienti a coprire l'intera
opera.
Sono state fatte tre perizie suppletive, quest'ultima per
complessivi 700 milioni, la prima per 960 milioni e l'altra di 170
milioni, per un totale di 4 miliardi 113 milioni; mi sembra che
questo appalto venisse vinto con un ribasso del 24-25%, adesso non
ricordo con precisione, ma dovrebbe aggirarsi su questa cifra. Si
nota come una impresa in questo momento assorbisca in modo
spregiudicato - se si vuole usare questo termine - l'intero
importo, arrivando addirittura a quel primo appalto che doveva
essere di 4 miliardi e 860 milioni. E questa non solo è arrivata
all'importo base di 4 miliardi 860 milioni, ma sta per superarlo;
si procederà poi al 2° lotto per appaltare i lavori, per cui
ritengo - e siccome siamo in clima natalizio, cercheremo di essere
buoni in questa giornata - che questo non sia un modo di procedere
corretto.
È vero che l'Assessore Fosson ha detto di non voler superare il
Consiglio e non è stata fatta la perizia suppletiva come Giunta, ma
si è portato un provvedimento all'approvazione del Consiglio, però
la sostanza non cambia assolutamente. I procedimenti seguiti in
questo tipo di appalto gridano vendetta ed i lavori che erano stati
appaltati, varianti di lavori, cambiamento di progettazione passano
come perizia suppletiva.
Non voglio andare oltre; era nelle mie intenzioni presentare un
ordine del giorno, ma preferisco oggi non farlo; non voterò questo
provvedimento e chiedo le spiegazioni alle domande che ho
posto.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Credo che l'intera storia sia un
pessimo esempio di conduzione dei lavori. Si è partiti con una
previsione di un lotto che aveva certe dimensioni, si è invece
fatto un lotto di dimensioni minori, poi si è cambiata la
progettazione, si sono avute tre perizie suppletive, ancora adesso
non si sa esattamente come verrà sistemata l'area sovrastante,
addirittura nella maggioranza ci sono opinioni discordi: non credo
che questo modo di procedere possa essere accettato, soprattutto
quando si parla di importi di questo tipo. Con questa perizia
suppletiva abbiamo ormai raggiunto 1 miliardo 830 milioni di
perizie suppletive nel 10 lotto. L'Assessore o il Presidente ogni
tanto, quando devono conferire con i nostri Sindaci - con i pochi
che abbiamo - dicono: voi chiedete lavori, ma poi il vostro Gruppo
protesta per le perizie suppletive. Le perizie suppletive per le
quali protestiamo sono queste dell'ordine del miliardo, non sono le
piccole variazioni che possono intervenire in un'opera su richiesta
di un Comune. Qui la cosa da mettere in evidenza è il disordine
amministrativo con cui si è andati incontro ad un'opera di questo
genere. Tutta una serie di cose potevano essere previste o
verificate per tempo; quando si parte per un'opera che ha 8
miliardi di importo di valore, credo che si debba avere a
disposizione la progettazione, la perizia geologica, la parte
relativa ai beni monumentali e della Sovrintendenza, e tutto quanto
è necessario. Qui invece ogni sei mesi c'è qualcosa di nuovo, o si
è cambiato qualcosa. Contro queste perizie ci sarà sempre il nostro
voto negativo.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE (P.S.I.):
Direi che l'Assessore, se possibile,
cambi un pochino assetto, perchè qui ci troviamo di fronte ad una
vicenda che può essere letta con chiavi di lettura diverse, però
non mi sembra un modo corretto di procedere, e non dico altro.
Siamo di fronte a tre perizie suppletive, siamo di fronte a delle
stranezze dal punto di vista progettuale, perchè "si rende
opportuno", si dice, "ai piani sottostanti eseguire pavimenti di
tipo industriale comportanti lo spolvero di quarzo sferoidale in
una unica soluzione". Tutte queste cose si potevano anche prevedere
all'atto della progettazione iniziale, perchè per i pavimenti
doveva essere previsto che in un modo o nell'altro andavano fatti a
regola d'arte. Non sono un tecnico, l'Assessore se ne intenderà
senz'altro più di me. Siamo arrivati ad assorbire tutto l'importo
del primo lotto che era di 4 miliardi 867 milioni e rotti, siamo
arrivati a 4 miliardi 813 con questa perizia suppletiva.
Dico che in altre occasioni giustamente non solo l'Assessore
Fosson ma anche i colleghi che lo avevano preceduto, avevano detto
che la perizia suppletiva si giustifica non solo per ragioni di
tipo finanziario-economico, ma anche dal punto di vista della
sollecitudine dei lavori, per evitare che si interrompano. Ora, qui
invece siamo ormai ad un parcheggio che è datato di tre anni fa e i
lavori sono ancora lì, in corso di effettuazione. Non mi sembra che
si sia proceduto, forse ci saranno stati degli inconvenienti di
carattere tecnico, la situazione è quella che è, è inutile
continuare ad evidenziarla, diventerebbe anche stucchevole un
intervento su questo argomento; si continua ad essere quel "pozzo
di S. Patrizio" di cui dicevo una volta.
L'Assessore aveva promesso la volta scorsa che avremmo toccato
il fondo, e invece il fondo non l'abbiamo ancora toccato. Inoltre
mi preoccupa quello che ha detto l'Assessore ed è stato ripreso
finalmente; se non altro a forza di parlare di perizie suppletive
nei confronti di questo parcheggio si acuisce anche la sensibilità
dei Consiglieri, e questo mi fa molto piacere. Infatti quando
abbiamo parlato di parchi emergenti ed addossati alle mura romane,
sembrava che fosse un fatto personale fra il sottoscritto e l'Arch.
Prola Sovraintendente; adesso mi rendo conto che questa mia presa
di posizione ha fatto trovare qualche proselito in più. Il
Consigliere Tamone ha detto che dal suo punto di vista era
impensabile di collocare in quella zona la stazione terminale degli
autobus, che era prevista nel progetto iniziale sottoterra, e non
ha fatto altro che ripetere, e gliene sono grato (ma non per voler
sottolineare questo aspetto) cose che ho detto circa 4-5 mesi fa,
quando ho presentato su questo argomento una interpellanza molto
specifica e precisa.
Adesso si vogliano collocare i cosiddetti corpi emergenti su
quella landa desolata che è l'attuale piazza, relativi alle uscite
di sicurezza e agli ascensori, ai torrini degli ascensori; non so,
sarà un problema di carattere tecnico, ma il fatto che poi oltre a
questo si voglia piazzare lì la stazione dei pullman che era
prevista al di sottoproprio per tutelare le mura romane, non ci
siamo! E se l'Assessore mi risponde che anche qui il Comune di
Aosta ha assunto questa posizione, sono nettamente contrario,
esprimo il mio dissenso rispetto a quello che ha deciso il Comune
di Aosta.
Credo che le mura romane vadano tutelate e bisogna stare attenti
perchè ci sono disposizioni ben precise che a distanza inferiore ai
14 metri dalle mura romane non si può costruire assolutamente
niente. Potrei citare qui precedenti di carattere storico,
riguardanti la via Vevey, che risalgono almeno a 15-20 anni fa.
Prima di procedere con questa idea piuttosto strampalata, visto
che ritengo che ad Aosta esistano possibilità ed opportunità per
ubicare anche altrove la stazione dei pullman, perchè il disagio
non sarebbe solo quello di avere l'emergenza della stazione,
sarebbe anche quello di vedere schierati, secondo un progetto che
era quanto mai discutibile, dodici postazioni per la sosta dei
pullman. Questo era il progetto originale, mi auguro che adesso si
cambi questa impostazione, però credo che con uno sforzo di
fantasia si possa localizzare altrove questa stazione dei pullman.
Abbiamo già fatto un parcheggio pluripiano in quella zona, si
potevano trovare altre soluzioni; adesso non si venga a turbare
l'equilibrio ulteriore di quell'angolo, che tra l'altro è stato
rimesso in luce con l'abbattimento delle case dell'ex area
Rizzardi. Tra l'altro, se vogliamo essere dei buoni Amministratori,
bisogna ricordarsi anche del perchè le abbiamo acquistate, del
perchè le abbiamo demolite; adesso ci costruiamo sopra la stazione
dei pullman.
L'Assessore mi ha detto una cosa che mi preoccupa doppiamente:
ha parlato di 'provvisoria'. Allora l'Assessore sa che qui non c'è
niente di più definitivo di quello che è provvisorio, perchè allora
i figli dei nostri figli continueranno a prendere il pullman lì, se
facciamo la stazione provvisoria.
So che è stato affidato un incarico professionale per questo;
non ho presentato una interpellanza su questo argomento specifico,
anche per non diventare monotono, ma almeno vorrei un impegno da
parte della Giunta che quando si hanno queste soluzioni di tipo
tecnico, da parte del progettista vengano sottoposte al vaglio
della Commissione (perchè di polemiche su questo se ne sono fatte
abbastanza) prima di iniziare un'altra volta i lavori, non
mettendoci di fronte al fatto compiuto. Ripeto - e concludo su
questo argomento - che costruire a ridosso delle mura romane
comporta delle responsabilità di tipo penale, perchè le leggi sono
quelle che sono, e ricordo un Presidente della Giunta che fece
sospendere la costruzione in via Vevey di un fabbricato perchè la
distanza dalle mura non era stata rispettata, e la cosa fece allora
molto scalpore in Aosta.
Visto che l'Amministrazione deve mantenere un comportamento
univoco, ritengo che sia opportuno che si adottino gli stessi
criteri che sono sanciti per legge.
In ultimo una curiosità: mentre vedo qui che la So.Ge.Co ha
sottoscritto il cosiddetto contratto verbale di concordamento dei
nuovi prezzi, l'Ingegnere
Capo per pudore non l'ha firmato.... Ah, è la prima copia? Ho
capito, grazie.
PRESIDENTE
: Ha chiesto di parlare il Consigliere Borbey,
ne ha facoltà.
BORBEY (D.C.):
Non voglio entrare nel merito di tutta la
problematica dell'appalto, nè mi voglio riferire a quanto dichiara
il Consigliere Baldassarre che nei suoi interventi a livello di
Consiglio regionale sembra che sia chissà in quale ambiente per la
maniera spregiudicata di favorire le solite imprese, salvo dire che
la So.Ge.Co. è una impresa di fuori Valle che non ha mai preso un
appalto in Valle. A livello di dichiarazioni parole come "gridano
vendetta" fanno effetto, forse il Consigliere Baldassarre pensa di
essere ancora al suo congresso per cui dice: "Gridiamo vendetta
contro i poveretti che hanno il 34%, invece noi abbiamo il 65%. Io
e Roppo contiamo tutto". Noi facciamo tanti auguri al futuro
Segretario che è un uomo vicino al Consigliere Baldassarre, e
auguriamo tanta fortuna al P.S.D.I. valdostano. Ma ci auguriamo
anche che proprio gli esponenti del P.S.D.I. intervengano in
Consiglio regionale in una maniera più appropriata.
Ne verranno ancora di perizie suppletive, riconosciamo che è
un'opera grossa che ha avuto grossi imprevisti a livello di
progettazione, e poi anche a livello di esecuzione, perchè in
effetti quanto ha detto l'Assessore Fosson sono tutte cose che sono
intervenute in fase di esecuzione. Ricordatevi che c'è sempre un
direttore dei lavori, degli assistenti e sono costoro che hanno in
primis la responsabilità dei lavori.
Non è l'Assessore o il Consigliere o la Giunta regionale; in
primis c'è il direttore dei lavori che ha una grossa responsabilità
e che quando viene una perizia suppletiva è sempre lui che ne
risponde. Come dice giustamente il Consigliere Torrione, la firma
ci deve essere, e infatti la firma c'è, perchè la perizia
suppletiva è preparata dal direttore dei lavori e non
dall'Assessore.
Per quanto concerne il piazzale adiacente alla stazione,
all'interno del nostro Gruppo si sono avute delle discussioni
perchè è inutile che il Gruppo consiliare democristiano in Regione
sia favorevole a presentare un progetto con il terminal del pullman
al primo seminterrato e che il Gruppo consiliare democristiano
fosse contrario a livello comunale. Ci siamo chiarite diverse
posizioni, cosa che chiediamo anche al partito socialista di fare,
in modo particolare con il loro Sindaco, perchè il Consigliere
Torrione non può continuare a venire in sede di Consiglio regionale
e pensare di non contare niente a livello di partito socialista in
sede di Consiglio comunale. Non ci crediamo: il Consigliere
Torrione conta, e siamo convinti che se questa azione che fa in
Consiglio regionale la fa anche all'interno del suo partito, può
portare degli ottimi frutti per la comunità valdostana, in modo
particolare per la città di Aosta.
Abbiamo un Presidente che è un decisionista, ed è il Presidente
Rollandin; molte volte sbaglierà anche lui, sbaglierà il suo
esecutivo, sbaglierà questa maggioranza. Ma al Comune di Aosta
quello che più ci preoccupa è che abbiamo un Sindaco non più
decisionista, che non lascia neppure più sbagliare i suoi
Assessori. Quindi l'invito che faccio in qualità di Consigliere
democristiano al partito socialista, che conta così tanto a livello
di minoranza all'interno di Consiglio regionale, ma conta
tantissimo a livello di maggioranza in Consiglio comunale, è di
prendere delle decisioni che siano anche in parte sbagliate, ma di
decidere.
È assurdo, è vergognoso ed è intollerabile che il terminal del
pullman rimanga in piazza Narbonne. Può darsi che sia un errore
quello di definirlo anche solo provvisoriamente vicino alla
stazione, ma certamente è sbagliatissimo continuare a lasciarlo in
piazza Narbonne. Può aver ragione il Consigliere Torrione (e noi
concordiamo) che alcune volte il provvisorio può diventare
definitivo, che in quella localizzazione è sbagliato mettere il
terminal; però spetta al Comune indicare alla Regione dove dovrà
sorgere il futuro terminal. Alla Regione, al nostro Presidente di
Giunta, all'esecutivo, al Consiglio regionale spetterà di decidere
se mettere i fondi a disposizione per definire quale sarà il futuro
terminal, ma la scelta urbanistica la deve fare il Comune di
Aosta.
Come Gruppo democristiano faremo voti ai nostri Consiglieri
comunali, all'Assessore Chiofalo; invitiamo chi di competenza a
smettere di fare il bla-bla in questa sede, ed a cercare invece di
dare un colpo di mano, perchè nelle sedi opportune si decida una
buona volta.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI (N.S.):
Condivido in gran parte quello che è stato
detto dai Consiglieri Torrione e Mafrica e sul problema degli
appalti non mi esprimerò ulteriormente anche per mia difficoltà
specifica ad affrontare questo tipo di problemi.
Mi interessa sottolineare alcuni concetti per quanto riguarda
l'importanza dal punto di vista della organizzazione dei trasporti
collegati a questo parcheggio pluripiano. Intanto credo che sia un
problema non comunale di Aosta, ma sia un problema di tipo
regionale. È chiaro che in questo terminal dei pullman ci saranno i
pullman urbani di Aosta che interessano anche i Comuni della
cintura, ma soprattutto ci saranno i pullman extraurbani ed anche
internazionali o interregionali, quindi come tale una decisione
sulla sua ubicazione credo sia di competenza della Regione.
Penso che come Amministratori regionali si debba fare una
riflessione sul significato che ha questo terminal, ed allora sarà
evidente che l'optimum nel campo dei trasporti è quello della
interconnessione di trasporti diversi, i cosiddetti centri
internodali, sia per le merci che per quanto riguarda il trasporto
dei passeggeri. Ne segue quello che già diceva il Consigliere
Tamone, che il terminal deve essere posto strettamente in
connessione con la stazione ferroviaria per i passeggeri. Questo è
un fatto utile per tutti quelli che usufruiranno di questi mezzi di
trasporto, in modo che se uno vuole da Torino andare a Valpelline,
possa camminare il meno possibile e non, come fa oggi, spostarsi
dalla stazione fino in piazza Narbonne, cosa particolarmente
fastidiosa con valigie e colli pesanti.
Ma se questo problema è importante, altrettanto lo è il problema
che non è stato chiarito nella relazione dell'Assessore, per chi
utilizza l'autovettura per recarsi alla stazione e prendere il
treno per andare a PréSaint-Didier o per andare a Torino. Esiste un
collegamento diretto fra la stazione ferroviaria e il parcheggio
pluripiano? Questo nella relazione non è stato perfettamente
chiarito.
Penso che in questa ottica si possa vedere anche se è possibile
migliorare i rapporti e vedere se per i lavoratori della DELTASIDER
(che sono fra i più grossi utilizzatori di questo mezzo di
trasporto) è possibile arrivare al terminal dei pullman senza avere
troppi problemi, attraverso i sottopassaggi che già in parte le
ferrovie hanno predisposto, ma sapendo se questi sottopassaggi che
collegano anche l'area DELTASIDER potranno avere uno sbocco
direttamente nella stazione degli autopullman.
Sono dei problemi estremamente importanti, credo che questo
grosso pasticcio che c'è stato in questa costruzione, forse non del
tutto voluto, possa avere quanto meno un risalto finale
accettabile.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Non per fare della polemica, ma
devo riconoscere che preferisco Borbey in veste di Consigliere che
non di Assessore. Mi debbo complimentare con lui perchè è
brillantissimo come Consigliere, mentre da Assessore dava
preoccupazioni eccessive. Condivido le critiche mosse al Sindaco
della città di Aosta; manca di decisione a differenza del
Presidente della Giunta, che è un decisionista - come il
Consigliere Borbey lo ha definito. Sono considerazioni che
condivido; mi chiedo allora che cosa ci faccia la Democrazia
Cristiana con un Sindaco in quelle condizioni. Questo è comunque un
problema interno al Gruppo democristiano. Ringrazio il Consigliere
Borbey per gli auguri che fa al P.S.D.I., e non ai Consiglieri
Baldassarre e Roppo che non sono che due umili servitori di un
partito, e contraccambio con i miei migliori auguri alla Democrazia
Cristiana.
Quando il Consigliere Borbey mi accusa di attaccare la Giunta
con parole grosse in occasione dell'approvazione delle perizie
suppletive, devo ricordargli che qui siamo di fronte ad un appalto
di 2 miliardi 983 milioni, e ad una perizia suppletiva di 2
miliardi 853 milioni. Forse il Consigliere Borbey si è dimenticato
che ho presentato una interrogazione in cui facevo riferimento a
440 appalti in un anno, per i quali sono state fatte 410 perizie
suppletive per un importo di oltre 50 miliardi e che per queste
perizie sono state favorite al 70% tre imprese (in quella
interrogazione facevo nome e cognome di quelle imprese). Stando a
questi dati, non mi pare di aver gridato assolutamente allo
scandalo. Se poi il Consigliere Borbey non è d'accordo con il
sottoscritto e con questa impostazione, io faccio il mio compito da
Consigliere di opposizione; sul "come lo faccio" si esprimeranno
gli elettori nel 1988, ma in questa veste ritengo di dover fare
delle critiche a queste perizie suppletive.
Sono convinto che l'Assessore Fosson rimarrà come l'Assessore
dalla perizia suppletiva facile; ne ha fatte tante che ha superato
gli Assessori precedenti. A differenza degli altri che non
promettevano di non farne più, l'Assessore Fosson in questi due
anni, da quando cioè ricopre tale carica, ha sempre promesso di non
fare più perizie suppletive. Dobbiamo invece constatare che ogni
volta che veniamo in Consiglio troviamo a disposizione dei
Consiglieri il piatto servito.
Non voglio fare polemica, ma visto che si parla di Case
Popolari, il sottoscritto quando era Presidente dell'I. A.C.P. non
ha mai fatto una perizia suppletiva, nonostante che i tecnici in
alcune circostanze chiedessero le perizie suppletive che portavo in
Consiglio di Amministrazione; in quella sede poi mi opponevo alle
perizie suppletive. Quindi non è colpa dei tecnici, alla fine la
responsabilità è politica.
Dicevo prima che preferisco Borbey da Consigliere più che da
Assessore, però oggi ha dimostrato di voler fare l'Assessore,
perchè non si può difendere una situazione di questo tipo che
veramente "grida vendetta".
Oggi siamo in clima natalizio, ma prego il Consigliere Borbey
per il futuro di non provocare a tutti i costi, perchè alla
provocazione sono propenso a rispondere con la provocazione.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE (P.S.I.):
Ha ragione il Consigliere Borbey
quando dice che questo tipo di lavoro è estremamente grosso,
complesso, difficile. È un lavoro che è partito forse con certi
presupposti costruttivi che poi sono stati smentiti nel corso della
esecuzione dei lavori, e posso anche capire che certe perizie
suppletive, certi maggiori costi siano stati provocati da questo
cambiamento di rotta in sede esecutiva dei lavori. Certo è che la
perplessità rimane sull'importo, anche perchè, e qui lo devo dire
non per polemica nei confronti dell'Assessore Fosson, una promessa
che egli non avrebbe più portato una perizia suppletiva su questo
particolare oggetto c'era stata. Qui invece la fine non la si vede
mai.
Visto che siamo in clima natalizio, regaliamo all'Assessore
Fosson il libro di Pinocchio perchè in questo caso dice le bugie in
Consiglio.
Ha ragione ancora il Consigliere Borbey quando commenta che la
politica della Giunta regionale non la determini soltanto il
Presidente della Giunta regionale, così la politica del Comune di
Aosta non la determina sicuramente solo il Sindaco socialista. Se
una valutazione dovrà essere fatta sull'attuale maggioranza al
Comune di Aosta, la si può anche fare; dico solo che forse, al di
là della personalità dei due personaggi, probabilmente il
decisionismo del Presidente della Giunta in sede regionale è
favorito anche da una estrema correttezza ed anche da una estrema
disponibilità dei gruppi consiliari su cui fonda la sua
maggioranza. La rissosità dei gruppi consiliari che compongono la
maggioranza del Comune di Aosta non c'è bisogno che sia io a
sottolinearla: basta aprire il quotidiano "La Stampa" e tutti i
giorni ne scopriamo una nuova. Qualcuno ha anche ipotizzato che
quella maggioranza fosse numericamente troppo consistente, per cui
sarebbe opportuno di accorciarla un pochino, e questo la renderebbe
più efficiente. Non so in questa operazione di tosatura a quale
forza politica si facesse riferimento, ma siccome qualche
precedente a livello di Comune di Aosta c'è già stato, non vorrei
che riguardasse la Democrazia Cristiana.
Devo ricordare, al di là delle responsabilità che ha il Sindaco,
che uno dei settori chiave è quello della urbanistica, che è in
mano alla D.C. Con questo non voglio dirigere i miei strali nei
confronti dell'Assessore Chiofalo, dico solo che ci sono state
delle incertezze specie su questo argomento. Raccolgo volentieri la
raccomandazione che mi ha fatto il Consigliere Borbey: ci rendiamo
conto di contare poco come minoranza, però ci rendiamo conto di
contare poco come forza di maggioranza se succedono queste cose a
livello del Comune di Aosta. Credo che queste indecisioni
favoriscano un disordine urbanistico che non serve a nessuno, tanto
meno ad una città come Aosta che è in fase di trasformazione, e
questa trasformazione a nostro avviso va pilotata e non va lasciata
ad uno spontaneismo che potrebbe essere letale nei confronti della
nostra città capoluogo.
Sul discorso della costruzione della parte emergente della
stazione degli autobus il Comune di Aosta, la Regione, debbono fare
un'ulteriore riflessione. Non sono per mantenere una attuale
situazione come quella che vede la stazione degli autobus
localizzata in piazza Narbonne; era una soluzione che poteva andare
bene tanti anni fa, non sicuramente adesso. Dico che quando ero
Amministratore al Comune di Aosta quella mia idea non era passata,
ma avevo suggerito di costruire la stazione dei pullman senza
andare incontro ad esigenze di aree di rispetto o cose del genere
nell'area prospiciente lo stadio; piazza Mazzini è sufficientemente
grande per ospitare e un parcheggio di macchine e una stazione di
pullman, ed è collegabile in termini di brevità nei confronti della
stazione ferroviaria.
Il nostro rimane un atteggiamento estremamente critico nei
confronti di questo provvedimento, e stavolta vorremmo proprio una
assicurazione dell'Assessore Fosson perchè questa fosse l'ultima
perizia suppletiva. No? Non promette più? Allora questa è una
perizia senza fine.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Il Consigliere Borbey in effetti ha
lanciato un sasso in piccionaia tirando in ballo la scarsa
efficienza della Giunta comunale di Aosta. Condividiamo l'idea che
esprimeva il Consigliere Torrione: la Giunta è un collettivo, se il
Sindaco non decide è perchè la Giunta e la maggioranza non lo
mettono in condizione di decidere.
Qualcosa che non funziona c'è, ed in effetti la città di Aosta
da circa un anno è pressochè alla paralisi; non c'è Consiglio
comunale o quasi in cui con una maggioranza di ventotto membri su
quaranta, qualche deliberazione finisca male. Crediamo che su
questo occorra riflettere e che ci sia qualcosa che non quadri;
secondo noi quello che non quadra è la volontà di riportare fra
Giunta regionale e Giunta comunale un certo schematismo. Non è che
siccome c'è un certo tipo di maggioranza alla Regione,
automaticamente debba esserci lo stesso tipo di maggioranza al
Comune: gli schematismi a volte non funzionano. Forse una tosatura
è già avvenuta alla Regione, Consigliere Torrione, rispetto alla
maggioranza del Comune. Diciamo che non si può più continuare in
questo modo: da un anno per aggiustare alcuni locali dell'asilo
nido Berra il Comune di Aosta, avendo a disposizione i fondi per la
costruzione e i fondi per la gestione, non riesce a dare il posto a
tutti i bambini che lo hanno chiesto e ne sono rimasti fuori una
cinquantina. Ma sono innumerevoli i problemi che si trascinano da
un Consiglio all'altro.
Crediamo che non sia questa la sede dove discutere del problema
comunale, ma la questione è stata sollevata dai banchi della
maggioranza, Presidente Rollandin, perchè è stato il Segretario del
suo movimento per primo che ha sollevato un problema sulla
destinazione di quell'area, è stato un autorevole Consigliere della
D.C. che ha detto del Comune di Aosta; permetterai a noi di dire
che lì non si decide e qui a volte si decide troppo in fretta e
male come fate voi qui, perchè decidete quando i progetti sono
incompleti, vi trovate con le cose che non funzionano, e ci portate
le perizie suppletive. Qui addirittura mettere un Assessore in
condizione di sbagliare dandogli due Assessorati. Va bene che avete
un bi-assessore di qualità che è in grado di tenere con capacità
questi due incarichi molto difficili, però pensiamo che qualcosa si
possa fare per avere una organizzazione politica più efficiente al
Comune di Aosta e alla Regione una minore approssimazione nelle
decisioni.
PRESIDENTE
: Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.):
Non rientrerò più nel merito delle
discussioni che riguardano le perizie suppletive in quanto tali, nè
mi soffermerò in ulteriori promesse, nè in bene nè in male. Vorrei
solo precisare alcuni elementi che non sono stati particolarmente
chiari nell'espressione al riguardo dei quali i Consiglieri hanno
ritenuto di dover chiedere dei chiarimenti. Il primo, che chiedeva
il Consigliere Baldassarre, penso sia in grado di capirlo da solo:
non è che sono 8 miliardi e 100 più quattro miliardi e 800. Il
progetto approvato prevede una spesa di 8 miliardi e 100, di cui
vengono appaltati 4 miliardi e 800 milioni.
Sulla discussione del terminal, ho esposto quella che è la
discussione con il Comune di Aosta al momento, cioè la decisione di
porre in quell'area un terminal per 8 pullman che dovrebbe
configurarsi come fermata e non come sosta.
Soluzione provvisoria in quanto il Comune di Aosta prevede di
ipotizzare un'altra area da destinare a stazione dei pullman.
Preciso ancora che la stazione degli autobus non comporta strutture
particolari emergenti, le emergenze riguardano solo le scale di
sicurezza e la zona tecnica che abbiamo già descritto.
Per quanto riguarda il collegamento diretto con la stazione, nel
pre-progetto che abbiamo visto con il consulente incaricato di
predisporlo, è previsto un collegamento con sottopassaggio alla
stazione, con eventuali scale mobili. Stiamo esplorando questa
strada e al momento in cui ci saranno elementi maggiori di
discussione, non ci sarà difficoltà a confrontarci in Commissione
su tutta questa tematica.
PRESIDENTE
: Pongo in votazione la delibera in
oggetto:
ESITO DELLA VOTAZIONE
Presenti: 29
Votanti: 28
Favorevoli: 18
Contrari: 10
Astenuti: 1 (Aloisi)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK