Consiglio Regionale della Valle d'Aosta - Oggetto del Consiglio n. 3537 del 17 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3537 del 17 aprile 2024 - Resoconto
OGGETTO N. 3537/XVI - Interrogazione: "Misure adottate a
livello regionale per il contenimento dei livelli di gas
radon".
Marguerettaz (Presidente) -
Punto n. 20 all'ordine del
giorno. Per la risposta, la parola all'assessore Sapinet.
Sapinet (UV) -
Grazie, collega, per quest'iniziativa
sicuramente attuale che ci permette d'illustrare alcuni
aspetti.
Il primo quesito: "Quali siano le attività a oggi poste in
essere dall'Amministrazione regionale e dai suoi enti volte a
monitorare i livelli di concentrazione di radon sul territorio
regionale".
Io ringrazio la struttura valutazione, autorizzazione ambientale
e qualità dell'aria del Dipartimento ambiente che ha predisposto la
risposta con un confronto che avviene per l'iniziativa, ovviamente,
ma per l'attività quotidiana con ARPA e con il Dipartimento sanità
e salute dell'Assessorato del collega Marzi.
Il radon è un gas nobile, molto stabile, non reattivo, gas
nobile radioattivo naturale, invisibile, inodore, incolore e
insapore che si forma al decadimento del radio, generato a sua
volta dal decadimento dell'uranio.
È un gas molto pesante, pericoloso per la salute umana se
inalato in quantità significative, ovvero con alta concentrazione e
in alto tempo d'esposizione.
Il radon è un prodotto intermedio del decadimento di elementi
radioattivi che si trovano nel suolo, nell'acqua e nei materiali da
costruzione. Poiché è un gas, il radon può facilmente uscire,
accumularsi nell'aria e all'aperto si diluisce e si disperde, ma
all'interno e in ambienti chiusi si concentra, soprattutto quando
la ventilazione degli edifici non è sufficiente.
La presenza e la concentrazione del radon è monitorata da ARPA
sul territorio regionale e i risultati sono pubblicati sul sito
dell'agenzia; abbiamo alcuni dati, poi al massimo le fornirò la
risposta.
La normativa di riferimento è essenzialmente costituita dal
decreto legislativo del 15 febbraio 2016 n. 28, "Attuazione della
direttiva 51/2013 Euratom del Consiglio del 22 ottobre 2013", che
stabilisce i requisiti per la tutela della salute della popolazione
relativamente alle sostanze radioattive presenti nelle acque
destinate al consumo umano.
Poi il decreto legislativo 31 luglio 2020 n. 101 con
aggiornamento del decreto legislativo del 25 novembre 2022 n. 203,
"Attuazione della direttiva 59/2013 Euratom", che stabilisce norme
fondamentali di sicurezza relative alla protezione contro i
pericoli derivanti dall'esposizione alle radiazioni ionizzanti.
Il decreto poi del Presidente del Consiglio dei Ministri dell'11
gennaio 2024, "Adozione del Piano nazionale di azione per il radon
2023-2032" del Piano nazionale "Azione per il radon".
Per quanto concerne la presenza di radon in aria, ARPA ci dice
che nel 2020, parallelamente alle attività di misura di
concentrazione di attività di radon in aria, ha avviato - in
accordo con quanto previsto dal decreto legislativo 101/2020, e,
successivamente, dal Dpcm dell'11 gennaio 2024 - un progetto per la
mappatura del radon nell'intero territorio regionale.
Tale progetto prevede un'estrapolazione dei livelli di radon
nelle aree in cui mancano le misure sperimentali dirette e,
utilizzando le informazioni geolitologiche a disposizione, si pone
come obiettivo l'individuazione delle aree prioritarie, definite
come quelle porzioni di territorio in cui la stima della
percentuale di edifici in cui la concentrazione di radon media
annua riferita al piano terra superi i 300 BK metri cubi, che è il
livello di riferimento, è maggiore del 15%.
Tale obiettivo è ripreso e declinato più in dettaglio nel Dpcm
dell'11 gennaio 2024 relativo proprio al Piano nazionale di azione
per il radon.
Il progetto della mappatura è in fase di conclusione e a breve
ARPA potrà comunicare alla Regione la lista delle aree prioritarie
individuate per la pubblicazione in Gazzetta Ufficiale.
Per quanto concerne la presenza di radon in acqua, sempre ARPA
ci comunica che un'altra attività che sta effettuando nell'ambito
del monitoraggio della concentrazione di radon sul territorio - che
esula dalla mappatura prevista dal Piano nazionale di azione per il
radon - è rappresentata dalle misure di radon in acqua.
Dopo l'emanazione del decreto legislativo 28/2016, ARPA, in
collaborazione con la USL, ha iniziato una campagna di misura
sull'intero territorio regionale per la misura delle concentrazioni
di radon alfa totale e beta totale nelle acque.
I programmi di controllo elaborati dei risultati delle misure
sono comunicati annualmente all'Amministrazione regionale che, a
sua volta, li inoltra all'Istituto Superiore di Sanità e al
Ministero della Salute.
Sul secondo quesito, "Quali siano le misure o i piani di azione
adottati a livello regionale per il contenimento dei livelli di
radon, ovvero programmati sulla base di quanto rappresentato
nell'ambito degli indirizzi definiti in seno al Piano regionale per
la salute ed il benessere sociale 2022-2025": come ricordato, il
radon ha origini naturali, non comparta pertanto interventi di
bonifica propri degli interventi nei quali alcune matrici
ambientali sono compromesse dall'azione dell'uomo.
Come detto, il radon si disperde facilmente e per ridurre i
rischi sanitari a esso connessi sono necessarie un'azione di
monitoraggio e azioni di prevenzione volte a garantire ventilazioni
sufficienti degli ambienti in cui tale gas tende a permanere.
Sono pertanto importanti le azioni d'informazione, di
prevenzione e di progettazione attenta degli edifici e delle
infrastrutture; in tale contesto è particolarmente importante una
corretta progettazione degli edifici oggetto d'interventi di
riqualificazione energetica.
Il Piano regionale per la salute e il benessere sociale prevede
infatti che siano ulteriormente indagate le molteplici
interrelazioni tra ambiente e salute promuovendo attività
informative e attività formative, integrate con le competenze degli
operatori del servizio sanitario regionale dell'ARPA Valle d'Aosta,
adottando conseguenti strategie di comunicazione del rischio con
l'obiettivo di fornire un'informazione che sia il più possibile
chiara, certa e univoca ai cittadini.
Di particolare rilevanza nella collaborazione attiva di ARPA
Valle d'Aosta in questo contesto di studio sono il monitoraggio e
l'eliminazione di alcuni inquinanti a rischio - come, ad esempio,
il radon e il benzene - per l'insorgenza di patologie anche
gravi.
Come ricordato, il Piano nazionale di azione per il radon
2023-2032 è stato recentemente approvato dicevamo l'11 gennaio
2024; il Piano è pertanto il documento di riferimento per le misure
che saranno attivate a livello regionale e che saranno coordinate
dal Dipartimento sanità e salute.
Presidente -
Per la risposta, la parola al collega
Aggravi.
Aggravi (RV) -
Effettivamente nel Piano della salute e
del benessere sociale c'è un passaggio, seppur sintetico, che ben
rappresenta la situazione misurata delle concentrazioni, o meglio,
una prima mappatura della presenza di radon, perché - come
giustamente ricordava l'Assessore e come abbiamo cercato di
rappresentare nelle premesse - effettivamente il vero problema di
questo gas è la concentrazione, l'accumulo e poi soprattutto il
deposito che questo gas ha sulle polveri sottili e quindi poi
l'inalazione che se ne fa.
Vero è che, se vogliamo, è una realtà magari un po'
sottovalutata, però comunque l'Istituto Superiore della Sanità dice
che il 10% - almeno queste sono le statistiche - di problematiche
tumorali polmonari - deriva dalla procedura di decadimento del
radio, quindi di produzione del radon. Apprendendo anche, tra
l'altro, le notizie che arrivano da qui vicino, in particolare dal
Vallese svizzero, e non soltanto, relativamente alla rilevazione di
concentrazione in determinati ambienti, e quindi le operazioni di
chiusura, bonifica e di attenzione rispetto agli impianti di
ventilazione - l'Assessore ricordava l'importanza della
progettazione degli ambienti degli edifici - su questo problema,
purtroppo il nostro territorio è condannato dalla geologia, perché
soprattutto le zone dell'Alta Valle, le zone della Valle del Gran
San Bernardo ma anche la città di Aosta, almeno così erano i dati
del Piano sanitario, sono potenzialmente più interessate dalla
presenza di questo gas.
Ben vengano quindi le azioni che derivano da un piano più ampio,
che è quello appunto nazionale di azione del radon, speriamo poi di
poter approfondire ulteriormente la tematica una volta che queste
analisi e misurazioni saranno completate, e anche di comprendere
qual è l'effetto legato al rapporto radon-acqua, visto che ci è
stato detto che, al di là delle previsioni del Piano, sarà anche
oggetto di monitoraggio e di attenzione. Tra l'altro ci sono anche
delle realtà termali in cui l'acqua ha una percentuale di radon già
di suo, ma sappiamo che è più un problema di concentrazione che di
presenza a sé stante di questo gas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK