Consiglio Regionale della Valle d'Aosta - Oggetto del Consiglio n. 2406 del 21 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2406 del 21 aprile 2023 - Resoconto
OGGETTO N. 2406/XVI - Interpellanza: "Tipologia contrattuale
applicabile e trasferimento del personale in servizio presso
l'azienda pubblica J.B. Festaz durante la realizzazione
dell'ospedale di comunità".
Bertin (Presidente) -
Passiamo ora al punto n. 78. Si è
prenotata, per illustrare l'interpellanza, la consigliera Erika
Guichardaz.
Guichardaz E. (PCP) -
Come promesso, Assessore,
ripresento un'interpellanza riferita al J.B. Festaz ma perché,
nella risposta che mi aveva dato nel Consiglio precedente, aveva
dimenticato diverse cose o, per lo meno, era rimasto in maniera
molto aleatoria su alcune delle domande precise che le avevo
fatto.
Nella risposta datami nello scorso Consiglio, lei sottolineava
che rispetto al futuro fabbisogno di personale, quindi quando ci
sarà il passaggio a ospedale di comunità, si pensava di superare i
valori minimi previsti dalla DGR 1609/2022, evitando quindi gli
esuberi che, nel caso non fosse così, sappiamo esservi.
Poi vi era comunque il suo impegno di riconoscere il Festaz
quale ente del comparto unico, cercando di avviare una riforma
della legge regionale 34/2004 e anche qui era stato molto vago;
rispetto all'utilizzo del personale aveva detto che rimarrà in
forza all'Azienda J.B. Festaz anche durante la fase di
realizzazione dell'ospedale di comunità, venendo verosimilmente
utilizzato presso altra sede di lavoro, la cui individuazione sarà
frutto di un accordo fra gli enti interessati.
Rispetto al trasferimento dei pazienti, mi ha detto che c'era
già un quadro di programmazione che io ho di nuovo chiesto ma non
ho ancora ricevuto.
Rispetto agli incontri con il personale RSA e UAP, ha detto che
erano previsti dei nuovi step.
Rispetto alla stanza multisensoriale, oggetto della donazione
del Rotary, mi aveva detto che non era ancora realizzata e che
troverà collocazione poi nel momento in cui ci sarà
l'ampliamento.
Su quest'ultimo punto io la invito ad andare sul sito del J.B.
Festaz, perché in data 11 marzo 2021 vi era proprio l'annuncio
della messa a terra di questa stanza, anche dicendo: "I donatori
che hanno realizzato un sogno", di cui io ho riportato il link
nell'interpellanza, altre notizie si possono ritrovare sul web,
come per dire che quella stanza invece - a differenza di quello che
lei ci aveva detto - era stata realizzata.
Se lei guarda sul web, in molte situazioni ritrova queste... Poi
le ho messo un link ma se vuole gliene giro degli altri.
Le farò intanto quattro domande, poi nel prossimo Consiglio
gliene farò altre, glielo dico già, perché dai documenti che ho
ricevuto ho visto diverse anomalie riscontrabili al loro interno,
quindi quello che vorrei conoscere da lei oggi è quali siano i
tempi e le modalità previste per definire il superamento dei valori
rispetto agli standard minimi di cui abbiamo parlato prima e la
tipologia che s'intende applicare al personale del J.B. Festaz
durante la realizzazione dell'ospedale di comunità; quali siano i
criteri ipotizzati rispetto al trasferimento del personale presso
altra struttura e se si è valutata l'ipotesi -qualora qualche
operatore non abbia intenzione di spostarsi in un reparto
ospedaliero o non sia possibile il trasferimento in blocco che lei
ci diceva essere la cosa preferita dal personale - di continuare
invece a prestare il servizio presso gli altri servizi della casa
di riposo; il quadro di programmazione definitivo previsto rispetto
al trasferimento dei pazienti del Festaz, con particolare
riferimento ai pazienti dell'UAP.
Questo glielo avevo già accennato la scorsa volta, ho fatto
delle verifiche rispetto al bando della struttura di Variney e
nuovamente ritrovo che il codice di attività non corrisponde al
codice di attività previsto per i pazienti di UAP.
Quindi mi chiedo come è possibile spostarli nella struttura di
Variney se quella non è prevista per pazienti che hanno bisogno di
quelle cure.
Poi se lei sa, oltre ai soldi del Rotary - visto che in quella
nota del J.B. Festaz si parlava comunque di altri donatori - se lei
sa quante sono le altre donazioni e se lei mi conferma che i soldi
del Rotary e dalle altre donazioni non sono stati impegnati.
Presidente -
Risponde l'assessore Marzi.
Marzi (SA) -
Relativamente all'utilizzo del personale del
J.B. Festaz, durante i lavori di realizzazione dell'ospedale di
comunità, è in fase di definizione un accordo di programma che vede
coinvolte la casa di riposo, l'azienda USL e la Regione, affinché
tale personale venga destinato ai fini della riapertura in un
reparto ospedaliero a oggi chiuso.
Speriamo tutti, visto che siamo nel mese dell'ictus, che possa
essere la neurologia.
Il percorso è stato annunciato alle organizzazioni sindacali del
personale già lo scorso 19 gennaio e sarà motivo di ulteriori
confronti.
L'accordo, che è in fase di definizione, vede il mantenimento
del personale in capo al J.B. Festaz: non sono quindi previste
variazioni del datore di lavoro e pertanto non vi saranno modifiche
nella tipologia del contratto.
Aggiungo di aver personalmente ricevuto un buon numero di
dipendenti del J.B. Festaz ai quali ho illustrato il percorso che
stiamo seguendo, naturalmente dandogli la piena disponibilità che
questo accada, ma fino a quando l'accordo di cui sopra non è
definito e incarnato, e anche questo gli è stato detto, non è il
caso di dare comunicazioni ridondanti in tal senso.
Allo stesso modo agli organi della Casa di riposo, su nostra
condivisione dopo averli visti, hanno svolto i necessari confronti
con il personale per aggiornare il medesimo sugli sviluppi del
percorso che è stato intrapreso e che è ancora in via di
definizione.
Da parte dell'Assessorato vi è infatti il massimo impegno
affinché nella definizione dell'accordo sia sancito che il
personale del J.B. Festaz sia utilizzato, il più possibile, come
gruppo di lavoro dedicato in via esclusiva per il reparto di nuova
apertura, rispettando quindi appieno le richieste del J.B. Festaz
medesimo, quindi non solo dei dipendenti ma anche della parte
politica e amministrativa della struttura.
Le disposizioni regionali contenute nella DGR 1609/2022, tra
l'altro, fissano lo standard minimo di personale per l'ospedale di
comunità.
I requisiti che sono definiti prendono a riferimento quelli
dettati dal DM 77/2022, compiendo un'estensione sulla figura degli
OSS: mentre il DM prevede la presenza di un numero che va da 4 a 6
OSS per un ospedale di comunità di 20 posti letto, le nostre
disposizioni regionali ne prevedono un minimo di 8.
Si tratta volutamente dei requisiti minimi poiché i medesimi
dovranno essere adattati ai singoli contesti nei quali saranno
realizzati in Valle d'Aosta gli ospedali di comunità.
Ad oggi si prevedono due strutture, come richiamato nella
risposta precedente, una presso il J.B. Festaz e una presso il
Comune di Verrès.
Non si tratta pertanto di stabilire tempi e modalità per
definire il superamento e i requisiti previsti in deliberazioni ma
di non scendere sotto il livello dei requisiti previsti nella
citata deliberazione nel momento in cui gli ospedali di comunità
dovranno presentare istanza di autorizzazione e accreditamento per
avviare il servizio.
Il Consiglio di amministrazione del J.B. Festaz ha approvato,
con propria deliberazione, la n. 6 del 30 marzo 2023, il progetto
definitivo ed esecutivo per la realizzazione dell'Ospedale di
Comunità, intervento finanziato dal PNRR.
Missione 6, competente 1, investimento 1.3 in merito al
rafforzamento dell'assistenza sanitaria intermedia e delle sue
strutture.
Aver approvato il progetto esecutivo entro fine marzo, e quindi
nel pieno rispetto dei tempi dettati dai target da aggiungere sulla
tabella di marcia, è motivo di grande soddisfazione che conferma
l'alta qualificazione della Casa di riposo e che ci rassicura sulla
scelta fatta per la realizzazione dell'ospedale di comunità.
Come da comunicazioni pervenute dal J.B Festaz, l'avvio dei
lavori è previsto per il prossimo autunno e pertanto la
programmazione per il trasferimento dei pazienti dal J.B. Festaz a
Variney sarà definita nei prossimi mesi e sarà organizzata previa
opportuna comunicazione con i familiari, con il diretto
coinvolgimento del direttore sanitario della struttura di Variney e
del direttore sanitario della struttura del J.B. Festaz.
Con riferimento alla struttura di Variney, come da deliberazione
338 in data 28 marzo 2022, la medesima avrebbe ospitato sia un
nucleo residenziale di cure estensive, R2, sia un nucleo di unità
di assistenza prolungata.
Preciso che le valutazioni cliniche e tecniche svolte hanno
ritenuto di mantenere attiva la tipologia di setting UAP, che non è
esattamente corrispondente al setting R1 citato nel testo
dell'interpellanza.
Quanto al servizio attivato presso la struttura di Variney,
informo che l'Azienda USL si è già attivata con il soggetto
aggiudicatario del servizio per l'integratore con la parte di
assistenza dei pazienti di unità di assistenza prolungata, come già
richiamato, tra l'altro, nelle iniziative di cui sopra.
La struttura del J.B. Festaz informa che per la realizzazione
della stanza - quella lì Snoezelen, o multisensoriale - il Rotary
ha donato la somma di euro 5 mila e che sono stati raccolti,
tramite varie donazioni, ulteriori euro 5.122,40, per un totale di
euro 10.122,40.
La stanza, i cui costi complessivi di realizzazione saranno
superiori, al momento non è stata realizzata in quanto non è
collocabile a livello di spazi all'interno del nucleo residenziale
"Trattamento demenze".
Il J.B. Festaz, nella primavera del 2022, ha comunque provveduto
all'impiego della somma predetta, integrandola tra l'altro con
risorse proprie, all'acquisto di arredi a questa dedicati:
divanetto rettangolare, arco sensoriale, barra di collegamento in
acciaio per arco sensoriale, velo bianco per arco sensoriale, muro
d'acqua, cuscino abbraccio, bambola per terapia, gattino
addormentato per terapia.
Gli arredi assommano a un importo di spesa di 10.206 euro e sono
provvisoriamente mantenuti inutilizzati in attesa di disporre di
uno spazio idoneo, perfettamente imballati e riposti in un luogo
adeguato.
La stanza multisensoriale, con la relativa attrezzatura che ho
citato, troverà collocazione opportuna all'interno del servizio
nucleo residenziale e trattamento demenze.
L'Azienda J.B. Festaz amplierà infatti questo centro in
relazione alle esigenze manifestate dall'Azienda USL e Regione in
adempimento al nuovo Piano di fabbisogni approvato con la DGR 348
in data 11 aprile 2023.
Presidente -
Replica la consigliera Erika Guichardaz.
Guichardaz E. (PCP) -
È tutto in fase di definizione
tranne il fatto che sappiamo che i lavori iniziano in autunno,
molto probabilmente le persone d'estate dovrebbero anche andare in
vacanza e quindi mi chiedo quando tutto questo trasferimento possa
essere così concordato, perché sappiamo bene che cosa voglia dire
trasferire del personale da una parte all'altra se questo non è
informato con le dovute tempistiche.
Quindi mi spaventa un po' il fatto che senta ancora oggi, che
siamo a fine aprile, dire: "Siamo in via di definizione, abbiamo
fatto un incontro con i sindacati".
Allora mi chiedo veramente dove vogliamo andare se
effettivamente non capiamo i tempi di cosa voglia dire il
trasferimento di personale e il trasferimento di pazienti.
Rispetto alla questione del codice di attività R1, verificherò
in base alla delibera che lei mi ha citato, perché a me risulta una
cosa completamente diversa e quindi su questo farò le mie
valutazioni.
Sull'ultimo punto, speriamo a questo punto che ci sia poi la
stanza, perché adesso abbiamo comprato gli arredi e poi magari la
stanza non ci sarà più o gli arredi, chissà, non saranno più idonei
o chissà cos'altro.
Quindi abbiamo in sostanza messo 10 mila euro in arredi per una
stanza che non c'è.
Quello che volevo capire era se i soldi erano già stati spesi e
lei giustamente mi ha detto che sono stati spesi. Come le ho detto,
torneremo sul tema nel prossimo Consiglio regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK