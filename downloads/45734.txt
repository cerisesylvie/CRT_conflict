Consiglio Regionale della Valle d'Aosta - Oggetto del Consiglio n. 2389 del 21 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2389 del 21 aprile 2023 - Resoconto
OGGETTO N. 2389/XVI - Interpellanza: "Adeguamento del Piano
del benessere e della salute a seguito dell'approvazione da parte
del Parlamento della legge delega in materia di politiche a favore
degli anziani".
Marguerettaz (Presidente) -
Punto n. 71 all'ordine del
giorno. Ha chiesto la parola il collega Marquis.
Marquis (FI) -
Abbiamo appreso che è stato concluso il
percorso che ha portato all'approvazione della legge delega n. 33
del 2023, che punta a riformare le politiche a favore degli anziani
e delle persone non autosufficienti. Questo è un progetto di
riforma che sta all'interno del Piano nazionale di ripresa e
resilienza. Sostanzialmente, viene preso atto che l'Italia è un
paese che invecchia, è un paese che ha una grossa componente di
anziani e che bisogna anche valorizzarli a livello di cittadinanza
attiva, ma che bisogna anche tener conto di tutte quelle che sono
le problematiche che comporta l'anzianità. Quindi, viene prevista
una revisione degli aiuti fiscali e contributivi per chi si avvale
di un assistente familiare, come una badante, dei percorsi
formativi per elevare il livello professionale, prestazioni
universali. Ci sono diverse finalità che portano a rivedere
l'approccio che c'è stato fino a oggi all'argomento: una maggiore
territorializzazione.
Ci sono delle difficoltà nuove da affrontare e quindi la
richiesta dell'interpellanza è di chiedere all'Assessore competente
se, in questa fase di valutazione del piano del benessere e della
salute che è stato predisposto, sono già stati recepiti in parte o
ci sono già contenuti questi obiettivi, oppure dovrà essere questo
piano oggetto di attenzione e anche di riconsiderazione, alla luce
di quelle che sono le nuove tendenze e i nuovi approcci che devono
essere messi dalla pubblica amministrazione per dare gratificazione
ai bisogni di una popolazione anziana. In Valle d'Aosta la
popolazione anziana è significativamente presente e il problema è
ancora arricchito a livello di difficoltà in funzione del nostro
modello insediativo, che è del tutto particolare.
Presidente -
Per la risposta, la parola all'assessore
Marzi.
Marzi (SA) -
Il PSBS, utilizzerò quest'acronimo, nella
macroarea 4 già prevede l'attuazione del potenziamento dei LEPS,
come definiti dal piano sociale nazionale, oltre a quanto previsto
dal PNRR. Lo stesso è già quindi in linea con gli strumenti di
programmazione strategica nazionale, nonché con la richiamata legge
delega del Governo. Non si rilevano pertanto a oggi incongruenze
tra il PSBS in esame al Consiglio regionale e la legge delega, che
sono fondati sui medesimi presupposti. I documenti di
programmazione regionale in ambito sanitario e sociale sono, per
loro stessa natura, recepenti e coerenti con gli indirizzi della
programmazione nazionale e quindi anche con le leggi di riforma
nazionale dalle quali, seppure settoriali, ne discendono.
Ciò vale in questo caso come in ogni ambito. Il testo del
disegno di legge delega approvato lo scorso 21 marzo dalla Camera
dei deputati, che ad oggi non risulta ancora pubblicato in Gazzetta
Ufficiale, richiama i livelli essenziali delle prestazioni sociali
già previsti dalla legge di bilancio 30 dicembre 2021, cioè la n.
234, nonché quanto previsto dalla missione 5 componente 2 del PNRR.
Tali documenti, unitamente al Piano sociale nazionale 2021-2023 che
ha definito il LEPS, oggetto tra l'altro di un mio intervento ieri
nel rispondere a un'iniziativa del collega Baccega, costituiscono
l'ossatura della legge delega al Governo che ora dovrà adottare i
decreti legislativi di attuazione entro il 31 gennaio 2024. Sarà
necessario, una volta adottati i decreti legislativi di dettaglio
che andranno a individuare gli ambiti di competenza regionale, gli
obiettivi e le modalità di erogazione di servizi, recepire tale
indicazione negli atti attuativi che già sono previsti nel PSBS,
proprio per valutare eventuali modifiche della legislazione
regionale.
Al rafforzamento di quanto appena espresso, la legge delega
prende avvio dal riconoscimento del diritto delle persone anziane
alla continuità di vita e di cure presso il proprio domicilio,
previsto nel PSBS nostro a pagina 64, oltre che obiettivo MA2.6 e
MA4.12, e riportato tra l'altro nella DGR regionale 1609/2023, che
recepisce appunto il dettato del decreto ministeriale n. 77 del
2022 anche su questi aspetti tra l'altro, e dal principio di
semplificazione e integrazione delle procedure di valutazione della
persona anziana non autosufficiente. In questo senso è prevista, in
una sede unica mediante i punti di accesso, i PUA, quello di cui
abbiamo appunto discusso ieri in un'interrogazione del collega
Baccega, e bisogna da questo punto di vista vedere il nostro PSBS a
pag. 133 e 137, oltre che obiettivo MA4.6, la valutazione
multidimensionale finalizzata a definire un progetto assistenziale
individualizzato. Da questo punto di vista, sempre per esprimere
piena coerenza rispetto alle premesse della risposta di
quest'interpellanza, bisogna vedere il nostro PSBS a pagina 40
perché indicherà tutte le prestazioni sanitarie sociali
assistenziali necessarie per la persona anziana.
Viene inoltre definita una specifica
governance
nazionale
delle politiche in favore della popolazione anziana che avrà il
compito di: 1) coordinare gli interventi regionali; 2)  la
promozione di misure a favore dell'invecchiamento attivo e
dell'inclusione sociale; 3) la promozione di nuove forme di
coabitazione solidale per le persone anziane e di coabitazione
intergenerazionale, anche nell'ambito di case famiglie e condomini
solidali aperti a familiari, volontari, a prestatori di servizio
sanitari sociali e sociosanitari integrativi; 4) la promozione
degli interventi per la prevenzione della fragilità delle persone
anziane; 5) l'integrazione degli istituti dell'assistenza
domiciliare integrata e del servizio di assistenza domiciliare; 6)
il riconoscimento del diritto delle persone anziane alla
somministrazione di cure palliative domiciliari presso
hospice
; 7) la previsione di interventi a favore di
caregiver
e familiari. Ciò è recepito e integrato nella
macroarea 4 del PSBS che è in discussione in V Commissione, dove si
ritrovano tutte queste indicazioni contenute nella riforma da lei
correttamente richiamata.
Questo, collega Marquis, semplicemente per recepire il fatto che
in meno di quattro minuti ho cercato di dare un percorso logico,
dimostrandole che il nostro PSBS di fatto già integra quanto fatto,
perché deriva dai primi atti che il Governo ha fatto e che si
richiamano alla legge da lei richiamata.
Presidente -
Per la replica il collega Marquis.
Marquis (FI) -
Grazie, Assessore, per averci rassicurati.
Il nostro era un dubbio legittimo, visto che è stata approvata
questa legge delega. Immaginavamo e speravamo che ci fossero già
dei documenti preliminari ai quali ci si fosse potuti raccordare,
così come immagino, da quello che ho capito dalle sue parole, in
questo periodo di tempo, ancorché non ci siano i decreti attuativi,
inizieranno comunque ad attivarsi tavoli di lavoro per seguire
questi argomenti che, a nostro avviso, non sono sicuramente da
prendere sotto gamba e da sottovalutare. Immagino che ci saranno
delle significative innovazioni comportamentali e di approccio alla
trattazione di queste problematiche, che si discosteranno da quanto
è consolidato come metodo o come abitudine, perché anche già solo
quando fanno riferimento alla parte finanziaria, c'è grossa
preoccupazione per la mancanza di risorse, perché il nuovo
approccio parrebbe che abbia la necessità di finanziamenti molto
più cospicui rispetto alla modalità di approccio precedente. Quindi
ci fa piacere che siate sul pezzo e speriamo soprattutto che vi si
resti ancora, da qui a quando ci sarà l'attuazione dei prossimi
decreti attuativi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK