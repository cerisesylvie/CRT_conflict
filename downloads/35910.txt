Consiglio Regionale della Valle d'Aosta - Oggetto del Consiglio n. 243 del 14 novembre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 243 del 14 novembre 2013 - Resoconto
OGGETTO N. 243/XIV - Ritiro di mozione: "Estensione alle
società controllate o partecipate dalla Regione delle stesse norme
vigenti per la pubblica amministrazione per l'affidamento dei
lavori e per l'individuazione dei criteri di selezione delle
ditte".
Président
- Pour l'illustration, la parole au collègue
Cognetta.
Cognetta (M5S) -
Presentiamo questa mozione come gruppi
di opposizione, perché, rispetto a quanto presentato anche negli
altri Consigli, è un percorso che stiamo cercando di fare per
cercare di aumentare la trasparenza e la forza che deriva dalle
società controllate dalla Regione rispetto all'economia locale.
Come abbiamo fatto in passato per le assunzioni o per altre
questioni, quindi veniamo a questa mozione, che riguarda appunto la
gestione dei contratti degli appalti e dei lavori che vengono fatti
dalle aziende sulle quali noi abbiamo interessi principali
preminenti, in quanto siamo azionisti di maggioranza o di
riferimento. In particolare, qui si fa riferimento al gruppo CVA,
al Casinò, a VDA Structure, oppure anche ad associazioni come il
Forte di Bard,
oppure
l'Office du tourisme.
In
sostanza cosa chiediamo? Chiediamo di introdurre le stesse norme
utilizzate dalla pubblica amministrazione in merito all'affidamento
dei lavori e chiaramente anche alla fornitura di beni e servizi.
Vorremmo in teoria avere la possibilità che la selezione e i
criteri di scelta fossero più trasparenti...cosa che notiamo che in
questo momento non succede.
Altra cosa molto importante rispetto a questa mozione è dare la
possibilità a tutte le imprese locali, che ne hanno ovviamente le
qualifiche e le competenze e con i requisiti corretti, di
partecipare alle suddette gare. Spesso ci rendiamo conto che questo
non avviene, non avviene perché si dice sempre le partecipate e le
controllate sono società private e, di conseguenza, possono fare
come vogliono, dimenticando, omettendo che, in realtà, essendo noi
azionisti di riferimento, sono di fatto pubbliche e quindi
interessano tutta quanta la cittadinanza. Penso di avere, diciamo
così, spiegato in maniera dettagliata il contenuto della mozione e
mi riservo successivamente di entrare nel merito con la
discussione. Grazie.
Presidente
- Riapriamo la discussione generale, ci sono
richieste di intervento? Nessuna richiesta di intervento? Se non ci
sono richieste...la parola al collega Rosset.
Rosset
(UVP)
- Merci Madame le
Président
.
Buongiorno a tutti. Chi sono i fornitori delle partecipate?
Questo è un interrogativo importante, perché le partecipate sono e
restano società a capitale pubblico totale o parziale e se lo
ricordano bene quando hanno bisogno, mentre altrimenti le società e
molti loro manager fanno i brillanti con i soldi pubblici, come se
agissero in proprio, spesso con un malcelato disprezzo per la
politica e un disinteresse per la proprietà, e poi sarebbero questa
proprietà tutti i cittadini valdostani. Credo che sia capitato a
tutti magari durante delle inaugurazioni di sentire questa
frizzante aria di indipendenza, privatistica, di chi si dimentica
la missione pubblica che giustifica l'esistenza delle partecipate.
L'esistenza anche se forse adesso è giunta l'ora di distinguere
bene l'inutile dall'utile. Vale, per il tema che solleviamo, il
solito discorso di chi custodisce il custode e cioè siamo sicuri -
penso ad uno dei temi più chiacchierati e cioè le forniture
alimentari - che per gli acquisti di beni e servizi tutto proceda
nel solco delle logiche europee di trasparenza e di economicità?
Stupiscono certi nomi che ricorrono con insistenza, come se il
mercato non fosse in grado di esprimere forme di concorrenza a
beneficio di un ribasso dei costi, pur nel rispetto, che ribadiamo
nella mozione, dell'imprenditoria locale, imprenditoria locale che
troppo spesso anche negli appalti - e lo vediamo negli appalti
comunali - esce con le ossa rotte. Ora, se uno deve comprare
prodotti quali vino, fontina, ha bisogno dei mediatori, o deve
nella logica pubblica scegliere di rivolgersi direttamente ai
produttori? Come si scelgono, ad esempio, i locali con cui vengono
fatte le convenzioni per le mense? E certe forniture...certi aiuti
personali avvengono con criteri di parità di condizioni di accesso,
o vengono sollecitati da indicazione dei nominativi? Potrei
moltiplicarmi sugli esempi, ma credo che in quest'aula e anche fra
chi ci ascolta certe perplessità nei comportamenti siano ben
presenti e allora sarebbe bene avere criteri e linee guida,
indicazioni e certezze per evitare usi e costumi che si introducano
presso gli uni o presso gli altri. Ecco, la nostra mozione va in
questa direzione: di avere criteri, linee guida e trasparenza.
Grazie.
Président
- Merci. Quelqu'un d'autre? La parole au
collègue Chatrian.
Chatrian (ALPE)
- Merci Président.
Qualche considerazione su questa mozione, dividerei in due il
percorso. Qual è l'obiettivo di questa mozione? L'obiettivo è, se
vogliamo, semplice: quello di dare la possibilità nel comparto
società controllate e partecipate sovente al 100 percento, a tutte
le imprese locali che hanno le qualifiche, le competenze,
soprattutto i requisiti tecnici necessari, di partecipare, a che
cosa? Agli affidamenti dei lavori, alla fornitura di beni e
servizi. Questa è la sintesi, questo è il nostro obiettivo. Chi ci
ascolta si chiederà: obiettivo condivisibile, forse obiettivo
scontato, e allora i cattivi della minoranza per l'ennesima volta
portano in aula, in Consiglio questo dibattito. Ieri il collega
Lanièce, discutendo sul bilancio del Consiglio regionale, ha diviso
tra i buoni e i cattivi, in politica ci sono i buoni e i cattivi.
Noi oggi non vorremmo dividere tra i buoni e i cattivi in politica,
perché è una proposta, quindi tutti buoni...a dare la possibilità a
tutte le imprese, però apro una parentesi non politica: in questo
momento esistono imprese buone ed esistono imprese cattive, perché
non hanno neanche la possibilità di partecipare alle grandi o
piccole gare, ai grandi o piccoli affidamenti. Dico questo perché
il problema esiste, a nostro avviso, il problema è pesante,
l'ordine di grandezza è enorme e la criticità è impattante come
dicevano i colleghi che mi hanno anticipato, impattante
sull'economia locale ed impattante sul territorio.
Con questa mozione noi gradiremmo modificare e capovolgere
quest'impostazione. Innanzitutto io penso che, per capovolgere
un'impostazione, dobbiamo tutti insieme conoscere lo stato
dell'arte, conoscere la situazione e soprattutto fare degli esempi,
perché altrimenti sembra sempre che, come ben ci spiegava ieri il
collega, ci sono i buoni e i cattivi anche all'interno di questo
Consiglio... A noi non interessa questa diatriba, a noi interessa
capovolgere quest'impostazione, a noi interessa invertire la rotta,
a noi interessa annientare, azzerare le ingiustizie...in questo
momento il mondo delle società partecipate e controllate regionali
ribadisco è al 100 percento...le pari opportunità non esistono.
Allora, prima di passare alla ricetta o senza avere nessuna
bacchetta magica...alla modifica, vorrei fare con voi qualche
esempio concreto di come vengono affidati i lavori, con che
procedura e anche di che cosa stiamo parlando. Ieri ci siamo
soffermati più di due ore a discutere un emendamento da 250.000
euro, a nostro avviso, era un segnale importante, ecco, oggi in
questa mozione parliamo di decine di milioni di euro.
Nella premessa non abbiamo inserito indubbiamente tutte le
società partecipate e controllate, abbiamo fatto degli esempi. Io
dividerei in tre i gruppi: il gruppo Energia, 100 percento; il
gruppo Impianti a fune, praticamente 100 percento, 100 percento
azionista pubblico; il gruppo casa da gioco, 100 percento azionista
pubblico. Vorrei fare quindi con voi qualche esempio, perché solo
con gli esempi riusciamo a capire...una società 100 percento
pubblica degli impianti a fune negli ultimi tre anni ha fatto solo
per lavori edili, opere edili, semplici, dove decine di imprese
valdostane hanno i requisiti tecnici per partecipare...20 sono
stati gli affidamenti. Ebbene, su questi 20 affidamenti una stessa
ditta è stata invitata nove volte su venti e cinque volte ha vinto
la procedura; un'altra ditta è stata invitata sei volte, quattro
volte ha vinto la procedura; un'altra azienda è stata invitata
quattro volte e ha vinto due volte; un'altra azienda, quattro volte
invitata, ha vinto una volta, praticamente quattro aziende hanno
ottenuto il 70 percento degli affidamenti, e le altre ditte
valdostane? Stiamo parlando di semplici opere edili...le altre
ditte non hanno avuto la possibilità di partecipare. Stiamo
parlando di società al 100 percento pubbliche.
Entriamo nel dettaglio: un affidamento per una pavimentazione,
80.000 euro, affidamento diretto...una demolizione di opere civili,
quindi penso che ce ne saranno centinaia di aziende valdostane che
hanno le caratteristiche tecniche, una ditta è stata invitata e una
ditta ha vinto l'affidamento diretto: 190.000 euro. Su importi
invece un po' più impattanti...600.000 euro per lavori diretti: tre
ditte invitate...un altro lavoro da 95.000 euro, una ditta
invitata, affidamento diretto; un altro lavoro normale, lavori
edili connessi, 155.000 euro, affidamento diretto; un lavoro da
389.000 euro, lavori edili, tre ditte invitate; un altro lavoro da
179.000 euro, affidamento diretto, senza gara; un altro lavoro da
97.000 euro, senza gara, affidamento diretto. Qualche altro
esempio: opere civili, dove decine sono le imprese valdostane che
hanno le caratteristiche tecniche, siamo nel comparto sempre
funiviario, quattro le ditte invitate, l'importo è di 1.300.000
euro. Ancora più curioso..."Riqualificazione opere funzionali",
l'importo è di 1.328.000 euro, tre ditte invitate. Sempre sugli
impianti funiviari, "Lavori di finitura opere edili"...quindi penso
ci saranno centinaia di imprese che hanno le capacità
tecniche...una ditta, l'affidamento diretto, 600.000 euro.
"Ripristino ed ampliamento opere edili": due ditte, 330.000 euro.
Altro importo d'impatto: 431.000 euro, due ditte invitate ed esempi
potremmo farne ancora sempre nel gruppo degli impianti a fune. Dai
100.000 ai 200.000 euro di solito l'affidamento è diretto, senza
concorrenza, senza neanche una semplice procedura negoziata,
"procedura negoziata" vuol dire che quanto meno sono invitate
5-7...10 ditte. Per la costruzione di un'opera edile importante,
che supera i 2.200.000 euro, quattro sono le ditte invitate. Per
una ristrutturazione di un fabbricato esistente, l'importo è di
495.000 euro, le ditte, le imprese invitate sono tre.
Non vorrei annoiarvi, ma penso che la nostra iniziativa, come
dicevo prima nel punto 2, vorrebbe capovolgere la situazione e dare
la possibilità a tutte le imprese locali che hanno le qualifiche e
le competenze di partecipare e poi che vinca il migliore. Poi però
in un altro settore, gruppo Energia, scusate, abbiamo dei casi
interessanti che rileviamo con un certo interesse, perché invece,
per degli affidamenti di 1.700 euro, 15 sono le ditte invitate. Per
un altro affidamento di 2.152 euro le ditte invitate sono 17, ecco,
che si capovolge la situazione, importi di impatto 100, 200, 500
mila euro...gli inviti sono o diretti, o al massimo 2/3, dove
invece il lavoro è "Ripristino del muro a secco"
,
ecco che
1.700 euro è l'importo dei lavori, 15 sono le ditte invitate.
Questo per fare una riflessione a voce alta e questa nostra
criticità che rileviamo l'abbiamo...come posso dire?
fatta...abbiamo cercato di interloquire con le forze produttive in
aula, in II Commissione, martedì, durante il dibattito del bilancio
regionale, perché abbiamo parlato di bilancio regionale e il
sottoscritto ed anche altri colleghi hanno chiesto lumi sulla
situazione e sugli affidamenti delle società partecipate e
controllate. La risposta che ci è stata data è che le pari
opportunità - come vedete da esempi, non perché siamo i cattivi
della situazione - ad oggi non ci sono.
Vorrei fare ancora qualche esempio e poi termino. Tanti sono gli
affidamenti diretti come vi dicevo con importi molto importanti. La
stessa casa da gioco, più volte discussa in quest'aula, per quanto
riguarda la ristrutturazione del Grand Hôtel Billia, dell'Hôtel a
cinque stelle, centrale termica, stiamo parlando di 93 milioni di
euro, non parliamo dei 250.000 euro del collega Lanièce di
ieri...gli affidamenti comunque sono importanti. Termino con un
ultimo esempio, ma perché, a mio avviso, quest'esempio rappresenta
bene l'impianto e l'organizzazione delle società partecipate e
controllate o
in house
. Il 6 aprile 2012 il Governo
regionale approva la progettazione del cunicolo di
sottoattraversamento di via Roma. Questo io penso sia l'esempio
classico di come è strutturato questo modello che va rivisto,
tenuto conto che lo stesso programma relativamente al 2012
,
si cita in delibera, prevedeva
"la
realizzazione del
cunicolo di attraversamento di via Roma per una spesa di
realizzazione pari a circa 1.200.000 euro, di cui 1 milione per i
lavori e 200.000 per i servizi.
Considerato che la Società
Coup, quindi società 100 percento pubblica della convenzione
sottoscritta, ha trasmesso in data 14 marzo
- un mese prima
- la progettazione del cunicolo di sottoattraversamento di via
Roma il cui importo onnicomprensivo ammonta a 1.896.000"
,
c'è una differenza di quasi 600.000 euro. Al di là delle
premesse, cosa si cita in delibera? In delibera la Giunta approva
la progettazione del cunicolo, la nuova spesa e poi il punto 3, io
dico il punto cardine di questa delibera, ma proprio per riportare
al dibattito delle società partecipate e controllate
"di
demandare alla società Coup S.r.l. l'acquisizione di tutti gli
ulteriori assensi e pareri necessari per l'avvio dei lavori"
,
quindi io Amministrazione rivedo il tutto, demando e tu Coup S.r.l.
fai quello che devi fare; cos'ha fatto la Coup S.r.l.?
Ha
fatto una trattativa privata: un affidamento diretto, senza "se" e
senza "ma", senza concorrenza e senza gara e questa è
l'impostazione delle nostre società pubbliche, 100 percento sto
parlando.
Ecco, noi riteniamo necessario ed urgente, senza bacchette
magiche, perché noi non abbiamo bacchette magiche, senza
presunzione soprattutto, di provare a cercare un modello
alternativo per capovolgere questa situazione di ingiustizia nel
territorio valdostano in modo che le nostre imprese, che hanno le
qualifiche, le competenze e i requisiti, possano quanto meno
partecipare a tutti questi affidamenti. Io penso che la situazione
ci obblighi a fare questo passo. Non esistono i buoni e i cattivi,
però in questo momento esistono purtroppo, e me ne rammarico,
imprese che hanno favori, che possono lavorare, che possono
partecipare, che sono invitate ed esistono tantissime imprese e
tantissime altre aziende che non hanno la possibilità di poter
offrire la propria competenza, le proprie maestranze, il proprio
lavoro e soprattutto i propri requisiti - termino, Presidente -
aspettiamo delle risposte puntuali su questo tema. Se si dovrà
modificare la nostra mozione, siamo interessati eventualmente a
delle modifiche formali e non sostanziali, ma noi crediamo che in
questo momento - utilizzo parte del secondo intervento. Presidente
Rini - non si possa più continuare con quest'impostazione e che una
volta per tutte le società partecipate e controllate devono in
questo momento dare le condizioni a tutte le imprese di poter
partecipare, quanto meno di poter avere la possibilità di essere
invitate e quindi partecipare alle gare...non a degli affidamenti
diretti, non esclusivamente a delle procedure negoziate, come
dicevo prima, che noi le consideriamo comunque delle gare chiuse,
ma quanto meno la possibilità di partecipare. Grazie.
Président
- Merci. Il y a d'autres? Pas d'autres? A
demandé la parole le collègue Guichardaz.
Guichardaz (PD-SIN.VDA)
- Sembra strano dover reiterare
una mozione simile a mozioni già presentate nelle scorse sedute,
dover proporre delle mozioni che richiamino alla trasparenza negli
affidamenti e nelle forniture, richiamino all'adozione di prassi
generalmente in uso nelle pubbliche amministrazioni, negli enti
pubblici per società partecipate e controllate che, di fatto, sono
a tutti gli effetti cose nostre, sono società pagate interamente
con i soldi dei cittadini. Noi con questa mozione infatti
impegniamo il Governo regionale ad introdurre le medesime norme
utilizzate dalla pubblica amministrazione in merito all'affidamento
dei lavori, alla fornitura di beni e servizi e criteri di selezione
delle ditte invitate. Credo che una mozione di questo genere non
troverebbe, se non ci fosse magari qualche retropensiero e se ci
fosse totale buona fede, in nessuno di noi opposizione, cioè credo
che questa potrebbe essere una mozione tranquillamente
bipartisan
, perché l'interesse per la trasparenza è un
interesse di tutti noi, che siamo rappresentanti dei cittadini e
rappresentiamo in quest'aula gli interessi di tutti i cittadini. La
nostra mozione continua un percorso che la minoranza, anzi, meglio
l'opposizione, ha intrapreso dall'inizio della legislatura: un
percorso di trasparenza per la trasparenza.
Nella nostra regione le società partecipate e controllate sono
numerosissime, molte hanno bilanci in perdita, altre vanno a
pareggio e pochissime producono degli utili. I bilanci in perdita
sono sicuramente dovuti alla congiuntura negativa o alla natura in
alcuni casi della società, società che producono servizi, tanto per
capirsi, non possono avere degli utili. Dalla lettura dei resoconti
che ci sono stati inviati di cui il collega Chatrian ha dato delle
anticipazioni - tra l'altro, resoconti in molti casi parziali ed
arbitrariamente interpretati dalle società che ce li hanno mandati,
perché alcune società ci hanno inviato i resoconti dettagliati dei
fornitori, delle spese previste e delle spese già effettuate
nell'anno in corso e l'anno scorso, altri hanno ritenuto di volerci
fornire semplicemente i dati relativi, per esempio, agli
affidamenti oltre i 40.000 euro -, dicevo, dalla lettura dei
resoconti che ci sono stati inviati, si può comunque fare una
valutazione del livello di spesa e della qualità della spesa delle
società controllate e partecipate.
Nessuno vuole discutere il singolo giustificativo di spesa,
operazione che peraltro una pubblica amministrazione sarebbe tenuta
a fare, ma è lecito chiedersi quali criteri sottendono ad ogni
decisione di spesa. Vengono agli occhi strane reiterazioni
dall'analisi di questi dati. Spesso le società, le nostre società,
e ribadisco "nostre", in quanto finanziate a volte interamente con
i soldi della fiscalità generale, attingono ai medesimi fornitori e
consulenti che non si sa bene con quali criteri siano stati
selezionati. Dicevo, se le partecipate e controllate fossero delle
pubbliche amministrazioni, sarebbero ben più attente alle modalità
con le quali effettuano le loro spese. Attiverebbero per quanto
possibile procedure aperte o negoziate, magari curando
l'informazione, ampliando la gamma dei fornitori, così da avere
delle condizioni di acquisto concorrenziali. Se esistessero linee
guida valide per le nostre - e ribadisco le "nostre" - società
partecipate e controllate simili o addirittura uguali a quelle in
uso per le pubbliche amministrazioni, sono convinto che si
farebbero dei grandi risparmi, riuscendo, magari anche in virtù
della maggior dinamicità di spesa, della maggior capacità, diciamo,
flessibilità di azione, a coinvolgere anche fornitori di qualità e
a prezzi più concorrenziali.
Guardate, cari colleghi, che in un momento in cui ci accingiamo
a tagliare i contributi ai nuovi nati, in un momento in cui si
tolgono gli aiuti alle imprese agricole e si riducono le spese
sanitarie e quelle sociali, permettere che le nostre società
partecipate e controllate non si attengano a procedure rigide
nell'individuazione dei fornitori di beni e servizi è impensabile.
Le pubbliche amministrazioni sono tenute oggi più che mai alla
trasparenza, infatti le normative prevedono che ogni pubblica
amministrazione abbia sul proprio sito un link, un capitolo sulla
trasparenza che deve essere aggiornato continuamente; in un momento
in cui la trasparenza sarebbe necessaria sia come segnale nei
confronti dei cittadini, sia per contenere le spese, le nostre
partecipate e controllate, pur essendo pagate da noi, dalle mie
tasse, dalle vostre tasse, dalle tasse di tutti i cittadini, non
hanno gli stessi obblighi. In alcuni casi fanno quello che
vogliono, in altri casi non si attengono alle disposizioni sulle
procedure, le disposizioni previste dalla 163, in altri casi
adottano procedure piuttosto fantasiose, ad esempio, i dialoghi
competitivi o altre modalità di affidamento.
Proviamo a chiedere ad un'istituzione scolastica, ad una scuola,
malgrado esista questa raccontata autonomia scolastica, autonomia
didattica, un ente pubblico soggetto alle rigidità previste dalle
ultime norme in materia di
spending review
, cosa ne pensano
dei 600.000 euro spesi in sponsorizzazione da una società
interamente pagata con i soldi pubblici. Cosa ne pensa un ente
pubblico al quale è stata tolta la possibilità per legge di
sponsorizzare magari un atleta...a vedere cifre di questo genere:
600.000 euro di sponsorizzazioni fatte da una società che si occupa
di ben altro. Cosa direbbe un Comune che deve fare ogni giorno i
conti con i propri bilanci, che non può permettersi lo scuolabus
per i propri studenti, che magari non può pagare neppure la
trasferta ad un proprio dipendente che avrebbe la necessità di
incontrare altri amministratori per potersi confrontare in
un'ottica anche di maggior efficienza... Che cosa direbbe questo
Comune se sapesse che una società totalmente controllata dalla
Regione, totalmente pagata con i nostri soldi spende 1.300.000 euro
per servizi trasporto clienti, di cui 437.000 euro di taxi e di
autonoleggi. Provate a guardarvi le normative che prevedono i
contenimenti delle spese nelle pubbliche amministrazioni e poi
ditemi se è possibile per una pubblica amministrazione utilizzare i
taxi o gli autonoleggi con questa, diciamo, disponibilità
economica...437.000 euro di taxi e noleggi. Cosa direbbero le
nostre pubbliche amministrazioni se vedessero cifre che si aggirano
intorno a 1.300.000 euro per l'ospitalità di clienti, per la
fornitura di pasti più o meno gratuiti, tutte forniture affidate
senza obbligo di attenersi a delle norme di contenimento delle
spese, senza obbligo di attenersi alla normativa degli appalti.
Cosa direbbe una pubblica amministrazione, vincolata da rigidissime
procedure, se vedesse che un'opera di ristrutturazione per oltre 30
milioni di euro è stata affidata attraverso un procedura chiamata
"dialogo competitivo". Trenta milioni di euro! Che cosa vuol dire
"dialogo competitivo"?
Cosa dicono gli operatori economici - cosa ancora più grave -
quando propongono e si propongono a queste società controllate e
partecipate e si vedono sistematicamente esclusi..."perché?", non
si sa. Non esistono, come nelle pubbliche amministrazioni,
procedure tali che possano essere impugnate. Non è possibile agli
operatori economici che si vedono esclusi poter chiedere alla
società partecipata di spiegare il motivo per cui sono stati
esclusi, e in ogni caso vi chiedo colleghi, perché - e questo mi
piacerebbe che in replica qualcuno lo spiegasse - per le società
in house
, per le società partecipate e controllate non si
applicano le disposizioni previste dal decreto legislativo 138 del
2011, che prevede che queste società debbano attenersi alle
disposizioni previste dal decreto sugli appalti.
Président
- Merci. Il n'y a pas d'autres inscrits pour
prendre la parole sur ce thème? On peut fermer la discussion
générale? La parole au collègue Nogara.
Nogara (UVP) -
Merci Madame la Présidente.
Io voglio fare un breve intervento, perché quello che è stato
esposto già dai miei colleghi Chatrian e Guichardaz è abbastanza
già eloquente. Volevo solo dire ancora due cose, perché noi, come
opposizione, avevamo richiesto la documentazione appunto su tutti
gli appalti, su tutti i servizi che venivano richiesti dalle nostre
società partecipate. Io esorto i Consiglieri di maggioranza a
prendere visione di questa documentazione, perché è facile rendersi
conto da questa documentazione, conoscendo anche un po' il mondo
imprenditoriale della Valle d'Aosta, come, per esempio, su appalti
per lavori, soprattutto per lavori edili, diverse ditte
partecipano, che fanno capo comunque sempre alle stesse persone,
magari hanno due, tre nomi, se non prendono un lavoro un giorno, lo
prendono il giorno dopo e sono sempre gli stessi. Quando si fanno
degli appalti grossi, come diceva il Consigliere Chatrian, si
invitano una, due, al massimo tre imprese, che si alternano. Se voi
guardate tutto l'elenco degli affidamenti, trovate che gli
affidamenti più grossi alla fine sono andati sempre alle solite
quattro o cinque imprese.
Il mondo imprenditoriale valdostano non chiede niente di
particolare, tutti gli imprenditori valdostani chiedono solo di
essere invitati a partecipare a questi appalti, non chiedono di
essere aiutati, ma essere solo invitati a poter partecipare a
questi appalti e qui non ci si ferma solo ad imprese edili, ma
anche ad imprese che offrono servizi, oppure che offrono prodotti,
ormai c'è un monopolio qui in Valle d'Aosta sulla fornitura di
prodotti. Qui i piccoli imprenditori, i piccoli caseifici ormai non
riescono più ad entrare in questo circolo. È per questo motivo che
chiedo ai Consiglieri di maggioranza, che conoscono benissimo
questa situazione, di valutare bene quello che vi stiamo chiedendo
con questa mozione, per dare un'opportunità in questo momento di
crisi, tutti qua continuiamo a parlare di crisi, ma qui continuiamo
a dare gli aiuti sempre alle solite persone...di dare un aiuto a
tutte le imprese valdostane che in questo momento sono in
sofferenza. Grazie.
Président
- Merci. D'autres? La parole au collègue
Viérin.
Viérin L. (UVP)
- Merci Madame la Présidente.
Torniamo ad affrontare il tema delle società partecipate e
controllate, tema di cui ci siamo occupati in questi mesi e che
oggi torna, soprattutto a seguito delle audizioni di questi giorni
sul bilancio regionale, di estrema attualità, anche nella
sollecitazione delle nostre sensibilità. Altri hanno già parlato
delle finalità di trasparenza, di esigenza di introdurre delle
regole non solo trasparenti, ma che siano più equilibrate e
soprattutto certe per un sistema che la Valle d'Aosta ha costruito
negli anni. Sistema che è fatto, da un lato, dall'Amministrazione
regionale, che era ed è stata per anni il centro, il cuore di
tantissime azioni anche amministrative dirette, gestendo una parte
di risorse che l'autonomia nel tempo, a partire dal 1981, a seguito
del riparto fiscale, ci ha dato la possibilità di gestire,
offrendo, con la potestà legislativa e attraverso risorse adeguate,
una crescita,
un essor
non solo, diciamo,
amministrativo-politico, ma soprattutto una crescita anche
attraverso dei grandi investimenti per la nostra comunità.
Accanto alla parte diretta dell'Amministrazione queste società
partecipate e controllate nel tempo si sono create con diversi
scopi: abbiamo delle società partecipate e controllate che hanno
scopi limitati, temporanei, penso alla nuova università, piuttosto
che all'ospedale, piuttosto che altre, invece altre che sono state
pensate con funzioni che durano nel tempo. Queste società
partecipate e controllate spesso hanno avuto il merito di evitare
che il patrimonio dei valdostani si dissipasse, è il concetto di
riuscire ad essere come valdostani, come comunità, proprietari del
nostro territorio passato attraverso questo sistema delle società.
Ricordo il caso della società Pila, che ci è vicina, dove ad un
certo punto, anche se l'Amministrazione sollecitò degli
imprenditori privati per l'acquisto, alla fine l'Amministrazione,
cioè tutti noi, la Regione, i valdostani si sono - tra virgolette -
"appropriati" e hanno evitato che questo patrimonio si dissipasse e
che rimanesse in capo alla stessa comunità attraverso chiaramente
queste società. Un esempio per dire che spesso queste società sono
state sinonimo di
maîtres chez nous
per evitare ciò che è
successo fuori dalla Valle d'Aosta a tante comunità, dove grandi
gruppi imprenditoriali sono diventati proprietari delle stesse
comunità con i limiti che noi tutti conosciamo. Questo panorama
collegato poi si è aggiunto nel tempo con enti, associazioni,
fondazioni, che invece hanno altri scopi. Spesso non scopi
direttamente riconducibili, diciamo, a lavori, piuttosto che
funzioni propriamente riconducibili in terminologia di società di
utili, ma scopi anche culturali e ricordo il Forte di Bard
attraverso l'associazione,
l'Office
,
che sono citati
nella nostra mozione, ma vorrei ricordare anche, per esempio, le
fondazioni, la Fondazione Grand Paradis ultimamente sta avendo una
funzione che è stata rilanciata anche con adeguati finanziamenti,
si occupa di organizzare...ieri abbiamo discusso tanto sulle
risorse del Consiglio, ecco la Fondation Grand Paradis ultimamente
sta avendo veramente ruoli che spesso si sovrappongono anche a
quelli istituzionali, allora mettere ordine in queste società
partecipate e controllate, in questi enti, in questo parapubblico
oggi è un'esigenza, perché il sistema nel tempo si è costruito, è
stato, diciamo, voluto con un impianto ben preciso, ma oggi la
società e l'evoluzione di questa società impone sempre di più non
solo regole, trasparenza, ma impone di fare anche una riflessione
sugli scopi e su queste società che spesso dovrebbero produrre non
solo utili, ma anche benefici per la comunità. Nei benefici della
comunità chiaramente facciamo rientrare la possibilità che queste
siano società partecipate, che siano enti ed associazioni in
"disponibilità" - tra virgolette - di tutta la comunità in termini
di opportunità, quindi in senso positivo.
Chiaramente non solo in Valle d'Aosta questa riflessione si è
così aperta. È di quest'ultimo periodo un articolo de
Il Sole 24
ore
che parla di società pubbliche
, "corsa senza freni"
,
una ricognizione che è stata fatta a livello centrale parla di
quasi 7.800 aziende censite con un aumento dell'8 percento in un
anno, con un costo solo del personale che supera i 15 miliardi. La
riflessione chiaramente...e in questo panorama è compresa anche la
Valle d'Aosta, ma è una riflessione che si è aperta soprattutto a
seguito del momento finanziario di crisi che stiamo vivendo e la
crisi ha accentuato la lente di ingrandimento sotto la quale sono
state poste queste società partecipate e controllate. Da un lato,
la questione dei manager, la questione di questo mondo parallelo,
perché è diventato un mondo parallelo, dove nessun sacrificio è
arrivato ancora ad oggi e soprattutto anche in Valle d'Aosta, al di
là di certi passaggi che sono stati ricordati sul numero dei
consiglieri di amministrazione, ma io mi riferisco...abbiamo già
avuto modo di parlarne, proprio come operazione di riduzione dei
costi della democrazia, che parta dall'alto e quindi giustamente
dalle istituzioni, ma che poi ricada a cascata anche su questi
manager.
Noi spesso parliamo di società partecipate e ci teniamo a
sottolineare che noi non ci riferiamo alla questione del personale
di queste società partecipate, ma alla questione dei vertici che
spesso hanno dei parametri che effettivamente sono scollegati
addirittura dal mondo in cui viviamo noi qui all'interno di
quest'istituzione con i dibattiti sempre accesi sui costi della
politica. Questi manager vivono in un mondo parallelo e nemmeno 1
euro è stato calato, seppur il momento di difficoltà che ormai dura
dal 2010 a seguito della crisi, delle manovre, del federalismo
fiscale, del patto di stabilità, di tutto quello che abbiamo subito
come Amministrazione regionale, come Regione Valle d'Aosta e come
Regione a statuto speciale, nemmeno 1 euro è stato calato, anzi
abbiamo assistito ad episodi come quello del bonus, del premio di
72.000 euro, che si è aggiunto ai 240.000 euro di emolumento annuo
per l'Amministratore unico del Casinò, o che continua all'interno
del Casinò, a vedere, malgrado le puntualizzazioni dell'azienda, 45
tra dirigenti, impiegati di primo livello e quadro, che hanno un
costo aziendale di più di 5 milioni di euro all'anno. Allora, da un
lato, il costo dei vertici e, diciamo, degli emolumenti di queste
società partecipate e dall'altro...e tra parentesi per quando
faremo una ricognizione e quando interverremo anche su quei
settori, perché ormai è da parecchio tempo che si discute
sull'esigenza anche di intervenire su queste società partecipate e
controllate, ma l'altro
volet
è quello dell'esigenza di
regole certe, della trasparenza di cui altri hanno parlato e che
toccherò limitatamente, ma cercando di sottolineare un aspetto che
ci sta a cuore, cioè che queste società partecipate e controllate
veramente, soprattutto in questo momento, diventino un'opportunità
per tutti e non una possibilità per pochi.
Oggi le risorse ridotte e le norme stringenti, non solo quelle
economico-finanziarie, ma anche le regole che l'Amministrazione
deve subire in termini di assunzioni, in termini di pensionamenti,
di sostituzioni parametrate ai pensionamenti, tetti di spesa,
regole per le forniture di qualsiasi tipo, con regolamenti sempre
più stringenti, senza andar a scomodare le regole che vengono
inserite per gli Enti locali, quindi tutta la questione della
centrale unica di committenza...cioè qui abbiamo un sistema che, da
un lato, per la pubblica amministrazione segue un certo corso,
invece parallelamente per queste società spesso, non sempre, ma
spesso, nella maggior parte dei casi non li vede assoggettati.
La riflessione allora che oggi deve essere aperta - e noi la
riteniamo essere un'esigenza - è quella di evitare che questo mondo
parallelo faccia fare sacrifici a qualcuno e non ad altri, che dia
la possibilità a qualcuno di vedere...così queste società come
un'opportunità e come un'occasione, mentre altri siano totalmente
esclusi da quest'opportunità, noi crediamo che risorse di tutti i
valdostani debbano essere messe a disposizione dell'intera
comunità. È chiaro che di chi è la responsabilità di questo? È
chiaro che è dell'Amministrazione in senso di società partecipate e
controllate da chi? ...dall'Amministrazione e quindi
l'Amministrazione ha l'onere e l'onore di gestire e di discutere
anche regole e, da un punto di vista delle regole, noi crediamo che
questo sia un dibattito aperto anche a livello europeo, non solo a
livello nazionale, soprattutto sui grandi appalti e sulle
forniture, con regole che saranno e sono sempre più stringenti.
Noi quindi crediamo di dover ritornare su questo tema e lo
facciamo anche perché - mi rivolgo al collega La Torre, Presidente
della II Commissione - il 26 di luglio noi abbiamo approvato quella
famosa mozione, che in parte riprendeva questi argomenti che oggi
sono stati di nuovo sollecitati, cercando di solleticare di nuovo i
colleghi della maggioranza affinché non sia un dibattito solo delle
forze di opposizione. Noi oggi in quest'aula gradiremmo che anche
qualcuno della maggioranza, al di là dei banchi del Governo, possa
esprimere il proprio pensiero, perché sarebbe utile e produttivo ai
fini del dibattito, che non è un dibattito limitato al Consigliere
di opposizione e a qualcuno del Governo, ma è un dibattito
dell'intera comunità e quindi noi, in quanto rappresentanti
dell'intera comunità, dobbiamo fare in modo che tutte le
sensibilità siano portate in questo dibattito. Ebbene, noi il 26 di
luglio abbiamo approvato un documento che impegnava entro 60
giorni, quindi, al di là della pausa estiva che spesso ci viene
ricordata, diciamo, come computo dei giorni...impegnava il Governo
regionale, al di là di reperire la documentazione che poi sta
circolando, ad illustrare...così di avere un'idea su quali fossero
le intenzioni su questo tema.
Noi quindi sollecitiamo affinché ci possa essere...chiaramente
in questo periodo siamo stati impegnati per la discussione del
bilancio, ma che il primo argomento possa essere questo della
ricognizione, perché, quando abbiamo la fotografia certa, quando
abbiamo gli elementi che il collega Chatrian ha ricordato, quindi
puntualmente...ma inseriti in un quadro globale, noi potremmo avere
una possibilità di discussione, un dibattito per poi esprimere
ognuno la nostra possibilità, la nostra idea, per vedere se c'è
effettivamente la volontà di intervenire, perché il dubbio oggi ci
sta venendo e forse si sta anche concretizzando attraverso
l'inerzia che continua ad esistere, che non ci sia una grande
volontà di intervenire su questo tema e quindi questo ci fa
pensare.
In questi giorni di bilancio, dove abbiamo assistito ad
audizioni che sono state drammatiche, nel senso contabile, ma non
solo, dove tutti i settori, dall'agricoltura, alla cultura,
all'istruzione, all'impresa, al mondo del lavoro...vengono
sacrificati ed è un sacrificio che si aggiunge ai sacrifici degli
anni scorsi, quindi...e quest'anno è ulteriormente aggravato e
ulteriormente difficile, perché è una crisi che ogni anno ha già
chiesto sacrifici alla comunità, ma che adesso arriva ad un
sacrificio definitivo, perché in certi settori... Quando esiste la
cifra zero in certi settori che abbiamo visto nei capitoli del
Ministro senza portafogli Marco Viérin - dico: "Ministro senza
portafogli" come battuta, Assessore -...perché in certe sue UPB
la cifra zero, anche se tecnicamente ci ha spiegato come
questo viene bypassato, fa riflettere: fa riflettere perché
contabilmente quella cifra zero significa un'indicazione politica
di disinvestire su un certo settore direttamente come
Amministrazione, anche se poi si utilizzano altri canali. Beh, ha
aperto in noi una riflessione e, quando abbiamo assistito
all'audizione del Presidente di Finaosta, questo è stato
confermato, che tutto si sta spostando. Non solo non si inseriscono
regole chiare nelle società partecipate, comunque noi vorremmo che
si vada in questa direzione - e ad oggi questa non è la direzione -
ma tutto si sta spostando principalmente in quelle società, secondo
noi, perché c'è un disegno, una volontà politica di farlo e perché
chiaramente le regole sono diverse, quindi diventa anche una
comodità che giustifica un disegno politico, questo è il nostro
pensiero. Chiaramente sfugge non solo il capitale, non solo le
risorse, che siano reali o fittizie, perché tante risorse poi sono
reali, perché vengono accese attraverso mutui, ma sfugge anche
soprattutto il controllo di trasparenza che noi oggi chiediamo,
quindi le ripercussioni che le cifre...cioè il numero zero si
ritrova in un certo capitolo di bilancio. Hanno delle incidenze,
delle ripercussioni sui settori, sugli impresari, perché quando
sulla legge 27 - quella, per capirci, sull'intesa, sui restauri
conservativi e su tutto il settore dei beni culturali in termini di
lavori - vediamo la cifra di centomila, centomila e centomila nel
triennio, a fronte di milioni di euro che nel tempo hanno visto
evitare che un certo patrimonio culturale andasse dissipato,
significa che il mondo che lavora, l'indotto che lavora in quel
settore non ha una prospettiva, quindi o si ricalibra e si sposta
su altri settori, o le professionalità acquisite nel tempo vengono
meno.
La preoccupazione quindi effettivamente è che la depressione che
vediamo e che leggiamo in questo bilancio sia accompagnata da un
potenziamento di queste società partecipate e controllate, perché
oggi, quando i settori sono a zero, quando i contributi non
esistono più...io direi che anche la parola "contributi" forse
nella nostra comunità dovrebbe essere rivista con sostegni e aiuti,
perché il contributo è anche letto spesso come qualcosa di
negativo, mentre ciò che noi chiediamo, credo in modo trasversale,
è che ci siano dei sostegni ai settori per aiutare magari anche
solo la qualità, però che ci sia un sostegno, non il contributo,
perché chi lavora, dall'allevatore, all'agricoltore fino a chi
accede ad un aiuto vuole un sostegno, non vuole un contributo a
fondo perso semplicemente per averlo, ma vuole sapere
l'Amministrazione in che direzione sta andando e come si potrà
modulare il proprio futuro aziendale. Beh, dicevo, nel momento in
cui il bilancio è quello che conosciamo, nel momento in cui è
finito un mondo, nel momento in cui le ricadute legate a questi
investimenti creano disagio, tensione e preoccupazione e crisi, noi
facciamo diventare queste società partecipate ancora di più
un'opportunità, perché il futuro sarà - e l'avete detto anche in
certe interviste - nei fondi statali, nei fondi europei...e io
aggiungo nelle partecipate, perché oggi ricorriamo al tesoretto di
100 milioni di CVA, che è una risorsa per la Valle d'Aosta e che
oggi sta cercando di essere messa in pratica, ma si sta rivelando
veramente una salvezza, anche se parziale, anche se verificheremo
in che modalità, e ci torneremo, però è un mondo che diventa ancor
più importante ed è lì che si materializzerà ancor più
l'opportunità...
Noi allora cosa vogliamo chiedere e soprattutto cosa vogliamo
evitare attraverso queste nostre richieste? Beh, da un lato, noi
chiediamo che quest'opportunità per chi ha i requisiti...ecco, una
parte fondamentale di questa mozione che è stata illustrata è che
noi chiediamo a chi ha i requisiti, a chi ha i titoli e le
competenze di poter partecipare, non in modo indistinto, perché
siamo sicuramente anche noi e soprattutto fautori della qualità e
delle competenze, però non vorremmo e non vogliamo - e questo
spesso accade - che anche chi ha le competenze e le capacità e ha
le possibilità tecniche di partecipare non sia neppure invitato,
invitato agli appalti...quindi la trasparenza nelle forniture in
tutto ciò che è l'indotto, che è un'opportunità per tutti e che
deve esserlo. Chiediamo soprattutto che sia evitata una cosa: da un
lato, che l'opportunità per pochi diventi un rischio, grandi lavori
per poche imprese. Grandi lavori che fanno morire l'indotto da un
lato e che obbligano i piccoli a doversi assoggettare, a doversi
omologare, a dover chiedere ai grandi di poter lavorare e questo è
qualcosa che in Valle d'Aosta sta succedendo e noi lo mettiamo come
dubbio se questa sia una volontà o meno. Noi la nostra idea ce
l'abbiamo, ma il grande gruppo...i grandi gruppi, noi usiamo il
plurale, ma sappiamo benissimo che in Valle d'Aosta di grandi
gruppi ce ne sono pochi e chi lavora spesso è sempre lo
stesso...offre e porta un altro rischio: quello della criminalità
organizzata, perché dove ci sono grandi capitali e dove ci sono
grandi capitali che sono concentrati nelle mani di poche
persone...eh beh, non abbiamo bisogno di dirlo, non abbiamo bisogno
di scomodare i fatti di cronaca per sapere che la criminalità
organizzata si muove e si muove dove si muove il denaro -
Presidente, scusi, chiedo una parte del secondo intervento, grazie
-, si muove dove si ritrovano questi ingenti e grandi capitali
concentrati nelle mani di poche persone, quindi, da un lato,
rischio di monopolio e di sudditanza. Monopolio e sudditanza, che è
una sudditanza psicologica tante volte, perché abbiamo imprese che
sono magari anche solide, ma che vengono così in qualche modo
sollecitate ad aderire ad un certo sistema, ad un certo modo di
pensare proprio perché sarebbero tagliate fuori dal sistema.
Essere toccati sul lavoro, essere toccati sull'opportunità è
qualcosa che è mortificante e che è mortificante anche soprattutto
per chi, da un punto di vista politico, ha la responsabilità di
gestire questa Regione. Noi quindi abbiamo il dovere oggi di
cambiare questo sistema, che è un sistema di cui si può discutere,
perché è un sistema il cui impianto può essere oggetto di
dibattito, cioè noi possiamo chiederci oggi se il sistema Valle
d'Aosta è un sistema che può funzionare, un sistema con le regole
da inserire, ma è sicuramente nostro dovere oggi rendere
indipendente, rendere indipendente sia dalla politica, ma anche
dalla parte principalmente tecnica intesa come tecnica che fa
politica. Noi cioè dobbiamo creare delle regole certe, delle nome
certe affinché si possa avere tutti la possibilità di vivere
serenamente, perché - e questo è il dato più importante -, quando
ci sono regole certe, c'è libertà, c'è libertà non solo di poter
lavorare, ma c'è libertà di opinione e di espressione, poi ognuno
di noi è libero di avere la propria idea, ma noi non vogliamo più
che ci sia un'idea condizionata dal lavoro, cioè il fatto di non
poter aderire, di non poter esprimersi, di non poter anche solo
esternare il proprio pensiero politico o di simpatia per una paura
di ritorsioni dirette dall'Amministrazione, o indirette attraverso
queste società. Questo non deve più esistere in un Paese, in una
Regione che è nata - e l'abbiamo ricordato ieri, il collega Follien
l'ha ricordato ieri - dalla lotta di liberazione antifascista e di
libertà. Noi allora oggi ci chiediamo se questa libertà in Valle
d'Aosta esista veramente, perché noi abbiamo ancora oggi - e tanti
colleghi lo sanno, non solo dai banchi dell'opposizione - persone
che hanno paura, perché essere toccati sul lavoro è qualcosa che
mortifica, oltre ad impaurire. Questo sistema - e quest'appello è
aperto veramente a tutti - lo dobbiamo cambiare tutti assieme,
perché ripetiamo che sulla costruzione, sull'impianto si può
discutere, ma che si deve intervenire sulla gestione di questo
sistema, su come questo sistema viene gestito e su come oggi
effettivamente...le ripercussioni, soprattutto in un momento di
crisi, che ha sulla comunità e su chi lavora.
Noi quindi ci appelliamo non solo alla sensibilità di tutti per
poter approvare questa mozione, noi ci appelliamo al lavoro della
II Commissione, dove effettivamente in questi giorni è stato
realizzato un percorso di costruzione del bilancio che ci ha
soddisfatti e ci ha soddisfatti soprattutto grazie al lavoro che è
stato profuso in II Commissione, con la documentazione che è stata
fornita, con le audizioni, con i tempi dovuti e che ha fatto
maturare anche una parte di dibattito costruttivo, è nostro dovere
vigilare. È questo è l'appello in conclusione che io voglio
lanciare, che noi vogliamo lanciare come gruppo Union Valdôtaine
Progressiste, perché noi questo sistema lo vogliamo cambiare
veramente, altrimenti non avremmo intrapreso questo percorso, lo
diciamo in tutta serenità, in tutta tranquillità, perché il sistema
in sé è una cosa, la degenerazione del sistema è un'altra. È alla
degenerazione del sistema che noi non vogliamo partecipare e forse
avremmo anche potuto contribuire in termini propositivi al
cambiamento in modo diverso e anche in modo antecedente da un punto
di vista temporale, ma noi crediamo che oggi sia veramente arrivato
il momento tutti assieme di dare certezze. La politica le deve
dare, perché è la politica che è deputata in quest'aula, visto che
abbiamo anche la fortuna di avere delle competenze che sono
competenze che derivano dall'autonomia, di dimostrare che siamo un
popolo fiero, che siamo liberi, ma che la libertà non la enunciamo
solo a parole, ma che la trasferiamo quotidianamente, dando a tutti
la possibilità non solo di avere un'idea, ma anche di dissentire,
anche di fare percorsi diversi, senza peraltro rinnegare niente
delle origini, degli ideali o dei valori, ma se questi valori e
questi principi vengono trasferiti in malo modo all'interno delle
azioni quotidiane, all'interno dell'azione amministrativa, beh, noi
crediamo che siano più importanti i valori rispetto a tutto ciò che
si disattende quotidianamente.
Noi usiamo spesso questa metafora dell'
Ancien Bazar
.
L'
Ancien Bazar
è un negozio storico molto importante nella
città di Aosta che ha una bella scritta e all'interno si vendono
scarpe, forse scarpe cinesi addirittura visto che la Cina va di
moda... Ebbene, noi ci chiediamo se credere nell'insegna o se
credere nel prodotto che viene veicolato, cioè nei valori e nei
principi e noi abbiamo scelto di credere nei valori e in quello che
si veicola quotidianamente alla comunità. Noi vorremmo...ed è per
questo che chiediamo di trasferire certe norme, perché ci rendiamo
conto che forse le competenze, da un punto di vista legislativo,
non ci sono sempre per intervenire su certe regole che sono
nazionali e sovranazionali, ma noi chiediamo che l'esempio parta
dalle istituzioni, che l'esempio parta da qui, affinché tutta la
comunità, soprattutto in questo momento, sia resa libera di capire
qual è la situazione reale, di farsi un'idea, di scegliere
liberamente e di potersi anche esprimere, esporre senza peraltro
essere toccata in quelli che sono i propri affetti, in quelle che
sono le proprie opportunità di lavoro, in quella che è la propria
quotidianità, perché è questo il messaggio negativo che la politica
sta dando in questo momento e che noi non vogliamo più sia un
messaggio che viene veicolato ai giovani. Grazie.
Président
- Merci. A demandé la parole le collègue La
Torre.
La Torre (UV)
- Grazie Presidente.
Io credo che sulle regole della trasparenza non ci sono e non ci
devono essere interpretazioni. Ci devono essere regole certe
garantite dalla pubblica amministrazione, perché su questo si basa
uno stato di...quindi io credo che il tema che oggi voi portate
all'attenzione sia un tema importante, che richiede attenzione e su
cui qualunque discussione si faccia non è mai...come dire? tempo
perso, al contrario ogni approfondimento in questo senso va nella
direzione di dare quella certezza ai cittadini e in questo caso
alle imprese, di regole che sono alla base del convivere civile. In
questo senso io credo che però il ragionamento sia più ampio,
perché fa riferimento a quella che è una comunità, una
collettività, cioè quella della Valle d'Aosta. La nostra è una
piccola collettività e, conseguentemente, abbiamo anche un piccolo
mondo imprenditoriale, questo è evidente, ma nello stesso tempo
questa è una collettività che fa grandi sforzi per crescere,
svilupparsi per confrontarsi con una globalità che oggi distrugge
le piccole collettività. In quest'ambito noi abbiamo avuto e
abbiamo delle eccellenze che sono le nostre società partecipate e
in qualche modo invece, attraverso dei meccanismi di sostegno della
pubblica amministrazione, stanno riuscendo a sfondare questo muro
del dimensionamento, dove crescono anche in un quadro più... Io
trovo molto giusto quello che è stato detto nel momento che si
ripete che, quando una collettività cresce, deve crescere tutta
insieme. Quando noi abbiamo la fortuna di poter avere delle
eccellenze, queste eccellenze devono trainare dietro di sé
l'impresa locale. Ogni opportunità in cui noi in qualche modo
eccelliamo deve essere il veicolo non solo di crescita, ma anche di
sviluppo, incubatore per tutte quelle imprese che oggi sono
piccole, ma hanno un'identità locale e in qualche modo possono
capire e cominciare a ragionare in un modo più forte, unendo le
loro forze all'interno di un quadro locale, però è chiaro che, per
fare questo, bisogna creare all'interno della nostra collettività
un clima che faciliti questo tipo di percorso e questo è
indiscutibile. Io mi ricordo ancora che quando venne Ambrosetti,
che a molti non piacque, la prima cosa che mi disse fu:
"mah,
primo elemento, l'unico forse elemento di sviluppo che può avere
questa Regione è essere buyer di voi stessi, compratori di voi
stessi. Se voi imparate ad utilizzare per primi le vostre risorse
nel fare le cose, avrete già innescato un'economia straordinaria
che vi porterà a quella che poi di fatto è una crescita del
PIL".
Il PIL (il Prodotto Interno Lordo) altro non è che la
capacità di fare impresa e produrre, quindi di pagare tasse in
Valle d'Aosta. Noi non ci possiamo mai dimenticare la nostra
condizione fiscale di dieci decimi e quindi dell'importanza di
avere imprese che paghino localmente le tasse, perché non solo
arricchiscono la nostra comunità, ma fanno crescere l'occupazione e
danno possibilità ai nostri giovani di intravvedere anche un futuro
che oggi non vedono: ecco perché il tema che voi proponete è un
tema importante, ecco perché è un tema che non si può, secondo me,
anche semplicemente liquidare con dei "sì" o con dei "no".
Io credo che la proposta fatta di approfondire il tema in II
Commissione, per quello che mi riguarda, è una proposta
interessante. La II Commissione ha dimostrato, credo possa essere
riconosciuto da maggioranza e minoranza, di avere una grande
disponibilità al dibattito e al confronto. In questo senso...questa
è un'idea mia raccogliendo anche un po' le interpretazioni che ci
sono state, ma anche per togliere quelle che sono le ombre che in
qualche modo mi sembrava che emergessero dall'intervento di
Nogara...forse di documenti, io non ho capito bene cosa si volesse
dire. Io credo che questa sia una Regione che non deve avere ombre,
la trasparenza è esattamente l'opposto dell'ombra, la trasparenza è
luce, filtrare la luce, quindi ombre non ce ne devono essere. Io
credo che anche il fatto di queste osservazioni che io non conosco
e quindi non giudico né nel bene, né nel male sia un qualcosa che
getta delle ombre che non debbono esserci. A mio avviso, quindi noi
dobbiamo agire dando evidentemente funzione al nostro mandato, che
è quello di garantire le regole certe, della trasparenza, in questo
senso, confrontandoci.
Chiaramente, a mio avviso, non è una mozione che risolve il
problema, quindi io, personalmente, di mia iniziativa le dico:
secondo me, sarebbe utile che questa mozione fosse ritirata e fosse
discusso invece l'argomento in II Commissione come lei mi sembra
abbia in qualche modo richiesto, Consigliere Viérin. Io credo che
la Valle d'Aosta non deve diventare il
Far West
, terra di
conquista di aziende che vengono da fuori, noi dobbiamo in qualche
modo difenderci da questa situazione. Dobbiamo dare fiducia alle
nostre imprese, fargli capire che le nostre imprese qui possono
crescere. Dobbiamo anche spiegargli come si fa, perché se
continuano ad essere dei solisti, in un coro generale si perdono,
invece devono essere capaci a costruire, a mettere insieme le loro
capacità, ma la Regione deve fare la sua parte e le partecipate
devono fare la loro parte, perché sono la punta di diamante di uno
sviluppo di questa regione che deve crescere tutta insieme, non ci
devono essere cittadini di serie A, né cittadini di serie B! Noi
non ci dobbiamo dimenticare che siamo valdostani e siamo una
piccola collettività e in una piccola collettività questo si può
fare se lo si vuole fare e io credo che si debba fare, perché sono
arrivati anche i momenti per fare certe cose, per onorare anche il
lavoro che noi facciamo all'interno di quest'aula, perché sennò
rischiamo di essere solo dei politicanti e di vivere di volta in
volta le situazioni in funzione di campagne elettorali, forse è
arrivato il momento di dire: "basta" a questo.
Io, ragionando con lei, sinceramente e molto onestamente anche
intellettualmente le dico: approfondiamo gli argomenti con serietà,
non limitiamo tutto ad una mozione che non ha senso, perché si
riduce ad un "sì", ad un "no", a volte in prese di posizione
semplicemente di maggioranza e minoranza, ma a volte in queste
posizioni non c'è il buon senso o la buona volontà. Io quindi la
invito - poi probabilmente non l'accoglierete... - a ritirarla e a
portarla a discutere in II Commissione allargata ai Capigruppo,
perché la II Commissione in questo caso ha una competenza, ma io
credo che debba essere allargata anche ai Capigruppo, perché un
approfondimento serio si fa così. Grazie.
Presidente
- Ci sono richieste di intervento? Ci sono
richieste di intervento? La parola al collega Cognetta.
Cognetta (M5S)
- Grazie Presidente.
Ho ascoltato con molta attenzione l'intervento del collega La
Torre, io sono un membro di II Commissione, quindi condivido con
lui che la gestione della II Commissione, secondo me, è una
gestione corretta e che ci permette di fare una serie di
approfondimenti e che ci ha permesso fino ad oggi, diciamo così, di
svolgere un lavoro che ritengo buono, quindi nulla da dire su
questo. Faccio però un ragionamento: quando all'inizio di questi
lavori, di questo Consiglio chiedemmo, ad esempio, una Commissione
speciale su CVA, quando chiedemmo un approfondimento sulla Casinò e
sulle altre partecipate, ci fu detto che ci sarebbero poi stati
degli ulteriori approfondimenti in commissione, che non era il caso
di valutare di fare una Commissione speciale, che potevamo fare
delle richieste alle controllate e alle partecipate e che avremmo
avuto risposta per quanto si poteva avere risposta, per quanto,
diciamo così, era possibile. Nostro malgrado, abbiamo votato in
quel caso non avendo avuto le commissioni...vabbè, ci siamo poi
adattati a questo tipo di lavoro.
Per quanto ci riguarda, come Movimento Cinque Stelle,
non
abbiamo avuto grandi risposte rispetto a ciò che cercavamo. Se
posso fare degli esempi su CVA nello specifico, è proprio una
lettera che mi è arrivata l'altro ieri, di risposta rispetto ad una
richiesta precisa, puntuale e specifica: mi è stato detto che non
potevo avere risposte e la cosa quindi mi lascia un po' perplesso.
Io non è che non le credo, Consigliere La Torre, assolutamente non
metto in dubbio la sua buona volontà, così come non metto in dubbio
le parole quando dice che questa comunità piccola può crescere e
deve crescere tutta insieme, ma se lo dice a noi...voglio dire non
auspichiamo altro...e non per motivi elettorali, tutt'altro! Noi
siamo effettivamente espressione di proprio quella parte di persone
che si è sentita esclusa e continua a sentirsi esclusa, però, ecco,
se il suo invito, da un punto di vista politico, è corretto,
dall'altro, vorrei che poi fosse portato avanti, perché, in realtà,
poi viene sempre disatteso, capisce nella logica dei fatti, questo
non lo imputo a lei, lo imputo al sistema nel suo insieme. Lei
allora ha ragione quando dice: "vabbè, ne dovremmo parlare in II
Commissione". Caspita! È lì per quello la II Commissione, però poi
tecnicamente, o anche come Consiglieri...tecnicamente poi non
riusciamo...e infatti c'è una grossa discussione anche su questo:
qual è il ruolo del Consigliere che effettivamente...che tipo di
portata ha rispetto alle modifiche politiche questo Consiglio. In
realtà, ci stiamo dicendo che non ha tutto questo peso, perché poi
gli strumenti che uno dovrebbe avere non riesce a farli funzionare
nel modo corretto, quindi poi alla fine... Sembra che siamo 35
persone...beh, 25 quelli almeno seduti qua che fanno quello che
possono, ma in realtà annaspano e poi viene fuori tuto il
populismo, la demagogia, tutto quello che sappiamo già, che su
certe cose...noi condividiamo, perché se poi alla fine non abbiamo
strumenti, che ci stiamo a fare tutti quanti noi altri?
Invito quindi anche i miei colleghi a riflettere su questa
posizione, noi non l'accettiamo per il motivo che le ho spiegato,
non perché non sia una proposta coerente, ma perché ci porta ad un
rimando che alla fine non ci dà la soluzione, voi voterete
"no"...vabbè, però, d'altro canto, possiamo andare avanti lo stesso
in II Commissione le dico io, al di là della mozione specifica,
credo per quanto...ho presente io i lavori della II Commissione.
Grazie.
Président
- Merci. La parole au collègue Donzel.
Donzel
(PD-SIN.VDA) -
Grazie Presidente.
Credo che il dibattito di questa mattina sia stato molto
proficuo, perché ha permesso di portare in Consiglio regionale la
voce viva delle imprese che vivono la dura realtà economica e la
crisi di questa regione. Ora, ho sempre riconosciuto al collega La
Torre doti impareggiabili di oratoria, ma devo dire che questa
mattina mi ha un po' deluso, il suo intervento è stato molto...
démodé
se posso dire, legato agli interventi che si facevano
anni fa in questo Consiglio quando sostanzialmente si diceva: "ma
sì, c'è sempre la lamentela di qualche imprenditore locale", "anzi
si dia da fare, diventi anche un po' più bravo, perché tanti altri
lavorano", oggi non è più così, oggi sono tantissime le imprese
valdostane che non ce la fanno e che chiedono un diverso sistema di
gestione degli appalti pubblici. Visto che la maggior parte dei
fondi pubblici sono gestiti dalle partecipate e non più dalla
Regione, è giusto, ha fatto molto bene tutta la minoranza, tutte le
forze della minoranza a porre questa questione in Consiglio
regionale. Non è di per sé una mozione che dalla mattina alla sera
cambia il mondo. Noi lo riconosciamo che la conduzione della II
Commissione da parte del collega La Torre è sicuramente una
condizione ottimale, non si può negarglielo: spazi anche mai
registrati prima al dibattito, all'audizione...bisogna riconoscerlo
questo...però non si può, lei lo sa bene, non può farsi carico lei
di tutto il
Mouvement
, di tutta l'Union Valdôtaine" Lei
parla anche un po' a nome suo...di un dibattito se questo dibattito
non è supportato da un voto consiliare, da un voto nell'aula del
Consiglio; tanto più forte è il dibattito sulle partecipate se
andiamo lì con una mozione votata da tutti, anziché se andiamo,
come in questo caso, con una mozione ritirata per poi parlarne.
Le posso dire che ci sono stati dei precedenti che lei
sicuramente ricorda e sempre hanno riguardato la questione delle
partecipate, e in questo convengo con lei sul fatto che qui è stata
posta una lente d'ingrandimento su un singolo aspetto. Non è la
gestione generale delle partecipate, però l'azione delle forze di
minoranza deve essere questa, deve essere di volta in volta portare
un dibattito che sia gestibile in aula, quindi su piccoli pezzi. Se
noi parliamo di tutto, di tutto ciò che riguarda le partecipate,
sicuramente il Presidente Rini ci ferma, non ci sono i tempi e
quant'altro. Io vorrei ricordare però, a mo' di sintesi che sulle
partecipate ci fu un grosso dibattito, per esempio, sugli
emolumenti, diciamo, dei dirigenti delle partecipate, proprio in
questo periodo in cui sono a rischio anche i lavoratori,
soprattutto quelli precari delle partecipate, no? Fu votata una
mozione. La sostenne con caparbietà la maggioranza, mi ricordo il
collega Salzone, animatore di una moralizzazione non solo del
Consiglio regionale, ma anche dei dirigenti delle partecipate. Sa
che cos'è successo, collega La Torre? Non se n'è fatto
assolutamente nulla. Le partecipate regionali restano nicchia di
privilegio e a questo punto guardo i banchi della maggioranza
tutelata, difesa dai colleghi della maggioranza e lì probabilmente
hanno piazzato amici, fratelli, compagni e gente che li sostiene
durante le campagne elettorali, perché altrimenti non me lo spiego.
Quando togliamo un euro alla vecchietta che ha la pensione da 457
euro al mese gli diciamo: "eh, ti faremo pagare il biglietto". Sì,
a chi ha 457 euro al mese, ma che biglietto dell'autobus volete far
pagare? Non lo userà più, punto, la scaricherete, la lascerete in
strada, la lascerete in casa, ma lì non andate a toccare, lì no,
non si tocca. Oggi allora la questione era se riuscivamo a dire che
si possono...che si può...questa mozione è applicabile, con il buon
senso, sapendo che agiamo in un contesto comunque dove valgono
norme del sistema privatistico, ma nulla vieta che ci sia più
trasparenza, nulla vieta che ci si dia dei criteri in cui i nostri
impresari valdostani si sentano sereni, si sentano garantiti da
eguali possibilità di accedere, questo chiediamo. Oggi lo sappiamo
che non è così, quindi chiediamo ad un'istituzione pubblica, che
può naturalmente agire come ha agito, non è che è illegale, ma non
ha creato condizioni di equità, chiediamo di creare condizioni di
equità visto che usano denaro pubblico. È troppo comodo fare i
privati col denaro pubblico, è un'anomalia, è quello che non fa
funzionare il Casinò, che non fa funzionare molte strutture, perché
una cosa è una gestione pubblica, con tutti i suoi difetti, una
cosa è una gestione privata, una cosa è fare i privati con i soldi
di tutti, questo no, questo non mi piace: fare i privati coi soldi
di tutti. Se vuoi fare il privato, ti fai una tua azienda privata,
ti fai le tue regole private; se vuoi fare il manager di una
partecipata pubblica, entra in una logica, soprattutto in questo
momento, pubblica. Allora se negli Stati Uniti un Presidente
americano come Obama ha ritenuto importante intervenire per mettere
delle regole, perché non si poteva lasciare addirittura al mercato
privato il liberismo sfrenato, perché c'è un problema in questo
momento di occupazione e quant'altro, vediamo di non essere sordi a
questa richiesta di mettere regole uguali per tutti, questo è
l'obiettivo che ci siamo dati, quindi perché ritirare la mozione?
Votiamola e parliamone, perché da questa mozione non è che discende
un'azione domani mattina, votiamo e parliamo invece di come
applicarla. Andiamo in II Commissione e ci diciamo: "ma com'è che
riusciamo ad applicare questa mozione? Com'è che riusciamo a farlo?
Quali regole bisogna darsi?", questo è l'argomento, non se la
mozione vada o non vada bene, la mozione va benissimo! Noi dobbiamo
discutere su come applicarla in commissione, quindi ha ragione il
Presidente La Torre quando dice: "ma dovremo parlarne in II
Commissione", certo, ma su come applicarla! Lì sì andiamo
volentieri a discuterne, anche se non facciamo parte di quella
commissione, perché ci sentiamo graditi ospiti, questo è quindi
l'atteggiamento che abbiamo e sosteniamo naturalmente questa
mozione al voto.
Presidente
- La parola al Consigliere Chatrian.
Chatrian (ALPE)
- Grazie Presidente.
Noi presentando questa mozione siamo consci che, se questa
mozione sarà approvata, tutto il comparto delle società partecipate
e controllate non sarà rivisto. Stiamo parlando di capovolgere una
certa impostazione sugli affidamenti. Ho ascoltato tutti gli
interventi, ho ascoltato il Presidente La Torre...non usciamo dal
seminato. Le linee guida, i grandi indirizzi delle nostre società;
noi più volte, come gruppo Alpe, avevamo presentato degli
emendamenti che andavano in quella direzione, perché riteniamo che
i macroindirizzi, le linee guida delle nostre società dovrebbero
essere discusse qua in quest'aula, oggi però in questa mozione noi
non affrontiamo le linee guida e i macroindirizzi e non affrontiamo
neanche ulteriori approfondimenti, noi oggi con questa mozione
vorremmo che nessuno si nascondesse dietro ad un dito, nessuno!
Perché lo stato dell'arte lo conosciamo. Nel mio breve intervento
che ho fatto pochi minuti fa non ho utilizzato il materiale che ci
è stato fornito dalla II Commissione a seguito della mozione
approvata da tutto il Consiglio, perché non ci sono gli elementi su
questa documentazione. Ho fatto però degli esempi, esempi
verificati nel 2013, 2012, 2011, 2010, esempi che chiariscono molto
bene che ci sono imprese di serie A e che ci sono imprese di serie
B, collega La Torre, lei lo sa.
A fronte di una criticità, di un problema da risolvere, noi
poniamo questa mozione che vada a capovolgere quest'impostazione,
quindi il dibattito in II...che oltretutto è già stato organizzato
e pianificato sull'ex mozione approvata nel luglio 2013, che faremo
probabilmente nella seconda settimana di dicembre, ben venga!
Andiamo ad approfondire ulteriormente, però forse è il momento che
la politica deve assumersi le sue responsabilità ed entrare nel
merito, nel concreto, c'è un problema, cerchiamo di risolverlo come
possiamo risolvere.
Io penso che soprattutto il punto 2, com'è stato declinato in
questa nostra mozione di creare le condizioni..."a dare la
possibilità alle imprese locali che hanno titolo, qualifiche e
requisiti, di partecipare agli affidamenti", riassuma molto bene in
questo momento rispetto alla criticità che esiste nel comparto
parapubblico. Non confondiamo però...ho sentito prima: "poca
trasparenza", "qualche ombra"...no! In questo momento in quel
comparto il boccino viene giocato da poche aziende, da poche
imprese e tante aziende ed imprese non hanno neanche la possibilità
di partecipare. Nel momento in cui abbiamo società che affidano
lavori per 600.000 euro senza neanche una procedura negoziata,
senza avere un concorrente...questo è lo stato dell'arte. Ecco, noi
diciamo: "no", noi diciamo che da subito dobbiamo modificare,
colleghi, noi da subito dobbiamo dire che la politica deve
assumersi le proprie responsabilità e poi declinare successivamente
ed applicare l'impegno che speriamo oggi il Consiglio tutto prenda
su questo
dossier.
Presidente Rollandin, nella passata legislatura...conosce
perfettamente quanto meno gli obiettivi, o lo stimolo che il gruppo
Alpe ha portato su questo tema da inizio legislatura. Cos'ha fatto
il gruppo Alpe? Il gruppo Alpe ha presentato delle mozioni,
soprattutto ha presentato degli emendamenti che andavano in una
certa direzione di reimpostare il modello suddividendo però i due
volets
: il primo di natura politica, quello degli indirizzi,
delle macro linee guida delle nostre società partecipate; il
secondo però delle regole! Perché avevamo contezza da diversi anni
che la partita fuori si giocava in maniera...non con le
stesse...non regole, con le stesse pari opportunità per le aziende
o imprese valdostane. La sintesi però qual è dal punto di vista
politico? Che se da una parte abbiamo un bilancio regionale che ha
meno risorse, meno disponibilità e dei capitoli praticamente vuoti,
la partita fuori è ancora interessante. Ecco che a questo punto,
senza entrare nel merito delle scelte delle singole aziende, perché
questa mozione non va a modificare gli indirizzi delle società
partecipate e controllate, noi chiediamo però un posizionamento
serio, necessario, a nostro avviso, sul fatto che comunque le pari
opportunità adesso dovrebbero e devono essere garantite. Io penso
che il Presidente Rollandin, che ha vissuto tutto quest'arco
temporale dal 1981, quando quest'Amministrazione non aveva
risorse...e dal 1981 le risorse disponibili per il territorio
regionale, il territorio socio-economico sono aumentate anno dopo
anno fino al 2009...e nello stesso tempo anche questo bilancio
parallelo è cresciuto, delle società partecipate e controllate, ben
contenti sia cresciuto...ad esempio, il gruppo Energia sia conscio
che il fatto di non dare le medesime possibilità a numerosissime
aziende, artigiani, liberi professionisti, libere professioni non è
più tollerabile. Io sono certo che...e aspettiamo veramente non
solo il posizionamento, ma le ragioni per cui il Governo regionale
o la maggioranza tutta deciderà di non approvare questa nostra
mozione; non perché siamo i primi della classe, perché non lo
siamo, non perché non vogliamo essere i primi della classe...non
vogliamo e siamo certi non avere la bacchetta magica, ma di una
cosa siamo certi: che fuori da quest'aula il popolo delle partite
IVA non ha le pari opportunità nelle società controllate e
partecipate. Io aspetto veramente dal Presidente Rollandin una
presa di posizione su questa nostra mozione, perché sono migliaia
le partite IVA fuori da quest'aula che aspettano delle risposte di
pari opportunità.
Un'altra cosa è il dibattito invece sulla
mission
delle
nostre società, sulle linee guida, se il gruppo CVA dovrà ancora
andare ad investire fuori dalla Valle d'Aosta, dall'Italia,
dall'Europa. È un'altra cosa, non stiamo discutendo di quello -
rubo trenta secondi, Presidente Lanièce - ma stiamo discutendo di
pari opportunità. Sono convinto che il mondo è cambiato, le aziende
strutturate hanno poco lavoro... Il Presidente La Torre parlava
prima..."una società deve crescere insieme"...allora se una società
deve crescere insieme, io sono certo che il Presidente Rollandin
prenderà in mano questa mozione per dare delle risposte di pari
opportunità, in modo che non ci siano aziende con una marcia
inserita, terza, quarta o quinta, o invece delle aziende che non
potranno e ad oggi non possono inserire neanche la prima.
Aspettiamo delle risposte del Governo regionale. Grazie.
Si dà atto che dalle ore 10,58 assume la presidenza il
Vicepresidente André Lanièce.
Lanièce (Presidente) -
Grazie. Ha richiesto la parola per
il secondo intervento il Consigliere Laurent Viérin, ne ha la
facoltà.
Viérin L. (UVP) -
Grazie Presidente.
Intervengo a seguito della proposta, se non abbiamo capito male,
del collega La Torre sulla questione della II Commissione. Intanto
ringraziamo per la disponibilità il collega, perché se c'è una
disponibilità e noi abbiamo capito che questa disponibilità
soprattutto deriva dal fatto che si condividono i contenuti di
questa mozione. Al di là di com'è formulata e al di là - come ha
ricordato giustamente il collega La Torre - di ciò che chiede come
impegno; non tanto nel merito dell'impegno, ma a chi lo chiede e,
se c'è condivisione su questo tema, noi non possiamo che essere
soddisfatti. C'è una disponibilità da parte nostra ad essere
propositivi, i colleghi l'hanno ricordato...e tra la nostra
disponibilità ad essere propositivi e la vostra disponibilità a
demandare la II Commissione ad occuparsi del tema noi crediamo che
una cosa non escluda l'altra, ci potete votare tranquillamente la
mozione. La discussione generale non è ancora chiusa, quindi può
essere ancora emendata, aggiungiamo un punto al deliberato della
mozione che, invece di impegnare il Governo a farlo, impegna, come
per gli Enti locali, la II Commissione a presentare, entro una
certa data, un provvedimento che intervenga in questo campo.
Noi allora le chiederemmo una sospensione per poter discutere di
questa cosa, perché non vorremmo, come è successo per altre mozioni
che sono state approvate e poi niente è stato portato avanti di ciò
che è un impegno, che è solo un impegno di una mozione qualcuno
dice, ma è un impegno che è formale...noi non vorremmo che ancora
una volta ci vedessimo bypassati
o che comunque gli impegni
non vengono mantenuti, perché quella di luglio, entro 60 giorni...è
una mozione che doveva essere rispettata e che non è stata
rispettata. Noi quindi prendiamo come buone queste parole, però noi
vorremmo che sia mantenuto sicuramente l'impianto di un testo che
ha dei contenuti importanti, se poi voi avete delle idee su delle
modifiche da inserire, noi siamo disponibili ad una breve
sospensione per discutere nei contenuti di quello che è il
deliberato. Lo abbiamo fatto per la questione degli Enti locali,
crediamo di aver riportato, da un punto di vista normativo, in capo
alla II Commissione una competenza che era invece stata presa da
altri. In questo caso la materia, la normativa è un po' diversa, ma
se necessità e volontà c'è, per noi la condivisione è più
importante rispetto a quello che è l'organo deputato ad incidere.
Chiaramente noi vogliamo delle garanzie ed è per questo che
chiediamo una sospensione.
Presidente
- Grazie. Ha chiesto la parola il Consigliere
La Torre, ne ha la facoltà.
La Torre (UV)
- Io intervengo affinché non ci siano
equivoci. Io credo che l'argomento, come è stato ben chiarito, sia
importantissimo, credo nello stesso tempo che non ci debbano essere
progeniture, né accuse, né sotterfugi, quindi è un patrimonio
dell'aula. Ritengo che su questo si debba fare un approfondimento
per i motivi che ho detto, non li ripeto e che debba essere fatto
partendo da un foglio bianco e non da questa mozione e questo è
quello ho chiesto io a voi. Ho chiesto: se vogliamo affrontarlo
seriamente, probabilmente dandoci dei tempi...ci mancherebbe altro,
capisco che qualcuno ha avuto qualche delusione rispetto ad altri
impegni presi, però normalmente io, quando prendo un impegno, lo
porto fino in fondo...quindi quello che ho chiesto io - lo ripeto,
anche perché è una mia iniziativa, non è della maggioranza - è di
ritirare la mozione, ritirarla e riscrivere quello che si riterrà
giusto sulla base dell'approfondimento che faremo, il confronto che
faremo in II Commissione. Quello sarà il frutto, il patrimonio del
Consiglio e anche di questa Regione. Capisco, mi rendo conto che
quello che dico io può avere il valore di quello che dico io...
Probabilmente non sono neanche d'accordo con il Presidente, magari
il Presidente non è d'accordo, però lo dico lo stesso. Grazie.
Presidente
- Ha chiesto la parola il Consigliere Laurent
Viérin, ne ha la facoltà
Viérin L. (UVP)
- Collega La Torre, noi prendiamo atto
della sua disponibilità personale, però qui parliamo anche in
termini politici e per questo noi chiediamo una sospensione per
capire e misurare se la sua disponibilità personale viene da un
punto di vista anche politico...è la sensibilità anche delle forze
politiche che compongono...e a questo punto prendiamo atto che ci
sono tre forze politiche e non due che compongono questa
maggioranza, noi chiediamo ecco che ci sia una possibilità di
dialogo, sapendo che noi durante la sospensione discuteremo della
possibilità di ritirare, dell'impossibilità di ritirare, della
possibilità di emendare il nostro testo. Lei quindi ha giustamente
enunciato il suo pensiero, noi abbiamo enunciato il nostro, la
sospensione andava solo nell'ottica di poter vedere se c'è una
possibilità di trovare tra tutte le forze politiche, lei compreso,
un modo di procedere, grazie.
Presidente
- Il Consiglio è sospeso per 15 minuti.
Si dà atto che la seduta è sospesa dalle ore 11,04 alle ore
11,31 e che alla ripresa dei lavori riassume la presidenza il
Presidente Emily Rini.
Rini (Presidente)
- Colleghi, possiamo riprendere i
nostri lavori. Ci sono richieste di intervento? La parola al
collega Viérin.
Viérin L. (UVP)
- Grazie Presidente.
Mi faccio portavoce, a nome dei gruppi di opposizione, avendo
chiesto la sospensione, per arrivare alla determinazione e
all'esito che questa sospensione ha prodotto. Una breve sospensione
del Consiglio, dove abbiamo incontrato i Capigruppo della
maggioranza, Ego Perron e Borrello, che hanno allargato la proposta
che era stata formulata in quest'aula, quindi non solo di portare
in II Commissione il tema, di intervenire in questa direzione, ma
una proposta che abbiamo accolto con piacere, anche quella di
allargare ai Capigruppo questa commissione, al fine di avere gli
elementi necessari che noi reputiamo giusti, anche perché la
documentazione che è stata prodotta è una documentazione corposa,
ma non sufficiente forse ad avere una ricognizione globale. Noi
quindi accettiamo questa proposta e questa disponibilità di andare
in commissione, di allargare ai Capigruppo e quindi ritiriamo
questa mozione sapendo che questo lavoro...e vigileremo affinché
questo sia fatto in tempi consoni, affinché questo lavoro vada
nella direzione del bene della comunità. Grazie.
Presidente
- Grazie. La mozione è ritirata.
Il Consiglio prende atto.
Presidente
- Possiamo quindi passare al punto 26
all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK