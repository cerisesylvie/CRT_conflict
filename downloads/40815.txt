Consiglio Regionale della Valle d'Aosta - Oggetto del Consiglio n. 140 del 4 ottobre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 140 del 4 ottobre 2018 - Resoconto
OGGETTO N. 140/XV - Interpellanza: "Iniziative per prevenire
il fenomeno del suicidio".
Fosson (Presidente)
- Riprendiamo quindi i lavori dal
punto n. 14.21 dell'ordine del giorno. La parola alla Consigliera
Nasso per l'illustrazione.
Nasso (M5S) -
Quando ho preparato insieme ai colleghi
questa iniziativa ancora non si sapeva del tragico epilogo della
signora allontanatasi dal tribunale: è stato semplicemente un altro
suicidio che si aggiunge alla lunga lista di quelli che spesso
leggiamo sui giornali e di quelli che, ahimè, nemmeno leggiamo sui
giornali. È quindi evidente che il fenomeno del suicidio
rappresenta un fatto purtroppo rilevante e fortemente drammatico
della nostra regione. Ripetuti episodi continuano a verificarsi da
parte di persone di età, sesso e condizioni sociali diversi. Questa
grave problematica deve per forza di cose comportare una
riflessione per tutti i cittadini e, per diretta conseguenza, per i
componenti di quest'Aula che dovrebbero rappresentare i
cittadini.
Chiediamo quindi all'Assessore competente di conoscere i dati
relativi agli ultimi dieci anni di suicidi, quali, una mappatura, e
se vi siano in atto delle pubblicazioni sull'argomento da parte
dell'Assessorato della sanità, nonché gli intendimenti e le
eventuali iniziative dell'Assessorato competente per una sorta di
prevenzione.
Presidente -
La parola all'Assessore Certan per la
risposta.
Certan (ALPE) -
Collega Nasso, lei mi chiede i dati,
quindi le trasmetto quelli che ci ha comunicato l'Azienda USL che
sono disponibili presso la struttura complessa di medicina legale.
Sono disponibili le annualità dall'anno 2015. Nel 2015 ci sono
stati sedici casi con un rapporto maschi/femmine di dieci a sei;
nel 2016 diciassette con un rapporto sempre maschi/femmine sedici a
uno; nel 2017 vi sono stati dodici casi con un rapporto undici a
uno; nel 2018 la raccolta dei dati è in corso d'opera, non li
abbiamo definitivi. Circa il 30 per cento dei pazienti deceduti era
conosciuto e seguito dal Dipartimento di salute mentale, il
restante 70 per cento non era mai afferito ai servizi pubblici.
Credo che questo sia un dato importante, soprattutto per quanto mi
indicava lei, sul come fare e dove fare prevenzione. Dai dati
ottenuti anche dal Servizio informatico che rileva le diagnosi di
dimissione è emerso che nel 2008 - qui si riesce ad andare un po'
più indietro - sono stati ricoverati sedici casi di tentativo
anticonservativo (TA) e l'ideazione suicidaria, nel 2009 diciotto
casi, nel 2010 quindici, nel 2011 ventuno, nel 2012 venti, nel 2013
ventinove, nel 2014 venticinque, nel 2015 ventisette, nel 2016
trentaquattro, nel 2017 ventisei e nel 2018 - anno ancora in corso
- ce ne sono stati per ora ventinove. Di fronte a questi dati, che
credo particolarmente crudi, da una parte si può vedere una
riduzione leggera, e dall'altra il numero di persone che vengono
seguite è in aumento, quindi credo siano importanti e se ne debba
assolutamente prendere in considerazione anche la lettura e
l'interpretazione. Di questi dati particolarmente crudi siamo tutti
toccati e non è facile neanche darne una lettura statistica e
asettica; tuttavia, secondo dati aggiornati (stime OMS 2016), la
nostra regione si pone in linea con Stati come la Germania e la
Francia, superiori al resto d'Italia che presenta nel suo complesso
indici inferiori rispetto agli altri Stati europei. Questa non
vuole essere una giustificazione, perché credo che anche un solo
caso debba preoccupare e attivare misure di prevenzione, ma è
indubbio che in una comunità piccola come la nostra questa causa di
morte assume una rilevanza molto più amplificata che altrove, anche
perché viene conosciuta immediatamente; nelle realtà molto più
grandi è difficile averne contezza, quindi sicuramente ci tocca a
volte molto più direttamente.
Per quanto riguarda la seconda domanda (quali le iniziative),
dal momento che esiste una stretta relazione tra i comportamenti
dannosi per la salute, l'abuso di alcol e/o sostanze psicotrope, e
il suicidio, si può ipotizzare che interventi di prevenzione ancora
maggiori per individuare e trattare i soggetti con rischio
suicidario potrebbero risultare efficaci con un'ampia gamma di
comportamenti a rischio e a tal proposito il progetto regionale di
prevenzione attuato dal Dipartimento di medicina preventiva credo
vada ancora più sostenuto e rinvigorito. Vi sono poi casi nei quali
un suicidio si verifica nel contesto di una malattia mentale spesso
non diagnosticata o curata. A questo proposito il Dipartimento
salute mentale ha organizzato due convegni, uno nello scorso anno e
uno a giugno di quest'anno: "L'individuazione e l'intervento
precoce nelle psicosi: un approccio preventivo agli esordi" nel
2017 e "Depressione e psicosi: vecchie diagnosi, nuovi problemi"
nel 2018. È stato aperto inoltre un ambulatorio specifico per gli
adolescenti e i giovani adulti al fine di individuare precocemente
soggetti a rischio di sviluppare gravi disturbi psichici. Nel corso
dell'anno, grazie ad un finanziamento privato, ha preso avvio un
gruppo educativo rivolto a giovani pazienti con esordio psicotico,
in cui vengono svolte attività sportive e socializzanti di gruppo
legate alla montagna (
climbing
, passeggiate, escursioni);
l'obiettivo di tale gruppo è una riabilitazione basata
sull'
empowerment
e sull'acquisizione di strategie di
coping
e
social skins.
Il servizio DSM pone una particolare attenzione ai
ricoveri di pazienti giovani all'esordio della sintomatologia, con
una presa in carico integrata: psichiatrico, psicologico ed
educativo. Mi permetto di ricordare inoltre che la ricca rete delle
associazioni di volontariato presenti in Valle svolge in varia
misura un ruolo molto importante nell'avvicinamento, a volte anche
solo con l'ascolto e la protezione delle persone che evidenziano
fragilità. Di questo ringrazio personalmente - ma penso di poterlo
fare anche a nome vostro - i rappresentanti delle associazioni che
si attivano e svolgono un ruolo molto importante di prevenzione,
protezione dettata soprattutto da quel senso più diretto di
fraternità e di umanità che non sono banali in questi casi, anzi,
mi permetto di dire che sono importanti quanto l'intervento più
clinico.
Per quanto riguarda il punto n. 3 (gli intendimenti), il primo
passo necessario è quello di mettere in atto tutte le azioni
previste dal piano di prevenzione, di intervenire urgentemente per
integrare lo
staff
medico e di supporto psicologico del
Dipartimento di salute mentale che negli ultimi tre mesi ha subito
un elevato grado di
turnover
soprattutto in uscita. Ritengo
in particolare che siano chiari gli interventi da porre in atto, ma
in questo momento è determinante la presenza di specialisti idonei
a renderli concreti, perché non basta preventivarli o programmarli,
poiché, se poi non abbiamo gli specialisti che operano o comunque
le associazioni che in qualche modo hanno un contatto, è molto
difficile.
Come ho avuto occasione già di ricordare in precedenza, è
altrettanto indubbio e molto difficoltoso riuscire a mettere in
atto azioni che possano incidere in modo più efficace nella
riduzione di quella percentuale ancora molto elevata (70 per cento)
di casi potenziali non conosciuti a priori dai servizi e, da questo
punto di vista, è intenzione di richiedere all'azienda USL di
affrontare questo tema avvalendosi anche di competenze
eventualmente rinvenibili da esperti di fuori Valle. Resta inoltre
aperta la disponibilità a discutere di questi temi nell'ambito
della Commissione consiliare - che credo possa essere anche più
interessante - coinvolgendo i responsabili dell'Azienda USL e tutti
gli attori che attorno al piano di prevenzione stanno cercando di
mettere a punto iniziative concrete non solo di monitoraggio, ma
anche di aiuto.
Dalle ore 11:30 assume la presidenza il Vicepresidente
Bianchi.
Bianchi (Presidente) -
La parola alla Consigliera Nasso
per la replica.
Nasso (M5S) -
La ringrazio, Assessore, per i dati
puntuali che ha riportato. Come lei stessa ha detto, se da un lato
sono leggermente in diminuzione i suicidi, dall'altro sono in
grandissimo aumento i tentativi di suicidio. Forse è lì che
dovremmo andare ad analizzare la casistica in modo dettagliato,
perché poi è da lì che potrebbe partire un'eventuale prevenzione
dettagliata e puntuale, poiché in quel gruppo di tentativi di
suicidio possiamo scovare tutte le problematiche. Come lei stessa
ha accennato, il suicidio è spesso l'epilogo di gravissime
problematiche, non solo psichiatriche; spesso sono dovute anche
all'azzardopatia o a gravi problemi familiari. Purtroppo - se ne
parla troppo poco, ma anche in Valle d'Aosta abbiamo avuto dei casi
- alcuni genitori separati con famiglie distrutte arrivano ad un
gesto anticonservativo. La realtà purtroppo è questa e dobbiamo
guardarla in faccia.
Le iniziative di prevenzione potrebbero assolutamente rivelarsi
efficaci, ma forse bisogna fare di più e andare ad analizzare le
problematiche in modo capillare, soprattutto nei tentativi, per
capire in che direzione lavorare. Mi ritengo parzialmente
soddisfatta e sono sicura che poi in V Commissione, benché non sia
la mia, potrò affrontare maggiormente la tematica.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK