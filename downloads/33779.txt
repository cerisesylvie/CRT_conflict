Consiglio Regionale della Valle d'Aosta - Oggetto del Consiglio n. 1848 del 8 giugno 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1848 del 8 giugno 2011 - Resoconto
OGGETTO N. 1848/XIII - Interpellanza: "Verifica dello stato
di salute statica della struttura del viadotto di accesso al
raccordo autostradale del Gran San Bernardo".
Interpellanza
Venuti a conoscenza che la struttura del viadotto di accesso
al tratto coperto del raccordo autostradale del Gran San Bernardo,
malgrado gli interventi di consolidamento degli anni scorsi,
presenta preoccupanti segni di degrado;
Tenuto conto che il collegamento internazionale attraverso il
Gran San bernardo, traforo e colle, ha un'importanza strategica per
la nostra comunità, in quanto unico valico di collegamento con la
Svizzera e con il suo ricco mercato;
Evidenziato che su tale asse si stanno investendo oltre 300
milioni di euro, per la galleria di sicurezza del traforo e per la
variante di Etroubles;
Sottolineata l'importanza di evitare che un peggioramento
della struttura del viadotto possa portare ad un serio pregiudizio
nella percorribilità dell'arteria, vanificando quindi gli effetti
delle ingenti somme investite;
Ricordato che l'Amministrazione regionale è proprietaria
della maggioranza delle azioni della società italiana di gestione
di tale tratta;
la sottoscritta Consigliera regionale
Interpella
la Giunta regionale per conoscere se intenda:
1) attivarsi per acquisire dalla SITRASB tutte le
informazioni necessarie a chiarire lo stato di salute statica del
raccordo autostradale in questione ed in particolare del viadotto a
valle del tornante che immette nel tratto coperto;
2) verificare se siano necessari interventi per un
consolidamento definitivo della struttura;
3) valutare gli eventuali costi di tale opera e un piano
finanziario per fare loro fronte, anche attraverso un rinvio di
altri lavori previsti sulla stessa direttrice nel territorio
valdostano.
F.to: Carmela Fontana
Président
- La parole à la Conseillère Carmela
Fontana.
Fontana (PD)
- Grazie Presidente.
Venuti a conoscenza che la struttura del viadotto di accesso al
tratto coperto del raccordo autostradale del Gran San Bernardo,
malgrado gli interventi di consolidamento degli anni scorsi,
presenta preoccupanti segni di degrado; tenuto conto che il
collegamento internazionale attraverso il Gran San Bernardo,
traforo e colle, ha un'importanza strategica per la nostra
comunità, in quanto unico valico di collegamento con la Svizzera e
con il suo ricco mercato; evidenziato che su tale asse si stanno
investendo oltre 300.000.000 di euro per la galleria di sicurezza
del traforo e per la variante di Etroubles; sottolineata
l'importanza di evitare che un peggioramento della struttura del
viadotto possa portare ad un serio pregiudizio nella percorribilità
dell'arteria, vanificando quindi gli effetti delle ingenti somme
investite; ricordato che l'Amministrazione regionale è proprietaria
della maggioranza delle azioni della società italiana di gestione
di tale tratta, volevamo sapere dalla Giunta regionale se intende
attivarsi per acquisire dalla SITRASB tutte le informazioni
necessarie a chiarire lo stato di salute statica del raccordo
autostradale in questione e, in particolare, del viadotto a valle
del tornante che immette nel tratto coperto, verificare inoltre se
siano necessari interventi per un consolidamento definitivo della
struttura, nonché valutare gli eventuali costi di tale opera e un
piano finanziario per fare loro fronte, anche attraverso un rinvio
di altri lavori previsti sulla stessa direttrice nel territorio
valdostano. Grazie.
Président
- La parole au Président de la Région,
Rollandin.
Rollandin (UV)
- Grazie Presidente.
La collega ha posto un tema di interesse, ha ricordato gli
investimenti che stanno avvenendo in quella zona e che sono
significativi; abbiamo ricordato anche stamani la galleria di
servizio, che darà ancora maggior peso al tunnel del Gran San
Bernardo, quindi quest'opera è di grande interesse.
Ho fatto una richiesta alla SITRASB per avere le informazioni
che le porterò, poi le do la copia, in modo che possa guardarle con
attenzione. Rispetto al tratto del raccordo autostradale in
questione, denominato "curvone" proprio perché c'è quest'ultima
curva, la società SITRASB segnala che ha provveduto di recente a
risanare completamente il manufatto che risale, come tutta la
struttura, al 1964. Vista la complessità dell'intervento e la
necessità di concentrare nei periodi centrali dell'anno i lavori di
manutenzione per motivi climatici, si è proceduto con sette lotti,
avviati nel 1999 e terminati nel 2004; complessivamente l'importo
dei lavori è stato di 7 milioni di euro. Gli interventi sono stati
anche di carattere strutturale, in quanto, oltre al risanamento
completo della struttura, si è provveduto ad eliminare buona parte
dei giunti di dilatazione mediante solidarizzazione degli impalcati
e costruzione di una catena cinematica su nove campate. Adesso
tecnicamente non so spiegare, so solo dire che non ci sono più gli
scompensi legati a quelle classiche dilatazioni previste, questo è
il vantaggio. Si è provveduto anche al risanamento della soletta
con demolizione del calcestruzzo deteriorato e ripristino in
cemento armato, all'impermeabilizzazione con cappa di asfalto, alla
ricostruzione dei cordoli laterali, alla posa di nuova
pavimentazione ed alla messa in opera di barriere di sicurezza
conformi alle norme vigenti. Al termine dei lavori ciascun lotto ha
ottenuto il certificato di regolare esecuzione ed è stato
sottoposto a collaudo tecnico. Per quanto riguarda la situazione
generale del raccordo autostradale, SITRASB provvede, attraverso
piani pluriennali d'intervento, ad effettuare lavori di ripristino
e risanamento di numerosi manufatti e, al momento, sono in corso ad
esempio importanti lavori di ristrutturazione, in particolare del
viadotto detto "dei Dardanelli", all'ingresso del raccordo
autostradale, per un impegno di 3.000.000 di euro.
Secondo punto:
"verificare se siano necessari
interventi
..."; dopo quello che ho detto, chiaramente la
struttura - siccome è stata completamente rifatta - ad oggi non
necessita di ulteriori interventi. In particolare, da rilievi
effettuati, il viadotto "curvone" non presenta problematiche di
rilievo. Considerando che si tratta di un manufatto particolarmente
esposto agli agenti atmosferici ed ai trattamenti disgelanti, sono
invece stati predisposti e sono attualmente in corso dei lievi
interventi di ripristino non strutturale, che è terminato alcuni
anni fa, ma a carattere unicamente conservativo ed estetico.
"Valutare gli eventuali costi di tale opera..."
: come ho
detto sono interventi minimali, se vuole le do i particolari; le do
copia dell'intervento per le parti più tecniche, perché anch'io non
so aggiungere molto. Grazie.
Président
- La parole à la Conseillère Carmela
Fontana.
Fontana (PD)
- Grazie Presidente. Ringrazio il Presidente
perché mi ha tranquillizzata, anche perché mi avevano esposto
questo problema e, visto il momento particolare che stiamo
attraversando in Valle con tutti questi disagi sulle strade, ci
sono rimasta male, nel senso che non ci voleva nemmeno questo...la
mia paura era rivolta alla sicurezza per gli automobilisti. Però ho
visto quello che è stato fatto e mi ritengo soddisfatta della
risposta. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK