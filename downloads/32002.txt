Consiglio Regionale della Valle d'Aosta - Oggetto del Consiglio n. 848 del 4 novembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 848 del 4 novembre 2009 - Resoconto
OGGETTO N. 848/XIII - Interpellanza: "Iniziative per
estendere la semplificazione delle procedure della dichiarazione
sostitutiva di atto di notorietà anche a favore di soggetti
ricoverati in strutture convenzionate".
Interpellanza
Richiamata l'interpellanza n. 26 del 23 settembre 2009 con la
quale si sollecitavano iniziative tese ad estendere la
semplificazione per la dichiarazione sostitutiva di atto di
notorietà relativa alla sussistenza di uno stato di ricovero in
istituto anche alle strutture convenzionate, come già avviene per
le strutture pubbliche;
Preso atto della risposta dell'Assessore alla sanità, salute
e politiche sociali con la quale asseriva che nessuna
discriminazione viene praticata dagli uffici competenti fra
struttura pubblica o convenzionata e che i dirigenti delle
strutture citate sono tutti abilitati a sottoscrivere tale
dichiarazione;
Appreso che strutture convenzionate hanno formalmente
richiesto tramite lettera di essere autorizzate a tale
sottoscrizione senza ricevere alcun riscontro in merito;
Appreso inoltre che ad un familiare di un'ospite del Père
Laurent, non in condizione di intendere e volere, l'Assessore
Lanièce avrebbe consigliato la pratica dell'interdizione;
Considerato che la richiamata interpellanza aveva
principalmente lo scopo di evitare questa soluzione in quanto
onerosa e che richiede una tempistica poco compatibile con l'età e
le condizioni dei soggetti interessati che purtroppo, per
l'inflessibile legge della natura, anticiperebbero per via naturale
la soluzione del problema;
Ritenendo improcrastinabile superare questa situazione
kafkiana;
il sottoscritto Consigliere regionale
Interpella
l'Assessore alla sanità, salute e politiche sociali per
conoscere se vi sono la volontà e le condizioni per risolvere
questo annoso problema.
F.to: Giuseppe Cerise
Président
- La parole au Conseiller Giuseppe Cerise.
Cerise G. (VdAV-R)
- Merci, M. le Président. Mi scuso per
un inconveniente, ma è successo, sono arrivato in ritardo. Adesso
guardo dall'altra parte, perché manca l'Assessore competente! Io
posso andare avanti anche senza l'Assessore, va bene... arriva...
sono confortato che non sono solo ad arrivare in ritardo.
Ci troviamo nostro malgrado a tornare su un argomento che
avevamo sollevato più o meno un mese e mezzo fa: quello riguardante
la famosa dichiarazione sostitutiva e non sto a ripetere tutto
quanto è stato detto già la volta scorsa. Dalle risposte che lei ci
aveva dato la volta scorsa... diceva che deve essere firmata
dall'interessato... nel caso di atto che attesti la nomina di un
curatore... naturalmente nel caso in cui non sia in grado, che era
quello che ci preoccupava maggiormente... per coloro che sono
impossibilitati alla firma per problemi di salute la dichiarazione
verrà raccolta dal pubblico ufficiale, previo accertamento
dell'identità del dichiarante. Il dirigente delle strutture
pubbliche o convenzionate può nei casi sopracitati provvedere alla
sottoscrizione della dichiarazione allegata alla presente, che
viene regolarmente accettata.
Lei ha confermato che non esiste diversità di trattamento per
quanto riguarda le strutture pubbliche e le strutture
convenzionate. Purtroppo noi abbiamo verificato che non è così la
situazione, nel senso che ci è stato riconfermato che una lettera
inoltrata dalla struttura convenzionata, nel caso specifico, Père
Laurent, all'ufficio competente per richiedere un'autorizzazione a
poter sottoscrivere queste dichiarazioni non ha avuto risposta
neanche ultimamente. Pensavamo che dopo questa nostra
sollecitazione vi fosse stato un intervento in questo senso, ma non
solo. Successivamente a questo, si è verificato il caso di una
persona che si è rivolta a lei e lei ha consigliato, proprio perché
tale soggetto non è in condizioni di intendere e di volere, di
procedere all'interdizione. L'interdizione era l'unica soluzione
che si voleva evitare con la nostra iniziativa, in quanto ha dei
tempi lunghi e degli oneri rilevanti. Riteniamo la situazione
kafkiana, perché questo soggetto non solo è ricoverato al 31 marzo,
che è la data di scadenza, ma è da 9 anni che è degente al Père
Laurent e da 4 ha anche la residenza, dunque riceve tutte le
comunicazioni degli uffici competenti riguardo all'assegno di
accompagnamento e quant'altro. Mi sembra una cosa di un'estrema
semplicità, è sufficiente una circolare dell'ufficio competente
alle strutture dicendo che i dirigenti delle strutture sia
pubbliche, sia private sono autorizzati a sottoscrivere tale
dichiarazione. La invitiamo a prendere in mano questa situazione e
a risolverla.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Io ho voluto
approfondire tale questione, mi ero già preso l'impegno l'altra
volta, anche perché cerco di andare incontro alla facilitazione
amministrativa e burocratica, quindi ho voluto guardare a fondo...
anche dopo l'incontro con la persona che è stata citata prima, ma
io sono imbarazzato a parlare di casi privati perché solitamente
sono tenuto al segreto professionale e quindi mi spiace parlare di
casi singoli. Prima di tutto c'è stato un confronto con il Père
Laurent, sotto questo punto di vista perché di fatto è l'unica
struttura che aveva creato questo qui pro quo, tant'è vero che per
le altre strutture private, sono poche, non si era mai creato
questo problema; quindi devo dire che adesso la questione si è
definitivamente chiarita in un colloquio fra il dirigente della
nostra struttura e il responsabile amministrativo del
refuge
. Vorrei solo sottolineare che le strutture
convenzionate hanno formalmente richiesto tramite lettera di essere
autorizzate a tale sottoscrizione senza ricevere alcun riscontro in
merito: non è arrivata mai nessuna richiesta, nessuna lettera dalle
strutture, abbiamo guardato dappertutto, protocollo, eccetera, ma
non è arrivato nulla. Ho visto una lettera firmata dal presidente
del
refuge
che non è mai partita, in via informale, ma nulla
è arrivato in maniera formale agli uffici.
Per quanto riguarda la questione, ai sensi dell'articolo 1 della
legge 11 febbraio 1980 n. 18, i titolari di indennità di
accompagnamento sono tenuti a presentare entro il 31 marzo di ogni
anno la dichiarazione sostitutiva di notorietà attestante la
sussistenza o meno di uno stato di ricovero in regime residenziale,
in caso affermativo se a titolo gratuito. La dichiarazione deve
essere firmata dall'interessato o, nel caso in cui l'interessato
sia un minore, interdetto o inabilitato, dal legale rappresentante,
dal curatore, dal procuratore, dal tutore e dall'amministratore di
sostegno e dall'eventuale erede. Qualora si verifichi il caso in
cui l'interessato si trovi in una situazione di impedimento
temporaneo a firmare, come la maggior parte dei pazienti, per
ragioni connesse allo stato di salute, ai sensi del DPR n.
445/2000, la dichiarazione può essere resa dal coniuge o, in sua
assenza, dai figli o, in mancanza di questi, da altro parente in
linea retta o collaterale fino al terzo grado resa al pubblico
ufficiale. Nello specifico, sempre ai sensi della legge n.
662/1996, un funzionario incaricato dell'Ufficio competente in
materia di invalidità civile, questo pubblico ufficiale... ossia il
coniuge, i figli, i parenti in linea retta fino al terzo grado
possono fare questa dichiarazione all'Ufficio di invalidità civile.
Preciso che questo risulta chiaramente nella nota esplicativa in
calce al modulo da compilare e qui credo che vi sia stata una
questione di moduli vecchi, perché nel modulo nuovo, dichiarazione
sostitutiva di notorietà, nelle note informative si dichiara
esplicitamente:
"La dichiarazione dell'interesse di chi si trovi
in una situazione di impedimento temporaneo per ragioni connesse
allo stato di salute è sostituita dalla dichiarazione contenente
espressa indicazione dell'esistenza di un impedimento resa dal
coniuge, o in sua assenza dai figli, o in mancanza di questi da
altro parente in linea retta o collaterale fino al terzo grado al
pubblico ufficiale, previo accertamento dell'identità"
, quindi
con la carta di identità, fotocopia della mamma o del parente, si
va all'Ufficio invalidi e le figure che ho detto prima fanno questa
dichiarazione sostitutiva.
Infine, se si verificasse il caso di un soggetto che non rientri
nell'ampia casistica sopracitata, ovvero un ricoverato totalmente
privo di congiunti e privo altresì di amministrazione di sostegno o
tutela affidato ad un ente pubblico, la struttura ospitante, nella
persona del legale rappresentante, o suo delegato, può
sottoscrivere la dichiarazione. Questa possibilità esiste sia per
le strutture pubbliche che per quelle private. Si era creato un qui
pro quo con il responsabile amministrativo del
refuge
che,
io credo, sia stato definitivamente chiarito, quindi tutte le
casistiche che ho detto, se applicate correttamente, non creano
alcun problema. Ringrazio per aver fatto presente che c'erano tali
problemi e siamo riusciti a chiarire con le strutture qual era il
problema.
Président
- La parole au Conseiller Giuseppe Cerise.
Cerise G. (VdAV-R)
- Ringrazio l'Assessore, speriamo che
si possa mettere la parola fine su questa situazione. Il nostro
intendimento non era quello di polemizzare, ma di risolvere un
problema, non il singolo problema che può capitare a Tizio e a
Caio, ma il problema che può capitare a tutti quelli che purtroppo
si trovano in tali condizioni. Ci pareva la cosa più semplicistica
quella che, quando uno è ricoverato, il dirigente della struttura
potesse dichiarare che quel soggetto al 31 marzo di quell'anno era
lì degente. Mi pare una cosa molto semplice, invece a volte si
vanno a complicare le cose che paiono le più elementari.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK