Consiglio Regionale della Valle d'Aosta - Oggetto del Consiglio n. 1131 del 27 febbraio 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1131 del 27 febbraio 1985 - Resoconto
OGGETTO N. 1131/VIII - DISAGI DEI CITTADINI CHE DEVONO
SOTTOPORSI AD ESAMI CLINICI PRESSO LE STRUTTURE PUBBLICHE. -
IPOTESI DI SMANTELLAMENTO DELLA STRUTTURA DEL DISPENSARIO
ANTITUBERCOLARE DI AOSTA. (Interpellanze)
PRESIDENTE:
Do lettura della prima interpellanza
presentata dai Consiglieri Mafrica e Bajocco:
INTERPELLANZA
Poichè i disagi dei cittadini che devono sottoporsi ad esami
clinici presso le strutture pubbliche continuano ad essere gravi,
nonostante gli onerosi interventi della Regione nella costruzione
di nuove sedi;
i sottoscritti Consiglieri regionali
INTERPELLANO
l'Assessore regionale alla Sanità ed
Assistenza Sociale per sapere:
1)
quali sono le ragioni organizzative o strutturali
che costringono i cittadini valdostani ad aspettare circa tre mesi
prima di poter ottenere una ecografia al fegato o allo
stomaco;
2)
se la Giunta intende dare corso alla richiesta
dell'U.S.L. di un aumento del personale tecnico attualmente addetto
al laboratorio dell'Ospedale;
3)
se corrispondono al vero le notizie di un prossimo
smantellamento dei servizi oggi espletati dall'ex Consorzio
Antitubercolare, con conseguente aggravio della già caotica
organizzazione delle strutture diagnostiche dell'Ospedale di viale
Ginevra.
F.ti: Demetrio Mafrica, Igino Bajocco
PRESIDENTE:
Do lettura dell'interpellanza presentata dai
Consiglieri Torrione, Pascale e Breuvé:
INTERPELLANZA
Secondo alcune voci, l'Assessorato regionale alla Sanità ed
Assistenza Sociale avrebbe stabilito di utilizzare la palazzina
dell'ex-Consorzio Antitubercolare di Aosta come sede di Uffici e di
un Laboratorio di zooprofilassi.
Se tale ipotesi corrisponde al vero si verificherebbe il totale
smantellamento del dispensario, delle sue attrezzature mentre il
personale dell'ex-Consorzio si troverebbe a dover essere trasferito
presso il locale presidio ospedaliero.
Ora questo tipo di operazione appare in contrasto con lo spirito
se non con la lettera della legge 833/1978 con la quale si prevede
effettivamente la soppressione dei Consorzi Antitubercolari, e il
contestuale trasferimento del personale, dei beni, delle strutture
e delle funzioni ai Comuni e quindi alle U.S.L.
La legge regionale n. 70/1982 ha infatti stabilito che "le
funzioni già espletate dal Consorzio Antitubercolare sono svolte
dai servizi dell'U.S.L. secondo l'organizzazione prevista dalla
legge regionale n. 21/1981 e le indicazioni e prescrizioni del
Piano sanitario regionale".
Al riguardo però il piano regionale non stabilisce nulla per cui
le funzioni già esercitate dal Consorzio restano quelle previste
dal TULLSS (legge 1265/1934) e dallo Statuto dell'Ente
soppresso.
Ma a prescindere dall'aspetto puramente giuridico della
questione ciò che importa è il soddisfacimento di un pubblico
interesse che si deve sostanziare ovviamente in un atteggiamento
politico e quindi in un provvedimento amministrativo o
legislativo.
Ora l'eventuale decisione di sopprimere un servizio del genere
si rivela in netta contrapposizione con quelle che sono le esigenze
effettive dell'utenza. Ciò in relazione anche al fatto che da una
stima approssimativa si può calcolare che nel presidio
dell'ex-Consorzio affluiscono mediamente dalle 13.000 alle 14.000
persone all'anno ciascuna delle quali si sottopone a molteplici
indagini (cliniche e strumentali). Oltre a queste circa 100 persone
sono sottoposte annualmente a cure ambulatoriali per forme
tubercolari mentre 90 pazienti sono "seguiti" in regime di
chemioterapia di consolidamento.
A parte questi elementi, un dato è quanto mai sintomatico ed
è quello relativo ai casi di tubercolosi attiva clinicamente
riconosciuti che nell'anno 1982 (com'è statisticamente accertato)
hanno raggiunto le 90 unità.
Tutto ciò premesso, i sottoscritti Consiglieri regionali del
Gruppo socialista
INTERPELLANO
l'Assessore regionale competente per conoscere:
1)
se è intendimento della Regione smantellare la
struttura del dispensario Antitubercolare di Aosta per adibire lo
stabile a sede di Uffici e di un laboratorio di
zooprofilassi;
2)
a quali servizi ospedalieri verrebbero destinati i
dipendenti attualmente in servizio presso il predetto dispensario
in caso di soppressione dello stesso;.
3)
a quali usi sarebbe destinata, sempre in caso di
soppressione, l'attuale attrezzatura di cui dispone il predetto
dispensario e a quale servizio ospedaliero sarebbe assegnato il
compito di conservare gli archivi clinico e radiologico;
4)
quale potrebbe essere il presidio dell'U.S.L.
capace di svolgere le stesse funzioni, come previsto dalla legge
dell'ex-Consorzio Antitubercolare.
F.ti: Gianni Torrione Liborio Pascale Lilliana Breuvé
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Con questa interpellanza noi ritorniamo
su di un problema che può sembrare minuto ma che tocca da vicino
persone che si trovano in stato di bisogno. Ci riferiamo ai disagi
degli anziani e dei bambini che devono sottoporsi ad esami clinici
presso e strutture pubbliche della nostra Regione.
La prima questione riguarda il problema delle ecografie. Abbiamo
potuto verificare in numerosi casi che occorrono anche tre mesi
prima di poter avere la possibilità della esecuzione di una
ecografia al fegato o allo stomaco. Chiediamo all'Assessore se
questo è accettabile e da quali ragioni organizzative può dipendere
una situazione del genere. Noi crediamo che in alcuni casi
l'ecografia sia utile per accertare una malattia grave e quindi la
rapidità nell'esecuzione di questo esame è importante, anche in
vista della successi va terapia.
La seconda questione è relativa al laboratorio dell'Ospedale.
Non sappiamo se ci siano state novità ma abbiamo avuto notizie che
il Comitato di gestione dell'U.S.L., contrariamente a quanto aveva
affermato l'Assessore in risposta alla nostra precedente
interpellanza, ha proposto di aumentare il numero dei tecnici.
Vorremmo sapere se la Giunta regionale intende accogliere questa
richiesta e intervenire per un aumento dei tecnici di
laboratorio.
La terza questione riguarda l'ex Consorzio Antitubercolare. Nel
Consorzio si svolgono attività di diagnosi, prevenzione e in parte
di terapia per le malattie del torace. Questo Consorzio ha un
patrimonio di cartelle cliniche (circa 100.000) che contengono i
dati di tutta la popolazione valdostana che non possono essere
perdute. Si è avuta notizia della possibilità di smantellamento di
questa struttura e del trasferimento del personale all'interno
dell'Ospedale di via Ginevra: vorremmo sapere se è vero e come
verrebbero svolte all'interno dell'Ospedale tutte le diverse
attività attualmente svolte dal Consorzio. Qualunque cittadino può
recarsi in ambulatorio e nel giro di due ore può avere i risultati.
Vorremmo sapere come verranno effettuate dall'attuale struttura
dell'Ospedale nuove lastre, quando già si è costretti a ricorrere a
strutture private per un discreto numero di esse; vorremmo anche
sapere se l'Ospedale sarebbe in grado di sopportare le 13.000 -
14.000 nuove lastre in aumento se venisse smantellato questo
servizio e se
,
disperdendo questa struttura che ha una sua
operatività, saremmo in grado di garantire alla popolazione la
stessa tutela.
Noi crediamo che questo problema non debba essere sottovalutato
perchè in Valle d'Aosta ci sono due fattori da tenere presenti: la
percentuale di ammalati di tubercolosi, superiore alla percentuale
nazionale, e la presenza costante della tubercolosi bovina, che
l'Amministrazione non ha ancora debellato e che in qualche misura
può anche incidere sulla percentuale di tubercolosi umana. Noi
vorremmo sapere se l'Assessore alla Sanità ha qualche cosa di nuovo
e di positivo da dirci rispetto a questi tre problemi.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.)
: Sembra che l'argomento che abbiamo
sollevato in Consiglio con questa interpellanza meriti veramente un
approfondimento. La nostra richiesta è molto più specifica rispetto
a quella contenuta nell'analoga interpellanza del gruppo comunista:
parliamo dell'ex-Consorzio Antitubercolare di Aosta e su questo
argomento è opportuno fare alcune considerazioni.
La prima si rifà alla legge n. 833 del 1978 nella quale si
ipotizza la soppressione dei consorzi antitubercolari e il
contestuale trasferimento del personale, dei beni, delle
attribuzioni e delle funzioni all'Unità Sanitaria Locale. La legge
regionale del 1980 ha recepito: questa indicazione e recita: "Le
funzioni già espletate dal Consorzio Antitubercolare sono svolte
dai servizi dell'Unità "Sanitaria Locale secondo l'organizzazione
prevista dalla legge
regionale n. 21 del 1981 e le
indicazioni e prescrizioni del piano sanitario regionale". Qui c'è
la prima incongruenza perchè il, piano regionale non
stabilisce nulla circa le funzioni già esercitate dal
Consorzio Antitubercolare per cui, nel silenzio della legge, le
funzioni del Consorzio restano quelle previste dal testo unico
della legge n. 1265 del 1934 e dallo statuto dell'ente soppresso e
questo non per una interpretazione capziosa della legge ma perchè
le cose stanno effettivamente in questi termini.
Non ci interessa comunque l'aspetto giuridico del piano
regionale che dovrà essere rivisto perchè ha bisogno di opportuni
aggiornamenti, ma il fatto di sostanza e noi riteniamo che questo
tipo di struttura nel tempo e per le condizioni della Valle
d'Aosta, abbia avuto un'importanza primaria per la cura e la
prevenzione della tubercolosi. In tempi più recenti c'è stata una
diminuzione della malattia per effetto di una maggiore prevenzione
e per i farmaci usati, che hanno aggredito la malattia in modo più
efficace che non in passato. Devo riconoscere però che, dai dati
statistici che noi abbiamo, la preoccupazione su questo specifico
argomento esiste perchè nel 1982 si sono verificati 90 casi di
tubercolosi attiva.
Il discorso sul dispensario va fatto quindi in termini diversi
rispetto a quello che prevedeva la legge, in maniera più brutale.
Questo istituto ha svolto e svolge tuttora una importante funzione.
Con una stima approssimativa si può calcolare che nel presidio
dell'ex-Consorzio Antitubercolare affluiscano mediamente dalla
13.000 alle 14.000 persone all'anno e questo dà una dimensione
della funzione che svolge questo istituto e citiamo anche il fatto
che oltre 100 persone si sono sottoposte a cure ambulatoriali
dirette presso l'ex-Consorzio per forme tubercolari, mentre i
pazienti che sono stati seguiti con la chemioterapia sono circa 90
unità. Questo è il quadro, che non è stato disegnato a tinte fosche
per segnalare la situazione della tubercolosi in Valle d'Aosta, ma
per dire che il presidio sanitario ha una sua validità e mi
permetto di dire che, al di là delle funzioni che svolge, ha un
grosso vantaggio rispetto ad altre strutture ospedaliere,
determinato dal fatto che è un presidio al quale il cittadino si
avvicina senza tante pastoie burocratiche, nel senso che quando si
presenta al dispensario può farsi visitare senza bisogno di
autorizzazioni preventive o di tutti quei filtri che in qualche
caso, giustamente, la legge pone per usufruire di altre prestazioni
anche ambulatoriali.
Il discorso di smantellare questa struttura per adibirla, come
abbiamo sentito dire, a sede di uffici e ad un laboratorio di
zooprofilassi mi sembra una eccessiva semplificazione del problema,
anche se si può dire che tutta la struttura del Consorzio
Antitubercolare potrebbe essere trasferita all'U.S.L.. Se verrà
trasferita all'U.S.L., dove finirà il personale? Quale reparto
svolgerà ancora questo tipo di funzione? Quali saranno le strutture
che potranno venire incontro alle esigenze della popolazione, che
sinora sono state soddisfatte, a nostro avviso in modo positivo,
nell'ambito della struttura dell'ex-Consorzio Antitubercolare? Ci
preoccupa anche l'eventuale destinazione delle attrezzature
attualmente alloggiate nell'ex Consorzio. Se tutta la struttura
verrà assorbita dall'ente ospedaliero, vi saranno delle difficoltà
perchè, da quanto ci risulta, già adesso i medici ospedalieri
impegnati in attività ambulatoriali e segnatamente i medici della
radiologia, lavorano totalizzando il massimo delle ore consentite.
Se li caricheremo di ulteriori incombenze non so come potranno fare
fronte alle necessità e alle esigenze della collettività.
Un'ultima osservazione riguarda lo smantellamento della
struttura del dispensario, che ha un'attività preminentemente
radiologica. Io credo che prima di smantellare bisognerebbe
guardare cosa si fa altrove. L'Unità Sanitaria Locale ha stipulato
una convenzione con l'I.R.V. e per questa convenzione vengono spesi
460 milioni. Io allora mi chiedo perchè servirsi dell'I.R.V. e non
utilizzare meglio le strutture del presidio sanitario che abbiamo
già a disposizione. Questi sono i dubbi che abbiamo.
Li abbiamo esplicitati in questa interpellanza e riteniamo che
l'argomento meriti un approfondimento. Aspettiamo pertanto una
risposta precisa e puntuale dall'Assessore competente.
PRESIDENTE:
Ha chiesto la parola l'Assessore alla Sanità
ed Assistenza Sociale Voyat; ne ha facoltà.
VOYAT (U.V.):
Voglio rispondere alla prima domanda posta
dal gruppo comunista. Purtroppo è vero che occorrono circa due mesi
per l'ecografia per gli esterni. Ciò è dovuto soprattutto a ragioni
strutturali, sia di personale che di macchinari e soprattutto al
grande aumento delle richieste di prestazioni. Il responsabile
dell'unità operativa di radiologia ha affermato che sta già facendo
specializzare un nuovo medico che affianchi l'unico medico di tutta
l'unità operativa di radiologia a tempo determinato, che è appunto
quello addetto all'ecografia. C'è un altro dottore che si interessa
di ecografia, ma si suddivide tra le strutture della maternità e
della geriatria per effettuare l'ecografia in piastre.
I medici dell'unità operativa di radiologia stanno organizzando
delle riunioni con i medici di base per istruirli sull'opportunità
dell'ecografia in quanto, secondo i responsabili della radiologia,
ci sarebbe un abuso nelle richieste di ecografie che spesso
potrebbero essere sostituite da altre visite e analisi. Tengo anche
a precisare che l'ecografia è fatta solo nella regione addominale e
non allo stomaco. Ci sarà quindi un potenziamento di personale
medico specializzato, perchè l'ecografia deve essere fatta solo da
medici e non da tecnici di radiologia, e nello stesso tempo ci sarà
anche un potenziamento dei macchinari per effettuare
l'ecografia.
Alla seconda domanda posta dal Partito Comunista rispondo che è
vero l'Unità Sanitaria Locale ha chiesto nuovi tecnici di
laboratorio da destinare al laboratorio di Via Ginevra, ma noi
riteniamo che prima di fare nuove assunzioni sia il caso di fare
un'analisi sul lavoro dei diversi laboratori, perché c'è la
possibilità di trasferire personale dal laboratorio di via Guido
Rey al laboratorio di Via Ginevra. Dopo si vedrà se sarà il caso o
meno di assumere altro personale o di fare dei corsi per avere
nuovi tecnici di laboratorio da assumere in Valle d'Aosta. Venerdì
sarà presentato in Giunta un progetto di legge per l'esenzione dal
pagamento del ticket dovuto sulle analisi di laboratorio e ciò per
due motivi fondamentali. Il primo è dovuto all'enorme affluenza per
i prelievi: il fatto di non dover pagare il ticket elimina parte
dell'attesa. Il secondo è dovuto all'entrata estremamente limitata
per i ticket che si aggira intorno ai 20 milioni al mese. Noi
riteniamo che, accollando alla Regione questa parte dei ticket, si
potrà risparmiare del personale che sarà adibito ad altre attività
e quindi si ridurranno le attese per i prelievi. E' giunta conferma
che entro il 15 marzo arriverà una nuova macchina che accelererà le
risposte degli esami ed eliminerà parte dei disagi.
L'ex-Consorzio Antitubercolare non esiste più, come previsto
dalla legge 833 che ne prevede il passaggio alle Unità Sanitarie
Locali e ai Comuni. Il personale è già dipendente dell'U.S.L. e
conglobato nei servizi previsti dalla legge n. 21 mentre l'attività
che prima era svolta dal Consorzio è ora svolta dall'Unità
Sanitaria Locale su disposizione della legge n. 70. Quando si
chiede di potenziare i servizi di prevenzione sul territorio noi
rispondiamo che abbiamo creato un settore che si occupa di
pneumotisiologia, continuando così il lavoro dell'ex Consorzio
Antitubercolare, con due sezioni staccate, a Morgex od a Châtillon.
Come diceva il Consigliere Torrione nella sua interpellanza, si
prevede lo smantellamento delle attività svolte presso il
Consorzio, ma le stesse continueranno ad essere fatte in altri
luoghi. Il 2 febbraio ho inviato al Dott. Bormida una lettera sugli
esami schermografici, che vi leggo:
"Nell'ambito della riorganizzazione e razionalizzazione della
struttura sanitaria prevista dal piano sociosanitario regionale, lo
scrivente Assessorato sta predisponendo un apposito intervento per
il riordino dell'attività dell'ex-Consorzio Antitubercolare con
conseguente revisione della strumentazione utilizzata. Ciò
premesso, al fine di determinare un più elevato livello di
efficacia e di efficienza della strumentalizzazione utilizzata, si
invita cortesemente a voler fornire informazioni sul piano "costi e
benefici" delle specifiche esigenze diagnostiche e di tutela della
salute circa l'uso della schermografia".
Quando i dati saranno giunti sarà il momento di analizzare a
fondo e di pensare cosa fare, dove e come farlo. Ci risulta che la
schermografia possa avere anche delle conseguenze negative, tant'è
vero che il Dott. Bormida mi ha telefonato dicendomi che per avere
ragguagli più precisi mi giungerà una relazione da un professore
universitario.
Sulla base dello spazio e delle attività che si potranno
svolgere all'Ospedale, la Giunta regionale prenderà delle decisioni
che porterà poi in Consiglio.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
L'Assessore ha preso atto
dell'esistenza dei problemi sollevati e ci ha indicato alcune
intenzioni della Giunta. Però si ha l'impressione che ci si muova
con estrema lentezza, mentre i cittadini affrontano disagi
quotidiani. Non so quanto tempo occorra per fare specializzare un
nuovo medico, ma nel frattempo la gente aspetta due mesi per
l'ecografia. Non so neanche se sia possibile per i medici generici
diminuire il numero delle richieste di ecografie, perchè si ricorre
a questa indagine quando non è possibile avere informazioni più
precise da semplice diagnosi del medico generico.
Facendo una verifica delle attività svolte presso il laboratorio
di Igiene e Profilassi e presso il laboratorio dell'Ospedale, è
possibile utilizzare in modo diverso i tecnici, ma rimangono le
loro esigenze, sia che vengano trasferiti sia che ne vengano
assunti degli altri. Io non so se eliminando uno dei tempi
dell'attesa la situazione migliori. Non avendo più la coda per i
ticket, succederà che, invece di avere due code distinte, avremo
una sola lunga coda per il prelievo e non so fino a che punto si
risolva così il problema! Bisognerebbe accelerare le procedure e
avere il personale necessario per fare fronte ad una domanda che è
aumentata in seguito alle disposizioni dell'Amministrazione.
Non sono molto soddisfatto della risposta perché tutto è ancora
incerto e si aspetta ancora, da un professore universitario, la
risposta del servizio di radiologia. Sembra confermata la volontà
dell'Amministrazione di smantellare l'attività dell'ex-Consorzio,
però non è chiaro né quando né come. Se ci saranno 10.000 esami
radiologici in più, il laboratorio dell'Ospedale non sarà in grado
di farli e allora faremo altre convenzioni con strutture private.
Ma se è questo che si vuole ottenere lo si dica chiaramente. Ci
sono attività che non saranno recuperate quando tutto sarà
trasferito all'Ospedale, come per esempio la conservazione delle
cartelle cliniche.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Mi ha già anticipato il collega
Mafrica. Ho anch'io alcune perplessità sulla risposta
dell'Assessore, pur dando atto che è una risposta estremamente
interlocutoria e non definitiva. Prima di assumere una decisione
del genere la Giunta regionale, avuti i dati richiesti al Dott.
Bormida e all'illustre professore universitario, rifletta ancora
con attenzione.
Non sono un tecnico ma, per quel poco che mi sono occupato di
sanità in passato, credo che una sezione ospedaliera di
pneumotisiologia non riesca a svolgere le stesse funzioni. Lo
smantellamento della struttura e il trasferimento del personale
all'Ente ospedaliero non sarebbe possibile, e così le funzioni ed i
compiti del Consorzio Antitubercolare verrebbero trasferiti presso
l'Ospedale ed il personale verrebbe distribuito all'interno della
struttura ospedaliera. Non credo assolutamente che le funzioni
sinora svolte dall'ex-Consorzio possano essere svolte in maniera
adeguata convogliando tutto all'interno della struttura
ospedaliera.
Una seconda perplessità riguarda il numero di coloro che in
questo momento sono seguiti dal Consorzio Antitubercolare. Bisogna
anche pensare che l'U.S.L., non solo è ricorsa ad una convenzione
con l'I.R.V. per esami radiologici, ma addirittura ha dichiarato,
in un verbale dell'assemblea del 4/8/82, che il ricorso alle
convenzioni era necessario perchè non era in grado di soddisfare
con personale proprio tutte le richieste di prestazioni
specialistiche di radio-diagnostica. Prima di pensare a smantellare
una struttura di questo genere io credo che si debbano avere un
indirizzo e un obiettivo ben precisi. E' vero che la legge sopprime
la struttura ma ne trasferisce le funzioni e l'attività. Il
discorso va ripreso nei termini in cui la stessa legge lo pone,
perchè lo snaturare quello che dice la legge con delle strutture
non adeguate agli obiettivi che si poneva e si pone tuttora il
Consorzio Antitubercolare mi sembra voler disattendere non solo
spirito ma anche la lettera della legge.
Mi riservo quindi ulteriori accerta menti sull'argomento, per
quanto è di mia competenza, per evitare che si smantelli una
struttura che ha svolto e può continuare a svolgere in Valle
d'Aosta una sua funzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK