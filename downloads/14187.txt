Consiglio Regionale della Valle d'Aosta - Oggetto del Consiglio n. 710 del 1° giugno 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula
Oggetto del Consiglio n. 710 del 1° giugno 1994 - Resoconto
OGGETTO N. 710/X - Ratifica di deliberazioni adottate dalla
Giunta regionale in via d'urgenza.
Oggetto n. 2998 in data 15 aprile 1994
: Conferimento di
incarico a Finaosta S.p.A. per l'esecuzione di lavori in opificio
concesso a Balteadisk S.p.A. ai sensi dell'articolo 5 della legge
regionale 28 giugno 1982, n. 16 (gestione speciale).
Presidente -
Ha chiesto la parola l'Assessore
all'industria, commercio e artigianato Mafrica.
Mafrica (GV-PDS-SV) -
Con questa delibera si dà il
via alla seconda fase del rilancio della Balteadisk. Era passato
nel Consiglio precedente un provvedimento per operare su una parte
dell'edificio, su 1500 metri, sugli altri 10mila metri di
fabbricato industriale si va ad una riconversione produttiva. La
Balteadisk operava nel settore dei floppy disk; questo settore, per
la concorrenza molto forte del mercato del sud-est asiatico, è una
produzione che non è più conveniente in Italia e in Europa. Si
provvede quindi ad una riconversione integrale e ad un rilancio
dell'attività produttiva della Balteadisk.
Con la precedente deliberazione su una parte del fabbricato,
1500 metri, si insediava un servizio di riparazione di piastre
elettroniche, che recuperava 20 dei 94 lavoratori della
Balteadisk.
Sulla parte restante vengono recuperati gli altri 74 lavoratori
e in aggiunta il progetto di riconversione prevede un incremento di
ulteriori 107 posti di lavoro per residenti in Valle d'Aosta.
Il progetto della riparazione piastre prevedeva anche un
incremento di ulteriori sei persone aggiuntive, quindi
complessivamente si avranno invece dei 94 lavoratori residenti, 207
lavoratori residenti che opereranno nella Balteadisk.
La produzione che si va a fare è la produzione di stampanti a
getto. Le stampanti sono suddivise in tre fasce: c'è una fascia
bassa delle stampanti, che è quella delle stampanti ad aghi con
costi competitivi, ma che si rivolge ad un mercato limitato; ci
sono le stampanti laser che sono di migliore precisione, mentre
nella fascia intermedia, a costi competitivi con le stampanti ad
aghi, ma con qualità simili alle stampanti laser, si stanno
sviluppando in modo molto dinamico le produzioni e le vendite di
stampanti a getto di inchiostro, tanto che nel giro di un anno si
prevede la quadruplicazione delle produzioni e quindi uno sviluppo
molto forte delle attività produttive.
Nella Balteadisk entrerà con il 49 percento la Canon, gruppo
giapponese molto noto che produce anche fotocopiatrici, articoli
fotografici ed opera anche nel campo delle stampanti.
Con questa deliberazione si provvede alla sistemazione dei
locali e per motivi di urgenza l'attività di ristrutturazione dei
locali viene affidata a Finaosta. Questa deliberazione sarà
successivamente modificata, nel senso che invece di provvedere
attraverso Finaosta con una modifica di questa deliberazione, si
procederà con un contributo del 40 percento della spesa prevista da
questa deliberazione e i lavori verranno fatti direttamente dalla
società perché esiste un'urgenza assoluta per rispettare gli ordini
e le produzioni previste. Quindi oggi si tratta di approvare questa
deliberazione che successivamente verrà ancora modificata da una
deliberazione di Giunta, riducendo la spesa dai 6,5 miliardi
previsti a circa 2,6 miliardi per questi lavori, cioè dando un
contributo del 40 percento i lavori sono fatti su edificio
regionale, accederanno alla proprietà regionale. É però necessario,
per l'iter, approvare questa deliberazione, perché successivamente
verrà modificata.
Credo che questa iniziativa, che si inserisce su un'attività che
prosegue ormai da nove anni, dimostri come le industrie abbiano
necessità di riconversione abbastanza frequenti, come però la
nostra regione riesca ancora a rimanere in un tessuto produttivo
capace di far fronte alle difficoltà e di risolverle con iniziative
che si presentano come valide per la tecnologia proposta e per il
mercato a cui si riferiscono.
Le attività previste sono di produzione di testine per stampanti
ed anche di ricerca sulla produzione delle testine e sulla
produzione delle stampanti.
Presidente -
Ha chiesto la parola il Consigliere
Bich.
Bich (APA) -
Volevo cogliere l'occasione per dare
parere favorevole all'oggetto 2998, però sollevo alcune obiezioni
di ordine generale. Mi riferisco al sistema con cui si portano a
conoscenza sia del Consiglio, sia delle commissioni specifiche
attinenti a questa materia, gli interventi nel settore industriale.
Qui mi sembra che la riconversione di questo stabilimento comporti
una spesa, peraltro non estremamente elevata, ma comunque
sufficientemente rilevabile, in un ambito che negli anni scorsi era
stato considerato di elevatissima tecnologia. Se n'era scritto un
panegirico: finalmente abbiamo nel nostro tessuto industriale una
grande holding internazionale come l'Olivetti, si era detto, e
adesso vediamo che il prodotto è fuori mercato e che un po' di
trionfalismo fatto allora non aveva nessuna ragione di essere.
Allora chiedo all'assessore: stiamo cercando di fare un po' un
consuntivo costi-benefici delle operazioni fatte con la società
Olivetti Valle d'Aosta? Riusciamo ad avere un tableau sul quale si
rilevi la quantità che la mano destra della Valle d'Aosta ha dato
ad Olivetti e all'esimio ingegnere che è a capo di questa holding,
e dall'altra parte quel che ha avuto la Valle d'Aosta? Ma questo
non solo per la Balteadisk: si faccia un discorso econometrico su
tutti gli interventi fatti dalla Olivetti in Valle d'Aosta, quelli
definiti, conclusi, e quelli che sono in corso di attuazione, e si
stabilisca una volta per sempre il valore complessivo di risorse
finanziarie dirette e indirette.
E quando dico indirette mi riferisco anche ai costi della
ricerca che sono stati assunti a nostro carico per alcuni settori.
Che si possa capire bene cos'è questa
high tech
, perché se
l'
high tech
vuol dire il posto di lavoro a condizioni
iugulatorie, non praticate in nessun altra parte del continente,
allora avrei già da discutere un pochettino, ed avrei da discutere
soprattutto confrontando con tutto il settore terziario dove in
condizioni economiche molto meno rilevanti è possibile avere una
ricaduta e un indotto molto più elevato. Mi riferisco all'audizione
che abbiamo fatto per il settore del turismo, dove purtroppo per la
promozione della Valle d'Aosta abbiamo dovuto fare i conti con la
lesina.
Pregherei l'assessore di darci a lato di questi interventi una
panoramica generale intanto sull'Olivetti, per saper valutare
meglio quanto è stato speso e quanto ne abbiamo ricavato, in
termini chiaramente socio-economici; in un altro ambito anche con
altre grosse società imprenditoriali a livello nazionale, di cui si
sta parlando anche in questo momento: ho visto l'altro giorno in
televisione un servizio sulla localizzazione sempre a Verrès di una
fabbrica che opera nel settore metallurgico, magnesio eccetera, per
materiali anche qui di tecnologia sofisticata ed avanzata, da
utilizzarsi nel ramo automobilistico.
Tutto va bene, vorremmo conoscere però i piani economici ed
industriali che presiedono a queste scelte, perché purtroppo
valutazioni superficiali della commissione e valutazioni
superficiali dello stesso Consiglio effettuate in passato hanno poi
dovuto dare alla resa dei conti delle magre soddisfazioni. Mi
riferisco in modo particolare alla Conner e alla Tecdisk di
Châtillon, che rappresentano un po' l'altra faccia della luna, nel
senso che non si conosce esattamente la situazione.
Pregherei l'assessore, se lo ritiene opportuno, di inviare alla
commissione industria del Consiglio regionale un consuntivo, in cui
si riesca a capire esattamente lo stato non solo finanziario ed
economico di queste società, ma la possibilità e la capacità di
sviluppo e il periodo di vita in cui può stare sul mercato il
prodotto di queste società.
Presidente -
Se nessun altro consigliere chiede di
intervenire, dichiaro chiusa la discussione generale.
Ha chiesto la parola l'Assessore all'industria, commercio e
artigianato Mafrica.
Mafrica (GV-PDS-SV) -
Tutte le iniziative
industriali sottoposte all'assessorato vengono anche verificate
attraverso approfonditi studi tecnici che, se viene superato un
primo controllo da parte dell'assessorato, vengono effettuati da
parte della finanziaria regionale. In questo caso quindi c'è anche
il parere favorevole tecnico da parte della finanziaria regionale.
Stiamo parlando di un'attività che ha avuto inizio nel 1985 e che
comunque non si è mai interrotta, dando dei benefici dal punto di
vista dell'occupazione, delle imposte pagate e delle ritenute a
carico dei lavoratori che attraverso l'Irpef sono venute in Valle
d'Aosta.
Credo che sia comunque giusto dare in sede di commissione
competente un quadro dell'attuale situazione. Questa interrelazione
che esiste fra la Valle d'Aosta, il Canavese e Torino, vale a dire
con la produzione dell'elettronica e con la produzione dell'auto,
ha una sua naturalità per ragioni di vicinanza, per ragioni di
interscambi che si sono avuti nel tempo e continua a mantenere la
sua validità; anche le due aziende a cui faceva cenno il
Consigliere Bich, la Conner e la Tecdisk, da anni sono presenti
nella nostra regione, sono tuttora in produzione, assorbono
quantità rilevanti di mano d'opera, hanno versato alle casse
regionali rilevanti quantità finanziarie in termini di imposte
assorbite e credo che abbiano prospettive di continuità
produttiva.
Comunque, per una analisi più approfondita mi riservo di far
pervenire alla commissione e discutere con essa un quadro
complessivo di queste iniziative.
Presidente -
Pongo in votazione la ratifica della
deliberazione in oggetto:
Presenti, votanti e favorevoli: 26
Il Consiglio approva all'unanimità
Oggetto n. 3163 in data 22 aprile 1994
: Approvazione del
piano di sviluppo delle zone rurali (obiettivo 5B) realizzato ai
sensi del regolamento CEE n. 2081/93 del Consiglio.
Presidente -
Ha chiesto la parola l'Assessore
all'agricoltura, forestazione e risorse naturali Vallet.
Vallet (UV) -
Per una sintetica illustrazione del
contenuto di questa delibera ed anche per motivare al Consiglio le
ragioni dell'urgenza.
Nel luglio scorso la Giunta deliberò una proposta, in cui era
contenuto un elenco di 22 comuni, per i quali si chiedeva alla
commissione CEE l'eleggibilità all'obiettivo 5B.
L'obiettivo 5B prevede interventi per promuovere lo sviluppo
rurale, per agevolare lo sviluppo e l'adeguamento strutturale delle
zone rurali.
Possono essere inseriti nei programmi previsti da questo
obiettivo le zone rurali al di fuori delle regioni dell'obiettivo
1, che possono beneficiare di un intervento della comunità europea
e che sono caratterizzate da uno scarso livello di sviluppo
socio-economico, valutato in base al prodotto interno lordo
pro-capite e inoltre soddisfino ad almeno due di questi tre casi,
cioè: che abbiano un tasso elevato dell'occupazione agricola sulla
occupazione totale, che abbiano un basso livello di reddito
agricolo espresso in particolare in valore aggiunto agricolo per
unità di lavoro agricolo, e che abbiano scarsa densità di
popolazione o tendenza a consistente spopolamento.
In data 26 gennaio 1994 la commissione CEE ci ha comunicato
l'inserimento dei 22 comuni proposti come eleggibili per
l'obiettivo 5B. I programmi dovevano essere presentati entro il 25
aprile sempre del 1994, quindi ci è rimasto pochissimo tempo per
definire questi programmi. Come ci siamo mossi? Abbiamo convocato e
sentito i 22 sindaci dei comuni interessati e insieme a loro
abbiamo fatto una disamina di quelle che potevano essere le azioni
o i programmi da proporre sulla base dell'analisi dei progetti o
delle iniziative se non immediatamente cantierabili, ma già
programmate dai singoli comuni. Quindi abbiamo predisposto il
programma che oggi è all'attenzione del Consiglio, che si compone
di otto sottoprogrammi che vanno tutti nell'unica direzione che è
quella di intervenire per migliorare lo sviluppo delle nostre zone
rurali.
Gli interventi sono finalizzati al riordino e miglioramento
fondiario, interventi sull'agricoltura di alta montagna, intendendo
qui interventi per il recupero e il ripristino di alpeggi, rilancio
delle produzioni minori con particolare riferimento ad una ripresa
della coltivazione della castagna, che riguarda in modo particolare
zone della bassa Valle, promozione della qualità dei prodotti
agricoli tipici, agriturismo, percorsi turistico-culturali,
recupero del contesto ambientale, valorizzazione del patrimonio di
edilizia rurale ed aree attrezzate.
Questo programma dovrebbe mobilitare risorse per circa 23
miliardi di lire, di cui la metà messe a disposizione dalla CEE,
l'altra metà in percentuali diverse a seconda degli interventi a
carico dello stato, dell'amministrazione regionale e dei
privati.
Si tratta di un programma che è all'esame attualmente della
commissione della comunità e che potrebbe avere alcune modifiche,
quindi non è escluso che di questo programma il Consiglio debba
essere chiamato ad occuparsi un'altra volta.
La delibera ha avuto il parere favorevole unanime della III
commissione e in questo senso mi auguro voglia esprimersi anche il
Consiglio regionale.
Presidente -
Qualcuno intende intervenire? Se
nessuno chiede la parola pongo in votazione la ratifica della
deliberazione in oggetto:
Presenti: 25
Votanti: 23
Favorevoli: 23
Astenuti: 2 (Collé e Marguerettaz)
Il Consiglio approva
Oggetto n. 3684 in data 6 maggio 1994:
Dipendente
regionale sig. Renato Perinetti - revoca della concessione
dell'assegno alimentare disposta con deliberazione della Giunta
regionale
 n. 2539/1994 e corresponsione del trattamento economico
intero.
Presidente -
Qualcuno intende intervenire? Se
nessuno chiede la parola pongo in votazione, per scrutinio segreto,
la ratifica della deliberazione in oggetto:
Presenti: 27
Votanti: 26
Favorevoli: 26
Astenuti: 1 (Bavastro)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK