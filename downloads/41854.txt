Consiglio Regionale della Valle d'Aosta - Oggetto del Consiglio n. 877 del 25 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Pubblica sicurezza
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 877 del 25 luglio 2019 - Resoconto
OGGETTO N. 877/XV - Interpellanza: "Azioni di prevenzione e
di controllo dei casi di aggressione di cani incustoditi".
Rini (Presidente) -
Punto 31 all'ordine del giorno. La
parola al collega Mossa per l'illustrazione.
Mossa (M5S)
-
Presumo di rivolgermi al Presidente
della Giunta... no? All'Assessore alla sanità? Va bene, pensavo che
per le funzioni prefettizie se ne occupasse il Presidente.
Premetto che adoro i cani, anche se ho portato questa
iniziativa. Ne ho due di piccola taglia, ma è proprio perché li
adoro che, prima di adottarli, ho acquisito tutte le informazioni
necessarie sulle norme e sulla custodia corretta. L'adozione di
animali da compagnia è una grossa responsabilità che spesso
purtroppo, forse anche per un'insufficiente campagna informativa in
materia, viene presa un po' alla leggera. C'è chi li abbandona
quando parte in vacanza, o semplicemente perché si rende conto che
il mantenimento comporta dei sacrifici e non sono quei giocattoli
di
pelouche
che credeva quando li ha presi. C'è chi non
rispetta le norme igieniche quando li porta a passeggio creando
disagi ad altri cittadini nel minore dei casi, ma a volte possono
sfociare in drammi, o addirittura avere degli epiloghi tragici per
le vittime e per i proprietari. La guida dei mezzi di trasporto, ad
esempio, se non eseguita nei dovuti modi, può diventare un'arma
micidiale. Per questo sono previsti esami teorici e pratici che, se
non superati, non consentono l'abilitazione alla guida. La stessa
cosa è necessaria anche per chi adotta i cani, soprattutto quelli
di determinate razze che, pur mantenendo da sempre un'indole
mansueta, possono improvvisamente diventare aggressivi e
pericolosi. Queste caratteristiche aggressive sono note per razze
come ad esempio i molossi, ma l'inconsapevolezza di chi li adotta
può diventare dannosa per l'incolumità propria e altrui.
Riporto alcuni casi avvenuti negli ultimi anni in Valle d'Aosta.
Questi sono i casi più noti perché riportati dai media, anche se è
ipotizzabile che gli incidenti siano molti di più, solo perché non
denunciati. Nel luglio 2013 un ventiseienne residente in un comune
della
Plaine
ha lasciato all'esterno il proprio cane di
razza Pitbull, sprovvisto di guinzaglio e museruola, e
all'improvviso l'animale ha aggredito un bambino mordendolo al
volto e procurandogli delle lesioni giudicate guaribili in 10
giorni. Il 7 novembre 2017, in Corso Battaglione, una donna, nel
tentativo di difendere il suo cagnolino dall'attacco di un Pitbull
di un venticinquenne residente ad Aosta, lo ha preso in braccio ed
è stata aggredita e morsicata ripetutamente dal cane che le ha
causato gravi lesioni (in Pronto soccorso ci sono voluti una
quarantina di punti, oltre alla diagnosi di una frattura ossea). A
dicembre 2018 una donna ha lasciato liberi sei cani nell'area verde
del comune di Gressan e un uomo che si trovava a transitare in
quella zona, dove atleti e sportivi si allenano quotidianamente, è
stato circondato da tre o quattro cani; uno di questi, un meticcio
lupo, lo ha azzannato al ginocchio sinistro e la donna si è data
alla fuga seguita dai cani. Sempre a Gressan, il mese scorso, un
uomo ha provato a difendere il suo cane di piccola taglia
prendendolo in braccio, ma non è riuscito a salvargli la vita: un
Pitbull lo ha azzannato e lo ha ucciso. Altri casi li scopriamo per
caso sui
social
: poco tempo fa una donna cercava su
Facebook
il proprietario di un cane che aveva aggredito suo
figlio perché, provata dallo spavento dell'aggressione, aveva
scordato il suo nome. Certo, a seguito di questi episodi spesso
sono state inflitte condanne e risarcimenti dei danni anche
pesanti. Qualcuno è stato chiamato a risarcire fino a 95.000 euro,
oltre a mesi di reclusione, ma se ci fosse stato un controllo più
efficiente a monte del problema, probabilmente avremmo evitato
questi drammi prima del loro insorgere.
L'articolo 27 della nostra Costituzione prevede le pene come uno
strumento rieducativo e non punitivo nei confronti di chi non
rispetta le norme. È proprio l'intransigenza di chi vigila ed
utilizza adeguatamente questi strumenti che disincentiva la cattiva
condotta dei cittadini, ma se chi è deputato al mantenimento della
sicurezza non interviene efficacemente a monte della cattiva
condotta, si rischia che i cittadini si sentano quasi autorizzati a
trasgredire le regole, perché maturano la consapevolezza che tanto,
male male che vada, nel peggiore dei casi, rischiano un ammonimento
verbale e che questo quasi mai si tramuta in una
contravvenzione.
La domanda la rivolgevo al Presidente nelle sue funzioni
prefettizie, ma visto che mi risponderà l'Assessore Baccega, io ho
maturato una mia idea che lei forse smentirà in tutto o in parte.
Questi incidenti continuano a verificarsi per tre motivi: uno, è la
mancanza di controlli preventivi efficaci da parte degli organi
deputati alla vigilanza e alla sicurezza; due, la mancanza di un
documento di abilitazione, come ad esempio il patentino - anche se
sarebbe meglio quasi definirlo un porto d'armi - conseguito a
seguito di un esame con il quale l'eventuale candidato all'adozione
dell'animale dimostra di conoscere le caratteristiche della razza e
le norme di condotta previste per il mantenimento e la corretta
gestione dell'animale; tre, la mancanza o forte carenza di una
campagna informativa con la quale si istruiscano i cittadini di
tutte le età sui pericoli che può comportare una cattiva e non
corretta gestione di questi animali.
Concludo e chiedo all'Assessore: quanti casi di aggressione da
parte di cani custoditi si sono verificati negli ultimi tre anni;
il numero di sanzioni elevate ai proprietari di cani per mancata
custodia sul territorio regionale negli ultimi tre anni; quali
misure intende adottare al fine di assicurare un'effettiva azione
di prevenzione e di controllo; se ritenga opportuno attivare una
campagna di sensibilizzazione rivolta ai proprietari di cani.
Presidente -
La parola all'Assessore Baccega per la
risposta.
Baccega (UV)
-
Collega Mossa, lei ha superato un
record
: è l'interpellanza più corposa che abbia mai ricevuto
in 5 anni di Assessorato e questo quindi richiama una relazione
approfondita. Poi eventualmente le posso anche dare una copia, se
lei non riesce a seguire e a prendere appunti.
La premessa è che il corretto trattamento degli animali di
affezione sul territorio regionale è assicurato dalla legge n. 37
del 22 novembre 2010, che ha recepito tutte le disposizioni
contenute nella legislazione nazionale ed europea, nonché le
ordinanze concernenti la tutela dell'incolumità pubblica
dall'aggressione di cani (articolo 9), con creazione presso
l'azienda USL dell'elenco dei cani a rischio di elevata
aggressività. Inoltre ai sensi dell'articolo 4, comma 2, sono state
adottate le deliberazioni n. 1731 del 24 agosto 2012 e n. 1162 del
28 giugno 2013 contenenti le linee guida alle quali attenersi nella
cura degli animali di affezione per assicurare loro le condizioni
di salute e di benessere.
Per rispondere al primo quesito, la tabellina è parecchio
articolata e riuscire ad illustrarla senza averla di fronte diventa
complicato. Comunque i dati sono riferiti alle comunicazioni di
morsicature pervenute alla Struttura complessa sanità animale
dell'azienda USL dal Pronto soccorso. Le do il numero totale diviso
per strutture, poi lo leggerà. Nel 2016 sono state 158, 157 nel
2017 e 170 nel 2018, quindi c'è sicuramente un incremento. Si
precisa che nella segnalazione dell'episodio di morsicatura
comunicato a posteriori alla sanità animale è previsto il campo
relativo al proprietario che deve sostenere le misure di profilassi
previste. Su tali soggetti è inoltre effettuata la valutazione
prevista dalle varie ordinanze ministeriali sulla tutela
dell'incolumità pubblica; incolumità pubblica, aggressione dei
cani, quindi con una valutazione della classe di rischio e
iscrizione in elenco regionale. Invece nei casi di aggressione per
i quali ai cani non è stato possibile abbinare un proprietario, i
soggetti sono indicati come sconosciuti e segnalati come soggetti
vaganti al Comune e alla Stazione forestale di competenza. Le
segnalazioni di aggressioni da cani per morsicature provengono
quasi esclusivamente dall'azienda USL e non ci sono al momento
segnalazioni specifiche presso i Comandi forestali.
Quesito n. 2: "
il numero di sanzioni elevate ai proprietari
di cani per mancata custodia
". La competenza in merito alle
sanzioni è in capo alle Polizie locali dei Comuni e al Corpo
forestale della Valle d'Aosta. I dati relativi alle sanzioni
elevate dalla Polizia locale dei Comuni non sono attualmente
disponibili, perché la raccolta degli stessi richiede tempo non
essendo prevista una raccolta centralizzata dei dati, ma ce la
faremo dare. Il Celva, come ente di riferimento dei Comuni, su
nostra richiesta a seguito della presentazione di questa
iniziativa, ha provveduto a coinvolgere i Comuni, in particolare
gli uffici di Polizia locale, nella raccolta dei dati relativi alle
sanzioni elevate nell'ultimo triennio per cani vaganti. Purtroppo
non è stato possibile raccogliere il riscontro di tutti i Comuni in
così poco tempo. Le sanzioni elevate nel 2016 sono 5, 26 nel 2017,
23 nel 2018 e nel primo semestre 2019 sono 10 (in questo è compreso
il Comune di Aosta). Il numero di catture di cani vaganti per
mancata custodia, lasciati liberi sul territorio con o senza
padrone, da parte di Avapa, nell'ambito delle convenzioni stipulate
con il Celva, sono state 160 dal 1° giugno 2016 al 31 maggio 2017,
106 dal 1° giugno 2017 al 31 dicembre 2017 e 218 del 1° gennaio
2018 al 31 dicembre 2018; quindi c'è più attenzione, si riscontra
un incremento. I dati delle sanzioni elevate dal Corpo forestale
della Valle d'Aosta per cani vaganti sono: 26 nel 2016, 36 nel
2017, 35 nel 2018 e finora, nel 2019, 31. Anche da parte del Corpo
forestale c'è maggiore attenzione, non ci sono più cani vaganti in
giro.
Quesito n. 3. Dal 2015 viene stipulata una convenzione tra la
Regione, il Celva, l'azienda e l'Ordine dei veterinari per
ripartire le funzioni ai fini del controllo del randagismo e
favorire la collaborazione tra le parti. In carico all'azienda è
prevista la tenuta del registro dei cani classificati, a seguito di
eventi di morsicatura e di valutazione comportamentale, ad elevato
rischio di aggressività, che sono attualmente in numero di 21. A
tale proposito vi sono alcune azioni di prevenzione attuate per
ridurre tale fenomeno, quali ad esempio la realizzazione di
percorsi formativi per la Polizia locale per l'assolvimento dei
compiti in tale ambito, l'identificazione e registrazione degli
animali d'affezione nell'anagrafe e nel controllo della
riproduzione, l'organizzazione di un percorso formativo e
informativo nel triennio rivolto al mondo scolastico in tutte le
scuole secondarie di primo grado e la promozione nel triennio di
una campagna di sensibilizzazione per la lotta al randagismo e
all'abbandono degli animali d'affezione (questo a carico
dell'Avapa). Inoltre tra le misure adottate per fronteggiare il
fenomeno delle morsicature vi è la valutazione della classe di
rischio potenziale su cani definiti a elevato rischio di
aggressività, con l'adozione dei seguenti provvedimenti commisurati
a livello di rischio per i casi di particolare gravità. Sempre in
base alla convenzione sopracitata, in carico ai Comuni sono
previsti: la dotazione a favore del servizio associato di Polizia
locale di almeno un lettore microchip isocompatibile e di
attrezzature idonee alla cattura, al trasporto e alla custodia
temporanea degli animali; l'individuazione dell'allestimento di un
box diffuso all'interno dell'ambito territoriale sovracomunale; la
cattura degli animali d'affezione vaganti in ambito urbano da parte
del servizio associato di Polizia locale e l'attuazione di azioni
mirate al controllo dell'identificazione e registrazione degli
animali; la pianificazione e attuazione delle attività di
vigilanza, di prevenzione e accertamento. È una normativa piuttosto
complessa.
Vedo che il tempo stringe, ma in conclusione voglio dirle
semplicemente - perché non riuscirei a leggerla tutta, quindi io la
relazione gliela do affinché si possa da questo punto di vista
accontentare di una relazione scritta - che questa è una risposta
ad un'interrogazione scritta. Posso dirle tranquillamente che mi
sembra che il percorso da noi tracciato preveda tutta una serie di
controlli e i provvedimenti che sono in atto vanno proprio nella
direzione di migliorare sempre più le attenzioni che le Forze
dell'ordine e gli organi preposti stanno mettendo in campo per
questa tematica. La questione del patentino bisognerà valutarla con
più attenzione. Sulla questione della campagna informativa, come le
ho detto l'Avapa ne dovrà fare una, ma auspichiamo che
l'Assessorato nel bilancio 2020 possa avere delle risorse per
avviare, anche lì, una campagna, in quanto quelle per le campagne
di comunicazione di prevenzione sono già tutte impegnate per il
2019.
Presidente -
La parola al collega Mossa.
Mossa (M5S)
-
Grazie Assessore per la sua
risposta. Francamente lei mi ha dato dei numeri che non mi
aspettavo. Pensavo che ci fossero tanti casi di aggressione nella
nostra regione, ma addirittura una media di circa 170 aggressioni
all'anno è un numero che sinceramente non mi aspettavo. In realtà
la risposta al problema me l'ha in parte data, perché il fatto
stesso che ci sia un numero limitato di contravvenzioni anche in
una cittadina come Aosta, che non arriva alla trentina all'anno a
fronte di più di 150-160 aggressioni, significa che i controlli non
vengono fatti in maniera sufficiente. Poi le chiedo: per avere quei
dati che oggi non è riuscito a fornirmi, devo fare un accesso agli
atti oppure me li fa avere direttamente? Perfetto, la
ringrazio.
L'unica cosa di cui sono contento è che ci sono questi percorsi
formativi per le scuole, ma occorrerebbe farli magari per i
proprietari dei cani che sono i primi deputati a essere formati per
capire... è previsto anche per loro? Ne sono felice di questo, la
ringrazio. Che dire? Se non vengono fatti i controlli adeguati e si
multano le persone che tengono condotte poche corrette, dovremmo
tutti munirci di uno spray al peperoncino per poter andare in giro
per la nostra regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK