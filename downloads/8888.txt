Consiglio Regionale della Valle d'Aosta - Oggetto del Consiglio n. 3389 del 13 gennaio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3389 del 13 gennaio 1988 - Resoconto
OGGETTO N. 3389/VIII - TEMPI DI EROGAZIONE DEI MUTUI PER LA
PRIMA CASA. (Interpellanza).
PRESIDENTE:
Do lettura dell'interpellanza presentata dai
Consiglieri Tonino e Mafrica:
INTERPELLANZA
CONSTATATO che giungono ai Consiglieri regionali sempre più
insistenti lamentele di cittadini in attesa dell'erogazione da
parte della FINAOSTA del mutuo per la prima casa;
i sottoscritti Consiglieri regionali del Gruppo
comunista
INTERPELLANO
la Giunta regionale per conoscere:
1)
se effettivamente corrisponde al vero la notizia di
un allungamento dei tempi di erogazione dei mutui per la prima
casa;
2)
se i ritardi in questione dipendono da difficoltà
nell'espletamento delle pratiche da parte della Regione o da parte
della Finanziaria regionale;
3)
quali sono gli intendimenti della Giunta in merito
ai provvedimenti da prendere per accelerare i tempi di erogazione
dei mutui per la prima casa.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.) -
Abbiamo ricevuto notizie di ritardi da
parte della FINAOSTA nell'erogazione dei mutui per la prima casa.
Abbiamo periodicamente sollevato questo problema perché è molto
sentito da parte della popolazione; in questo caso vogliamo sapere
se è vera la notizia, oppure se sono casi particolari, e vogliamo
soprattutto sapere se il ritardo - come era successo altre volte -
dipende dalla Regione o comunque dove il meccanismo si inceppa.
Vorremmo anche sapere se è possibile prendere qualche
provvedimento da parte della Giunta, del Consiglio, che possa
servire ad accelerare l'erogazione di questi mutui. Con il passare
del tempo, quelli che avevano già del denaro disponibile in
proprio, hanno provveduto a dotarsi della prima casa. Attualmente
siamo in una fase in cui l'acquisto della prima casa è fortemente
condizionato dalla erogazione del mutuo. La maggior parte dei casi
che ci sono adesso è di questo tipo: è stato firmato il
compromesso, è stata data una piccola caparra, il grosso della
somma viene dato quando arriva il mutuo. Se presumibilmente il
compromesso parla di sei mesi contando su una erogazione media di
sei mesi, e la FINAOSTA fa attendere nove, nascono nelle famiglie
dei piccoli o grossi problemi che comunque a volte sono difficili
da risolvere e portano a queste lamentele che abbiamo sollevato con
l'interpellanza.
Vorremmo sapere da parte dell'Assessore competente come stanno
le cose.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.) -
C'è stato intorno al mese di novembre un
rallentamento alla FINAOSTA, ma è un rallentamento contingente
dovuto a motivi specifici che sono di natura esclusivamente
fiscale. Non mi addentrerò nei particolari, comunque la legge
prevede per gli istituti di credito un certo modo di pagamento di
certe tasse, ne prevede altri per gli istituti come la
FINAOSTA.
C'è stata una variazione di legge che faceva presumere che la
FINAOSTA potesse beneficiare di agevolazioni che hanno gli istituti
di credito. Nell'attesa di definire questo contenzioso, la FINAOSTA
ha sospeso per alcune settimane l'erogazione dei mutui, ma non
solo, ha sospeso una certa fascia della sua attività. Chiarito il
problema il tutto è ripreso secondo i canali e i binari
tradizionali. Quindi effettivamente c'è stato un momento
contingente di rallentamento dovuto a questo motivo specifico.
Approfitto della interpellanza per dare una valutazione dei
tempi; posso dare quelli che sono i tempi dell'Assessorato dei
Lavori Pubblici Ufficio Casa e i tempi della FINAOSTA. Esemplifico
per quella che potrà essere la graduatoria del dicembre 1987, cioè
delle domande presentate al 30.12.87, e poi darò altri dati più
generali. Ci vogliono trenta giorni per l'attuazione della fase
istruttoria: al 30 gennaio 1988 dovrebbe essere ultimata da parte
degli uffici l'istruttoria. Al 30 dicembre 1987 sono pervenute
circa 632 pratiche che richiederanno 30 giorni di tempo per la loro
istruzione, dopo di che sono previsti altri trenta giorni per la
convocazione della Commissione che formula la graduatoria
provvisoria, per l'approvazione da parte della Giunta regionale
della graduatoria e per l'invio della lettera di comunicazione agli
interessati.
Ci sono poi altri giorni che è il tempo utile dato ai
richiedenti per consegnare la documentazione ulteriore necessaria
per l'acquisto (compromesso, abitabilità e altri documenti del
genere), altri trenta giorni per l'attuazione della seconda fase
istruttoria, quindi la convocazione della Commissione, l'esame dei
ricorsi e l'approvazione della graduatoria definitiva: sono in
totale 120 giorni. Questo vuol dire che al 30 aprile 1988 sarà
espletata tutta la parte di graduatorie provvisorie e
definitive.
Con il 10 di maggio inizieranno i sopralluoghi per la
valutazione degli immobili. Normalmente questa operazione permette
di trasmettere alla FINAOSTA 60-70 pratiche al mese. Con la
previsione che abbiamo sulla base dei dati ricavati dai semestri
precedenti, cioè che rispetto a 600 domande pervenute in prima
istanza ne restano in piedi circa la metà, si possono valutare
cinque mesi per smaltire totalmente le pratiche di sopralluogo e di
trasmissione alla FINAOSTA delle pratiche.
Gli uffici, con l'organico che hanno, stanno lavorando a pieno
ritmo ed il regime può ritenersi soddisfacente.
Per quello che riguarda la FINAOSTA, partirò da un dato
sintetico finale; dicevo prima 300 pratiche per semestre ammesse
nella graduatoria definitiva, quindi 600 pratiche all'anno. Lo
scorso anno sono state trasmesse dall'Assessorato ai Lavori
Pubblici alla FINAOSTA 600 nuove pratiche, la FINAOSTA ha erogato
642 mutui; da qui si vede che c'è una corrispondenza e c'è un
funzionamento a regime.
Per quello che riguarda i tempi della FINAOSTA - questi sono
dati che mi ha fornito la FINAOSTA stessa - è prevista una
istruttoria che dura da 30 a 40 giorni sui fidi, istruttoria che
viene avviata immediatamente dopo il pervenimento della pratica da
parte della Regione, comprende la convocazione dello interessato,
un colloquio, l'acquisizione di dati economico-finanziari necessari
per la valutazione della situazione patrimoniale del richiedente.
Occorrono 7-10 giorni per la deliberazione dello organo competente
(il Consiglio di amministrazione o chi per esso), ai quali segue
una istruttoria legale che dura circa 30 giorni, che ha la finalità
di pervenire alla predisposizione del contratto di mutuo, e
contemporaneamente la verifica di tutti i presupposti per la
iscrizione della ipoteca a garanzia del finanziamento. Infine ci
vogliono una trentina di giorni per stipulare il contratto di
erogazione.
Bisogna tener conto anche del fatto che c'è un alto numero di
pratiche che vengono trasmesse agli studi notarili e normalmente si
arriva a fare fino a dieci atti al giorno in qualche studio
notarile.
Voglio dare ancora due dati globali, nel senso che dalla prima
scadenza del giugno 1985, fino al dicembre 1987, sono state
presentate 3339 domande, di queste 2707 erano state presentate a
tutto il 30 giugno 1987. È un dato omogeneo che possiamo
confrontare con le 1700 pratiche su 2707 che sono state ammesse a
mutuo, di cui 1400 sono state già trasmesse alla FINAOSTA.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.) -
La risposta dell'Assessore è stata
esauriente e di questo lo ringrazio. Devo dire che la dinamica dei
tempi in alcuni casi continua ad essere piuttosto lunga perché ci
vogliono 4 mesi per la parte graduatorie, poi 5 mesi per fare tutte
le domande per la parte perizia dell'immobile, ed altri 4 mesi per
arrivare al contratto. Allora, ci saranno coloro che nel tempo più
breve ottengano il mutuo in dieci mesi e quelli che invece arrivano
fino a tredici mesi, ossia oltre un anno di attesa.
Credo che lo sforzo da parte della Amministrazione regionale ci
sia stato, mi auguro però che si riesca a studiare qualche
meccanismo che faccia rimanere tutti entro l'anno e faccia scendere
anche i tempi minimi, perché comunque questi 9-10 mesi sono in
alcuni casi periodi abbastanza lunghi.
Teniamo presente che essendo le domande presentate ogni
semestre, se qualcuno deve presentare domanda, da adesso deve
comunque attendere il 30 giugno, poi deve aspettare ancora altri
9-10 mesi, quindi si arriva all'anno prossimo ben inoltrato.
Ci rallegriamo che le difficoltà della FINAOSTA siano state
contingenti, che almeno questo fatto possa essere rimediato, ma
riteniamo che forse uno sforzo anche di invenzione, di studio, di
riflessione, possa essere ancora fatto: ad esempio aumentare
ulteriormente l'organico di quelli che fanno le perizie, oppure
vedere se sui tempi della FINAOSTA o nella stessa costruzione delle
graduatorie si riesce a recuperare qualcosa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK