Consiglio Regionale della Valle d'Aosta - Oggetto del Consiglio n. 179 del 18 ottobre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 179 del 18 ottobre 2018 - Resoconto
OGGETTO N. 179/XV - Interpellanza: "Presentazione di un
cronoprogramma dei lavori di manutenzione straordinaria della
piscina regionale di Pré-Saint-Didier".
Fosson (Presidente)
- Alla presenza di 30 Consiglieri,
riprendiamo i lavori interrotti ieri con il punto 17 dell'ordine
del giorno. La parola alla consigliera Pulz per
l'illustrazione.
Pulz (IC) -
Buongiorno a tutte le colleghe e ai colleghi.
La piscina regionale di Pré-Saint-Didier è l'unica presente
in alta Valle, ma risulta purtroppo chiusa dall'inizio dell'estate
a causa di necessari lavori di manutenzione straordinaria. La
piscina di Pré-Saint-Didier ha sempre svolto un ruolo importante
per l'educazione dei ragazzi allo sport e per l'attività
agonistica, nonché per il benessere psicofisico degli abitanti
dell'alta Valle e non solo. Oltre a importanti momenti di relax e
sportivi per tutte le età, la piscina offriva anche attività di
rieducazione in situazioni postraumatiche, in presenza di
problematiche psicofisiche di vario genere, nonché di disabilità.
La piscina di Pré-Saint-Didier rafforzava inoltre e senz'altro,
qualificandola ulteriormente, la ricca offerta turistica delle
stazioni sciistiche della Valdigne.
La sua chiusura eccessivamente prolungata fa ovviamente
registrare ricadute negative a livello occupazionale e di indotto.
Abbiamo appreso dagli organi di stampa che residenti e turisti
hanno avviato una raccolta di firme su
Change.org
, che ha
già trovato fino a stamattina 1349 adesioni. Esse verranno
consegnate prossimamente ai Sindaci e agli Assessori allo sport e
ai lavori pubblici della Valdigne e dell'alta Valle.
Noi Consiglieri di Impegno Civico interpelliamo l'Assessore
competente, affinché venga presentato un preciso cronoprogramma per
i lavori necessari nella piscina di Pré-Saint-Didier. In
particolare vorremmo conoscere: i tempi di consegna e di
approvazione della progettazione preliminare (ora della fattibilità
tecnico economica), definitiva ed esecutiva. Vorremmo poi capire
qual è la tempistica prevista per l'avvio dei lavori, le previsioni
in merito alla consegna dell'opera, nella speranza che la
riapertura venga garantita nel più breve tempo possibile, entro e
non oltre l'anno 2020 (sarebbe veramente una soluzione
meravigliosa). Chiediamo altresì se l'intervento straordinario
risulti già interamente programmato nel bilancio regionale e sotto
quale voce, in modo anche da poterla reperire.
Presidente
- La parola all'assessore Borrello per la
risposta.
Borrello (AC-SA-PNV) -
Il tema che lei ha esposto è
sicuramente importante, soprattutto perché riveste un servizio per
l'alta Valle, essendo l'unica piscina presente sul territorio, per
tutte le funzioni sia dal punto di vista sportivo e didattico, sia
per tutte le esigenze dei nostri concittadini nell'alta Valle.
Le rispondo puntualmente rispetto alle richieste che ha
formulato, molto precise e puntuali. La progettazione preliminare è
già stata acquisita e approvata, quindi è già a tutti gli effetti
presente all'interno della struttura. L'incarico per la
progettazione definitiva ed esecutiva e per la successiva direzione
lavori è stata aggiudicata definitivamente e sono in corso le
procedure per la firma del contratto. I tempi per la presentazione
degli elaborati sono previsti in settanta giorni per la
progettazione definitiva e in quarantacinque giorni per quella
esecutiva.
La tempistica per l'avvio dei lavori. Tenuto conto dei tempi
necessari alla validazione del progetto esecutivo e alle procedure
di affidamento dei lavori, che le ho enunciato in precedenza, si
ipotizza di dare avvio ai medesimi nel mese di novembre 2019.
Quindi, espletate tutte le pratiche di aggiudicazione
amministrative, temporalmente arriviamo al mese di novembre 2019.
Per quanto riguarda la consegna delle opere, qualora venissero
rispettati i tempi che sono stati indicati dai nostri uffici, la
consegna dell'opera a lavori ultimati potrebbe essere prevista per
l'estate 2020.
Per quanto riguarda invece gli aspetti di copertura a livello di
bilancio, l'intero intervento ha la necessaria copertura economica
garantita in parte nelle risorse FESR, legate agli interventi di
efficientamento energetico delle strutture regionali, in parte
mediante specifica allocazione sul bilancio regionale nel biennio
2019/2020. Nel dettaglio il costo dell'operazione è di 4,3 milioni
di euro, con copertura dei fondi europei per 2,9 milioni di euro e
per i restanti 1,4 milioni di euro con copertura sul bilancio
regionale.
Abbiamo avuto delle sollecitazioni da parte dei cittadini ed è
per questo motivo che già in una conferenza stampa avevamo dato
alcune indicazioni, ma è opportuno all'interno di questa Assemblea
dare una pubblica comunicazione, in modo tale che anche i nostri
concittadini possano sapere quali sono gli orizzonti temporali e
avere la garanzia che l'Amministrazione regionale ha preso in
carico il dossier, con l'analisi temporale degli iter progettuali e
parallelamente la totale copertura all'interno del bilancio, parte
Regione e parte fondi europei. Comunque le posso produrre la
documentazione, qualora ne avesse bisogno e necessità.
Presidente
- La parola alla consigliera Pulz per la
replica.
Pulz (IC) -
Grazie, Assessore, per le precisazioni e
anche per la speranza della riapertura nell'estate del 2020. Va
sottolineato che la piscina di Pré-Saint-Didier ha nel tempo saputo
richiamare residenti e turisti, con offerte sempre qualificate. Con
ciò mi piace sottolineare - per aprire un po' con allegria questa
giornata, sperando che non sia pesante come quella di ieri - che
questa interpellanza è di fatto anche un nostalgico atto d'amore
per una struttura che, quando ero ragazza, raggiungevo in autostop
da Valpelline e poi con il trenino da Aosta (il trenino che ci
manca tanto!), la domenica pomeriggio come regalo consolatorio
della settimana, per sfogare lo stress psicofisico con il nuoto,
che è un vero toccasana per tutte le età.
Dopo questa breve
Pubblicità Progresso
ringrazio
l'Assessore per l'attenzione con cui seguiremo insieme questi
importanti lavori a Pré-Saint-Didier, in modo da poter restituire
alla Valdigne e a tutti quanti noi questa bella piscina. Perché la
politica ha proprio il compito di scegliere - l'Assessore è
senz'altro d'accordo con noi - come e dove investire le risorse
economiche necessarie per gli interventi, che andrebbero realizzati
probabilmente con scadenze più regolari per poter mantenere le
strutture efficienti nel tempo. È vero che la piscina è
giovanissima (ha solo quarantasei anni!), però è comunque già un
po' datata e, per poterla mantenere efficiente nel tempo, bisogna
fare interventi costanti in modo da non dover poi ricorrere a
lavori straordinari, mastodontici e che quindi hanno per forza di
cose una certa durata. La politica sceglie infatti le priorità,
fornisce poi le indicazioni chiare alla macchina amministrativa e
controlla il risultato finale di cui è sempre responsabile rispetto
alla comunità. Quindi grazie, Assessore, lavoreremo insieme per
sorvegliare il proseguimento dei lavori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK