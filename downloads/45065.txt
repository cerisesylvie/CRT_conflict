Consiglio Regionale della Valle d'Aosta - Oggetto del Consiglio n. 1886 del 6 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1886 del 6 ottobre 2022 - Resoconto
OGGETTO N. 1886/XVI - Interpellanza: "Piano di organizzazione
della rete ospedaliera a seguito degli interventi in corso di
predisposizione".
Bertin (Presidente) -
Punto n. 41. Per l'illustrazione,
la parola al consigliere Baccega.
Baccega (FI) -
Dopo ben tre Consigli, riusciamo a
dibattere quest'interpellanza, che risaliva al mese di luglio, ma
siamo ben felici di farlo oggi in quanto proprio oggi, con le
risposte che sono state date nell'interrogazione dei colleghi della
Lega, abbiamo un aggiornamento rispetto ai percorsi che si sono
avviati all'Ospedale Parini. Credo che con i numerosi comunicati
stampa che provengono dalla Giunta c'è il rischio che uno si
confonda con l'altro. Noi nell'interpellanza richiamiamo il
progetto di ampliamento e ristrutturazione del presidio ospedaliero
dove il Governo regionale è impegnato, attraverso la collaborazione
e l'incarico affidato alla SIV, a procedere con la variante del
progetto esecutivo dell'ala est dell'Ospedale per adeguarla alla
salvaguardia e alla valorizzazione dei ritrovamenti archeologici,
poi bisogna proseguire contestualmente con le fasi progettuali
della ristrutturazione dell'attuale Ospedale e terminare la
definizione dei servizi ospedalieri che saranno attivati anche
tenendo conto degli effetti dell'attuale pandemia. Bisognerà
conseguentemente procedere all'attivazione del tavolo di lavoro tra
Regione, Comune di Aosta, studio di progettazione e SIV per la
definizione in termini cronologici e la verifica sulla
compatibilità tecnico-progettuale ed economica della struttura.
Questo pare che questa mattina sia stato nuovamente evidenziato
dall'Assessore.
Leggiamo però che, rispondendo a due interpellanze presentate
dai colleghi di Pour l'Autonomie e della Lega, che in data 26
maggio si diceva che nella primavera 2023 i lavori per
l'ampliamento dell'Ospedale partiranno e questo ci aveva un po'
preoccupati, nel senso che avevamo immaginato che non potesse
essere così, e stamattina ovviamente la risposta è stata un'altra,
ovvero che l'Ospedale Parini nel 2023 avvierà le gare per
l'ampliamento a est, ma evidentemente i lavori non potranno partire
che nel 2026 se tutto fila liscio. È chiaro quindi che manca il
progetto esecutivo, in questo momento mancano tutta una serie di
documenti, manca l'atto della Sovrintendenza, bisognerà definire
gli aspetti di una gara che si prospetta sicuramente complicata,
come può essere una gara di questa portata: si parla di circa 140
milioni di euro, quindi non è lontana la nostra previsione di
prevedere nel 2026, se tutto fila liscio, ma ragionevolmente nel
2027 l'avvio dei lavori.
Rileviamo anche che sono iniziati i lavori, credo che siano in
fase di completamento, del nuovo reparto di terapia sub-intensiva
all'Ospedale Parini, che sarà adiacente all'edificio D, quella
struttura modulare che prevede sette posti letto, in più un
eventuale ulteriore letto dato al biocontenimento utile ai pazienti
da isolare, giustamente utilizzabile come reparto
polifunzionale.
Ritorniamo a dire che c'era un piano di riorganizzazione della
rete ospedaliera che prevedeva di dotare il Parini di una struttura
prefabbricata di circa mille metri quadrati in cui ospitare un
Pronto Soccorso riservato ai pazienti positivi al Covid, con
ingressi e flussi separati dagli accessi dei pazienti negativi,
otto posti di terapia intensiva, nove posti di sub-intensiva,
eccetera. L'ipotesi dapprima è stata approvata dalla Giunta
regionale, nel senso che andava nella direzione indicata e poi
successivamente è stata cassata in quanto sarebbe stata abbattuta -
questa era la motivazione - tra la fine del 2025 e l'inizio del
2026. Il rischio era di impegnare e spendere 8 milioni per la
struttura da abbattere fra tre o quattro anni paventando anche
ovviamente lo spauracchio della Corte dei conti, che avrebbe
chiesto conto degli investimenti effettuati e poi eventualmente
abbattuti.
Sulla base di questi percorsi che ho voluto ricordare al
Consiglio regionale, noi chiediamo se la struttura in fase di
realizzazione dovrà essere abbattuta anch'essa, immagino di sì,
perché l'edificio D, secondo la progettazione di ristrutturazione e
di ampliamento dell'Ospedale, dovrà essere abbattuta, a meno che
non ci siano dei ripensamenti ma lo sapremo; "quanto costerà la
struttura completa di arredi, quanto costeranno i beni strumentali
da inserire in questa struttura e se è stato realizzato o si
intenda realizzare nel breve termine un nuovo piano di
riorganizzazione ospedaliera a seguito delle modifiche che si
stanno prevedendo". Aspetto quindi le risposte.
Presidente -
Per la risposta, la parola all'assessore
Barmasse.
Barmasse (UV) -
Grazie consigliere Baccega, così mi
permette anche di precisare o comunque condividere un po' il
percorso di quest'Ospedale. Se mi permette, come avevo già detto
stamani mattina rispondendo a un'interrogazione dei colleghi della
Lega dovremmo... almeno questo è il programma e speriamo poi di
poterlo rispettare, questo non solo perché uno è al Governo in
questo momento, fa parte del Governo di questa Regione, di questa
maggioranza, ma perché l'Ospedale è un bene di tutti, quindi prima
riusciamo a portare a termine questo progetto e meglio è per tutti
noi...come dicevo, i programmi prevedono di ottenere il progetto
esecutivo per la fine dell'anno dell'Ospedale, mentre si potrebbe,
come avevo detto stamattina, visto che ci sono due lotti, uno
finanziato dal PNRR, ma questo non vuol dire che il lotto
finanziato dal PNRR sia un progetto diverso da quello
dell'ampliamento perché riguarda le centrali termoelettriche,
riguarda
l'Hospital Street
, quindi parte di quello che è il
progetto... questa parte potrebbe andare in gara d'appalto già nel
mese di gennaio, mentre potremmo andare, come ho detto prima, in
gara d'appalto per la restante struttura in primavera.
Per quanto riguarda i tempi dell'espletamento della gara di
appalto, io non sono un esperto e spero che non siano così lunghi,
anche se si tratta sicuramente di un appalto importante perché si
tratta di molti milioni di euro. Secondo le previsioni fatte dai
tecnici, per la fine dell'anno potremmo arrivare ad appaltare,
quindi iniziare i lavori dalla parte più impegnativa che è la
struttura a est dell'Ospedale, cioè il nuovo Ospedale, mentre
decisamente prima potremmo iniziare i lavori per le centrali
termiche e per l'Hospital Street, e questa, secondo me, sarebbe una
buona cosa per tutti noi.
Per quanto riguarda, invece, la domanda dell'interpellanza,
parlando appunto della struttura, del corpo C1, lei ha sicuramente
fatto un ottimo riassunto delle motivazioni che hanno portato a
cambiare, anche perché mi rendo conto che l'idea del C1 che poi c'è
stata in una seconda valutazione è stata così in parte abbandonata
per i costi e per tutto quello che lei ha detto, era stata una
scelta che in parte avevamo seguito anche noi a inizio di questo
Governo, che era stata dettata da un'emergenza, da una situazione
sicuramente molto particolare in cui si doveva cercare di trovare
una soluzione nel più breve tempo possibile e quella sembrava la
soluzione migliore. Alla luce poi dell'idea di costruzione
dell'Ospedale e quelli che sono stati nel prosieguo in questa
elaborazione dei progetti del nuovo Ospedale, si sono fatti degli
altri ragionamenti che giustamente lei prima ha riassunto su costi,
su abbattimenti, eccetera, quindi si è deciso di percorrere
un'altra strada.
La prima domanda che lei mi fa è: "se la struttura che è in fase
di realizzazione - siamo ormai quasi al termine - dovrà essere
abbattuta in funzione del progetto di ampliamento e
ristrutturazione dell'Ospedale Parini". Le confermo che, sulla base
della programmazione, dell'intervento di ampliamento e
ristrutturazione del presidio unico ospedaliero regionale per
acuti, l'edificio D dovrà essere demolito nel corso della fase 4
dei lavori prevista nel periodo 2027-2030 al fine di realizzare al
suo posto il nucleo di carico e scarico merci. Fin dalla sua prima
redazione, il progetto del presidio unico regionale prevede la
realizzazione di una piastra logistica dal lato di Via Chaligne con
la demolizione di tutti gli edifici che si affacciano sulla via, il
corpo D, la
morgue
e il depuratore; conseguentemente si
valuterà, in accordo con l'Unità per il completamento della
campagna vaccinale di Roma, cioè l'ex Unità di gestione
dell'emergenza Covid che è proprietaria del manufatto, il
riutilizzo del prefabbricato del nuovo Reparto di terapia
sub-intensiva. Com'è emerso nella presentazione dell'ultimo
masterplan
, la realizzazione della piastra logistica
sopracitata pare essere obbligatoriamente l'ultima di una
successione di diverse macro-fasi.
La seconda domanda è relativa ai costi di questa struttura, la
struttura prefabbricata e i relativi arredi sono forniti a spese
dell'Unità per il completamento della campagna vaccinale di Roma,
quindi i costi non ci sono stati comunicati. La parte interna di
collegamento al corpo D, cioè l'effettuazione dei lavori
preliminari e l'adattamento del terrazzo al piano di appoggio della
struttura prefabbricata sono invece realizzati a spese dell'Azienda
USL e il relativo investimento è stimato intorno ai 600 mila
euro.
"Quanto costeranno i beni strumentali": qui la risposta è la
stessa, nel senso che le apparecchiature elettromedicali sono
fornite a spese dell'Unità per il completamento della campagna
vaccinale di Roma.
Quarta domanda: "se è stato realizzato o si intenda realizzare
nel breve termine un piano di riorganizzazione ospedaliera a
seguito delle modifiche che si stanno predisponendo". È in
previsione una delibera di Giunta, ora all'esame del Ministero
della salute, per la rimodulazione e riapprovazione del piano di
riorganizzazione per il potenziamento della rete ospedaliera per
l'emergenza Covid-19, redatto ai sensi dell'articolo 2 del
decreto-legge 19 maggio 2020 n. 34, già approvato con deliberazione
della Giunta regionale n. 584 in data 8 luglio 2020 e riapprovato
con deliberazione della Giunta regionale n. 1070 in data 16 ottobre
2020.
Presidente -
Per la replica, la parola al consigliere
Baccega.
Baccega (FI) -
Grazie Assessore, grazie per le risposte
ai quesiti. Evidentemente quello che le avevano scritto a maggio,
ovvero che i lavori partiranno nella primavera del 2023 non era
esatto, è riportato da tutti i testi, eccetera. Siamo sul
pezzo.
Sì, l'Ospedale è un bene di tutti, quindi la volontà di questa
opposizione, per quanto riguarda noi di Forza Italia, è quella di
contribuire affinché i percorsi vadano avanti, nel senso che la
gente fuori ci chiede: "ma cosa sta succedendo? Non si muove
niente, il cantiere non parte", "partirà nel 2023", perché questo è
stato scritto all'epoca, oggi si è fatta chiarezza perché la data è
sicuramente un'altra, quindi c'è bisogno di avere le migliori
informazioni affinché si possa dire: "questo Ospedale sarà pronto
la parte nuova, l'allargamento a est in quella data, il rifacimento
dell'attuale Parini avrà un altro percorso", eccetera.
Io non so se i fondi PNRR e i fondi che ha stanziato la Regione
per la ristrutturazione possono intersecarsi o prevedono gare
differenti, questo in qualche modo potrebbe provocare degli intoppi
e, guardando i colleghi e guardando il Presidente della V
Commissione, credo che sarebbe opportuno ritrovarci un momentino in
Commissione, magari fra un mesetto, per fare il punto di tutto
questo percorso, perché così siamo tutti in grado di dire delle
cose all'esterno, che sono le cose giustamente che la Giunta ha
deciso di portare avanti e che noi recepiamo una volta per tutte.
Questo è, dal mio punto di vista, fondamentale dal punto di vista
dell'informazione e dal punto di vista anche della chiarezza verso
l'esterno.
La ringrazio per la risposta, eventualmente proporremo al
Presidente della V Commissione, prima del bilancio, di ritrovarci
in Commissione solo per parlare di ampliamento dell'Ospedale
Parini.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK