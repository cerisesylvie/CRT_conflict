Consiglio Regionale della Valle d'Aosta - Oggetto del Consiglio n. 2519 del 21 febbraio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Sport invernali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2519 del 21 febbraio 2007 - Resoconto
OGGETTO N. 2519/XII - Utilizzo di motoslitte lungo le strade
poderali della regione. (Interpellanza)
Interpellanza
Constatato che lungo le strade poderali, gli itinerari di sci
alpinismo e di escursionismo e nelle vicinanze di alcuni rifugi
alpini, soprattutto in alcuni periodi, è in aumento il numero di
persone che utilizzano le motoslitte;
Ricordato che una norma di una circolare applicativa del
Ministero dei Trasporti congiuntamente a quello degli Interni
vieterebbe l'uso della motoslitte sulle aree previste dall'articolo
2 del Codice della Strada;
Considerato che l'uso di questi mezzi potrebbe risultare
pericoloso in tutte quelle aree e quegli itinerari interessati
dalle attività di cui alle premesse;
i sottoscritti Consiglieri regionali
Interpellano
l'Assessore competente per sapere:
1) quanti controlli vengono eseguiti e quante sanzioni sono
state comminate;
2) in che modo si intende procedere per riesaminare l'intera
questione alla luce non solo delle norme del Codice della Strada ma
anche di quelle stabilite dalla L.R. 17 del 1985.
F.to: Venturella
Président
- La parole au Conseiller Venturella.
Venturella (Arc-VA)
- Non pensavamo 14 giorni fa - perché
a questa data risale la nostra interpellanza sulle motoslitte - che
3 o 4 giorni fa a Salice d'Ulzio uno scontro fra 2 motoslitte
provocasse un morto. Sappiamo che soprattutto sugli itinerari di
sci alpinismo, sci escursionismo con racchette da neve sempre più
spesso si assiste alla proliferazione dell'utilizzo di questi
veicoli, che non possono essere definiti autoveicoli, è un problema
dal punto di vista dell'assicurazione e dell'eventuale
responsabilità, un problema dal punto di vista del rispetto della
norma perché, per quanto sappiamo, vi è una norma applicativa del
Ministero dei trasporti che vieta l'uso delle motoslitte sulle aree
previste dall'articolo 2 del Codice della strada. Quali sono queste
aree? Queste aree sono le strade, dalle autostrade fino alle strade
che si chiamano intercomunali. Possono essere utilizzati questi
mezzi su altre zone, non su queste aree. A Capodanno vicino ad un
rifugio ho assistito a un carosello di motoslitte, in alcuni casi
condotte da minorenni; ho preso una foto quest'inverno vicino ad un
rifugio che qualcuno di voi riconoscerà con gli itinerari tracciati
sul pendio a nord dal carosello di tali motoslitte.
Chiediamo un controllo più severo, che l'Assessorato si faccia
carico attraverso le stazioni forestali competenti affinché sulle
strade poderali, anche in virtù delle norme contenute nella legge
regionale n. 17, vi sia un controllo più severo. Abbiamo anche
chiesto quanti controlli e quante sanzioni sono state comminate e
in che modo si intende procedere per risolvere la questione, perché
- ripeto - non si prevedeva che pochi giorni prima della
discussione in Consiglio avvenisse un incidente di tale gravità.
Chiediamo che la Giunta attraverso il Corpo forestale valdostano si
assuma una responsabilità e almeno sul fronte del controllo e delle
sanzioni attivi chi di dovere: forze di polizia, ma soprattutto il
Corpo forestale.
Si dà atto che dalle ore 17,44 presiede il Vicepresidente
Fiou.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Innanzitutto il collega con
l'interpellanza ha già introdotto l'inquadramento giuridico di
riferimento riguardante la circolazione su strada delle motoslitte,
che si riferisce a una circolare del Ministero dei trasporti per la
prima parte, poi ci sarà anche la parte riguardante l'inquadramento
regionale. Il Dipartimento per i trasporti terrestri con la
Direzione generale per la Motorizzazione e il Ministero per le
infrastrutture e i trasporti, con una circolare del 23 novembre
2005, comunque ha abrogato la precedente circolare risalente al
1970, che assimilava motoslitte e cingolati, cosiddetti "gatti
delle nevi", rispettivamente ai motoveicoli e agli autoveicoli. La
legge delega n. 85/2001, che ha riformato il Codice della strada,
prevedeva all'articolo 2 così come richiamato di regolamentare
l'uso delle motoslitte, prevedendo l'obbligo del contrassegno
identificativo, dell'assicurazione per la responsabilità civile
verso terzi, nonché del possesso per il conducente del certificato
di idoneità alla conduzione. In esecuzione di tale delega venne
emanato il decreto legislativo n. 9/2002, che però venne licenziato
privo di ogni riferimento alla tematica delle motoslitte. La lacuna
fu oggetto anche di interrogazioni parlamentari nella seduta del 17
gennaio 2001, la I
a
sezione della Cassazione civile il
1° marzo 2005, chiamata a giudicare dell'opposizione a una sanzione
amministrativa erogata ad un conducente in motoslitta per
violazione della legge provinciale di Trento n. 18/1988, stabiliva
in via di questione incidentale che dal silenzio del legislatore
non ne può discendere la libera circolazione del mezzo sulle
pubbliche strade, prevedendo un apposito decreto ministeriale per
la disciplina di veicoli atipici, ovvero per veicoli che non
rientrano fra quelli definiti all'articolo 5258 del Codice della
strada. Questo rende evidente che, in mancanza di tale
provvedimento, la circolazione delle motoslitte sulle pubbliche
strade, almeno finché il legislatore non provvederà con apposita
disciplina, non è consentita. Sulla scorta di questa linea
interpretativa, la Direzione generale della motorizzazione di Roma
con la nuova circolare citata ha stabilito che le motoslitte,
stanti le loro peculiari caratteristiche tecniche e costruttive e i
conseguenti riflessi sulla sicurezza della circolazione stradale,
sono idonee a circolare solo fuori strada in ambiti territoriali
generalmente circoscritti, ma non su aree ad uso pubblico destinate
alla circolazione dei pedoni e dei veicoli e degli animali, quali
la strada, così come definita dall'articolo 2 del Codice della
strada. La materia è pertanto connessa alla circolazione ed esula
dalla normativa comportamentale e tecnica del Codice, che è
finalizzato a disciplinare la circolazione dei pedoni, dei veicoli
e degli animali sulle strade, afferendo invece per intero alla
competenza di altri enti, fra questi l'amministrazione locale e la
comunità montana, dato che l'utilizzo può essere consentito solo in
luoghi non destinati al traffico ordinario.
Premesso che la competenza a fissare le caratteristiche
costruttive ed identificative dei titoli abilitativi alla guida dei
veicoli a motore spetta allo Stato, pertanto si recepiscono le
indicazioni ministeriali secondo cui le motoslitte non sono
destinabili alla circolazione su strade aperte al traffico anche
pedonale, quello che necessita in questa sede chiarire è quali
siano i riflessi sull'ordinamento regionale e sulla viabilità
rurale. Per quanto riguarda l'ordinamento regionale, le motoslitte
sono prese in considerazione direttamente dall'ordinamento
regionale come mezzi meccanici adibiti al servizio delle piste e
degli impianti da sci e come mezzo ricreativo, mezzo al servizio
delle piste da sci... legge regionale n. 9/1992, in cui si
stabilisce all'articolo 11 che è vietato percorrere le piste di sci
con mezzi diversi dagli sci, dai monosci, dalle tavole da neve,
fatta eccezione per i mezzi meccanici adibiti al servizio delle
piste e degli impianti. Gli accessi di servizio devono essere
effettuati con idonei mezzi, previo accordo con il gestore delle
piste. Il gestore delle piste da sci inoltre deve limitare il
transito dei mezzi battipista e motoslitte per i soli motivi di
soccorso e di servizio.
La pratica ricreativo-sportiva è una norma regionale sia pure di
indirizzo all'articolo 29 comma 13, lettera c) delle norme di
attuazione del PTP: questo è un indirizzo che si aggiunge al
disposto dell'articolo 2, comma 7, della legge regionale n.
17/1985, questo articolo prevede che la pratica del motocross e
l'impiego della motoslitta sono vietati, eccezioni a tale regola
potranno essere contemplate dal piano regolatore comunale solo in
apposte piste permanenti, il cui studio di impatto ambientale sia
esteso a tutto l'ambito potenzialmente influenzato dai livelli di
attività previsti. Attualmente la normativa urbanistica è ancora in
fase di attuazione da parte dell'amministrazione comunale, quindi
siamo in un momento di transizione per l'adeguamento dei piani
regolatori al PTP. L'articolo 2, comma 7, legge regionale n.
17/1986 recita:
"per predisporre le gite in moto, la Giunta
regionale potrà individuare, su proposta dell'Assessore
all'agricoltura, sentito il parere delle competenti commissioni
consiliari... creare zone ben delimitate disciplinate a tale
scopo"
. Attualmente risultano autorizzate dall'Amministrazione
regionale nel 1998 e 1999 2 percorsi turistici con motoslitta;
attualmente solo un percorso per gite in motoslitta risulta
utilizzato e senza infrazioni alle prescrizioni date in località
Lazey in Comune di Valtournenche. Si ritiene che, una volta
adeguati i piani regolatori comunali, le autorità comunali potranno
autorizzare in base a questa normativa le motoslitte a
percorrere... un fuoristrada innevato... i soli percorsi necessari
a raggiungere abitazioni o luoghi di lavoro. Resta attualmente
difficilmente punibile la circolazione con motoslitte del
proprietario del conduttore sui propri fondi innevati o di terzo
munito di consenso del proprietario, ma su questo punto si dirà
anche più sotto nella parte dell'interpellanza relativa ai
controlli.
Per quel che riguarda la viabilità rurale, la circolazione sulle
strade interpoderali, facendo seguito a una richiesta di
chiarimenti di alcuni proprietari di baita che intendevano
raggiungerle con motoslitte percorrendo la strada interpoderale, il
Servizio legislativo della Regione il 18 febbraio si è espresso in
questi termini:
"le strade interpoderali, essendo riconducibili a tutti gli
effetti alla categoria delle strade vicinali previste dall'articolo
2 del nuovo Codice della strada, non possono ritenersi estranee
all'applicazione della disciplina codicistica, pur non essendo
aperte al pubblico, al transito di tutti i veicoli. Tali strade
costituiscono in fatti aree ad uso pubblico ai sensi dell'articolo
2, comma 1 del nuovo Codice della strada. Su tali strade possono
essere autorizzati a circolare solo veicoli e conducenti con i
requisiti e le caratteristiche previste dal Codice della
strada"
.
In merito all'aumento della circolazione in motoslitte in ambito
montano, rurale, lungo le strade interpoderali e negli itinerari di
sci alpinismo, di escursionismo, nelle vicinanze di alcuni rifugi
alpini, da indagine effettuata presso le stazioni forestali risulta
che la circolazione di motoslitte non è fenomeno per ora diffuso,
ma circoscritto ad alcune località della nostra Regione laddove
assume connotati di disturbo della quiete alpina per gli
escursionisti e la fauna selvatica. In particolare si è riscontrato
un aumento ed una presenza preoccupante del fenomeno nella
giurisdizione della stazione forestale di Valpelline, Comune di
Doues e Ollomont, con circolazione di motoslitte su strade solo
parzialmente chiuse al traffico e con possibili problemi di
incolumità per le persone; di questo si dirà nella parte relativa
ai controlli.
Venendo ai 2 punti dell'interpellanza:
"quanti controlli
vengono eseguiti e quante sanzioni sono state comminate"
, dal 9
aprile 2000 ad oggi gli agenti del Corpo forestale della Valle
d'Aosta hanno contestato relativamente alla circolazione di
motoslitte 34 verbali di infrazione amministrativa alle legge
regionale n. 17/1985 e n. 9/1992, di questi 18 sono stati
conciliati, 11 risultano pendenti e 5 sono archiviati dalla
Direzione sanzioni amministrative, in particolare l'archiviazione è
giunta nel 2006 e riguarda verbali elevati nella giurisdizione
della stazione forestale di Valpelline, riguardano conducenti di
motoslitte, in parte proprietari dei fondi e in parte in possesso
di consenso scritto dei proprietari dei fondi stessi, che
circolavano su un vasto comprensorio in alta montagna, con passaggi
ripetuti ascrivibili a un concetto di pratica sportiva e non di
raggiungimento di una località per motivi di abitazione o lavoro.
Tali verbali erano stati difesi in sede di ricorso anche con la
chiara norma di indirizzo del PTP, citata prima. Tale precedente
costituisce attualmente lo stato della materia in tema di
circolazione con motoslitta da parte di proprietari o terzi muniti
di consenso del proprietario su terreni privati innevati.
In merito al punto n. 2, verranno date agli agenti del Corpo
forestale nuove istruzioni affinché verifichino che la circolazione
di motoslitte su strade avvenga nei ristretti limiti ora concessi,
ossia la strada sia interdetta alla circolazione di veicoli e
pedoni (strada completamente chiusa al traffico). Da parte della
Presidenza della Regione dovranno essere emanate istruzioni ai
Comuni affinché adeguino le autorizzazioni date alle
motoslitte.
Presidente
- La parola al Consigliere Venturella.
Venturella (Arc-VA)
- Più che replicare voglio dire che
ci riteniamo per ora soddisfatti della risposta ampia ed esaustiva
dell'Assessore. Lui stesso ha detto in quali comprensori si è
assistito ad un aumento esponenziale di questo traffico, ho qui una
foto - se vuole, gliela regalo - che riguarda il traffico
verificatosi. Sicuramente, soprattutto in alcuni casi per gruppi
che vengono accompagnati in condizioni di visibilità non buone,
l'uso e l'abuso è pericoloso, quindi credo che questa interpellanza
sia servita per sollecitare, per cominciare ad occuparsi in maniera
organica del problema motoslitte.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK