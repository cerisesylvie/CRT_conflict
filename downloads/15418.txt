Consiglio Regionale della Valle d'Aosta - Oggetto del Consiglio n. 733 del 15 luglio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 733 del 15 luglio 1999 - Resoconto
SÉANCE DU 15 JUILLET 1999 (APRÈS-MIDI)
OGGETTO N. 733/XI Notizie in merito all'andamento produttivo e
occupazionale della "Cogne Acciai Speciali". (Interpellanza)
Interpellanza Premesso che da mesi il Consiglio regionale non ha
più avuto notizie in merito all'andamento produttivo ed
occupazionale della "Cogne Acciai Speciali";
A conoscenza di ciò che rappresenta ancora la "Cogne Acciai
Speciali" per l'economia aostana e valdostana;
Preso atto degli impegni presi dalla Giunta e dall'Assessore
competente nei confronti del Consiglio regionale;
i sottoscritti Consiglieri regionali
Interpellano
la Giunta regionale e l'Assessore competente per conoscere:
1) se l'azienda ha rispettato e rispetta i protocolli d'intesa
sottoscritti con la Regione, con particolare riferimento ai livelli
occupazionali e della formazione professionale;
2) se è stata avviata la bonifica prevista all'interno dello
stabilimento di Aosta;
3) a quanti lavoratori a cui è venuta a cessare la mobilità è
stata data un'occupazione dall'Agenzia del Lavoro, dopo i colloqui
che gli interessati hanno avuto con l'Agenzia stessa.
F.to: Beneforti - Squarzino Secondina - Curtaz
Président La parole au Conseiller Beneforti.
Beneforti (PVA-cU) Ormai sono alcuni mesi che non si hanno più
notizie sull'azienda Cogne Acciai Speciali. Per quanto ci riguarda
siamo rimasti fermi alle notizie dateci dall'Assessore a marzo 1999
oltre a quelle di cui siamo venuti a conoscenza per altre vie.
Abbiamo avuto la conoscenza di notizie sul bilancio della Cogne
Acciai Speciali del 1998, sugli esuberi impiegatizi che sembra
sussistano ancora per un certo numero anche se ristretto. Siamo
venuti a conoscenza della ripresa del dialogo fra la società e le
organizzazioni sindacali nonché dei miglioramenti dei livelli
produttivi che si sarebbero verificati e che non erano nemmeno
previsti; abbiamo avuto notizie sul mantenimento di certi livelli
occupazionali: a noi risultano sui 1.035-1.040.
Dopo queste notizie, parlando con alcuni dipendenti della Cogne
Acciai Speciali, a cui sta a cuore il posto di lavoro, abbiamo
dovuto registrare, siano essi operai o impiegati, una certa
incertezza. Gli operai e gli impiegati dipendenti della Cogne
Acciai Speciali non si sentono sicuri per la crisi che ancora
esiste nel mercato dell'acciaio per la rassegnazione - così almeno
affermano loro - che sussiste all'interno e all'esterno di fronte
al comportamento dell'azienda da cui dipende il loro futuro
occupazionale e professionale.
E c'è una certa incertezza anche per la mancanza di un ruolo più
incisivo che, secondo i lavoratori, almeno quelli che hanno parlato
con noi, le rappresentanze sindacali dovrebbero svolgere
all'interno dell'azienda oltre che - ci dirà poi l'Assessore se
quest'elemento corrisponde a verità - per i ritardi che si
registrano nel rispetto degli impegni che sono stati presi fra la
società e la Regione.
È da questi incontri con operai e impiegati della Cogne Acciai
Speciali che è venuta la presentazione di quest'interpellanza: per
essere aggiornati sull'andamento di quest'azienda, almeno per
quanto la Regione è a conoscenza. Riteniamo che un'azienda come la
nazionale Cogne, per ciò che rappresenta a livello dell'occupazione
e dell'economia aostana, non possa essere un'azienda da trascurare;
più volte in passato abbiamo chiesto di essere informati anche a
livello di commissione competente, ma anche se questo qualche volta
è avvenuto poi non si è dato seguito a quegli incontri e confronti
che si dovevano effettuare in commissione e per i quali si era
preso impegno all'interno di questo Consiglio. Riteniamo che non si
debbano prendere in mano le situazioni quando ci piovono addosso le
calamità, quando ci piovono addosso i licenziamenti o la cassa
integrazione; siamo convinti che anche nel settore industria sia
meglio prevenire che curare, che sia doveroso il confronto e il
dialogo sullo stato di salute dell'occupazione nella nostra Regione
e sullo stato di salute della nostra economia.
Questa maggioranza si sente forte e lo ha dimostrato, tanto da
non avere bisogno dell'apporto e del confronto con l'opposizione,
tuttavia ci siamo anche noi e siamo qui per dare il nostro
contributo sempre e comunque alla risoluzione dei problemi che ci
stanno di fronte.
Fatta questa premessa, mi riservo d'intervenire successivamente
dopo che ho appreso le risposte che l'Assessore darà alle domande
che sono contenute nell'interpellanza.
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) Credo innanzitutto che a parte delle
domande poste nell'interpellanza abbia già dato risposta il
Consigliere Beneforti, comunque cercherò anch'io di svolgere la mia
parte…
(interruzione del Consigliere Beneforti, fuori microfono)
… certo, certo, poi c'era anche un
terzo punto che non è stato illustrato, su quello interverrò io,
era il punto sui lavoratori in mobilità.
Per quanto riguarda il rispetto dei protocolli, non sto a
ripetere quanto ho già detto in altre situazioni per quanto doveva
fare la Cogne rispetto al protocollo d'intesa che era stato
aggiunto nel 1993; il protocollo è quello. Il dato saliente del
protocollo riguardava l'occupazione e parlava di 800 dipendenti; ci
siamo trovati a discutere in quest'aula nel gennaio 1999,
allorquando i dipendenti erano scesi a 1.023. Il Consigliere
Beneforti diceva che il numero degli occupati è di 1.036 unità: gli
occupati dell'azienda sono 1.039; comunque l'ordine di grandezza è
quello e comunque c'è un segnale, sia pure timido, d'inversione di
tendenza rispetto al passato tenuto conto del fatto che non ci sono
lavoratori in cassa integrazione. I modi, direi, notarili per
certificare l'esuberanza di posti di lavoro sono la cassa
integrazione e la mobilità; noi abbiamo discusso della Cogne negli
ultimi mesi del 1998 e la situazione era senza dubbio differente:
oggi c'è un clima più sereno, e questo sia dal punto di vista
dell'occupazione, dei carichi di lavoro, eccetera, sia per la
formazione professionale, che era una delle questioni poste.
Sono in corso dei programmi di formazione professionale; dal
1994 al 1998 sono stati finanziati corsi di formazione
professionale a Cogne per 2 miliardi di lire, per l'anno in corso
sono previsti dei corsi di formazione per 246 milioni, quindi una
cifra inferiore, agli anni precedenti tuttavia si sta lavorando in
questa direzione.
È stata approvata da parte della Giunta una delibera che prevede
un finanziamento all'azienda per un programma di ricerca in diversi
settori dell'acciaio; una ricerca significa rafforzare sul mercato
la posizione competitiva dell'azienda. Sulla mancanza di ruolo del
sindacato la domanda non va posta a me.
Per quanto riguarda il fatto di seguire la vicenda con
attenzione e la disponibilità a discuterne in commissione,
assolutamente questa è piena e totale e quindi sarebbe possibile,
qualora convocata la commissione stessa, fare degli approfondimenti
più specifici di quanto non sia possibile fare in questa sede.
Per venire alle altre domande, una riguarda lo stato della
bonifica all'interno dello stabilimento. Qui gli interventi sono
due. C'è un intervento di recupero dell'area Cogne che riguarda la
realizzazione d'infrastrutturazione primaria dell'area, quindi la
costruzione di strade e servizi: questo intervento è in corso. Per
quanto riguarda la bonifica in senso stretto, nel mese di dicembre
1998 un primo lotto di un appalto di bonifica, per un importo di 26
miliardi, è stato aggiudicato ad un'associazione temporanea
d'imprese che è composta dall'Ecodeco di Giussago in provincia di
Pavia, dalla Ferrero Attilio Costruzioni S.p.A. di Ceva, Cuneo,
dall'I.S.A.F., azienda della Valle d'Aosta, dalla Piemonte
Costruzioni di Issogne.
Con questo raggruppamento d'impresa è stato firmato il contratto
il 12 luglio, tre giorni fa, e i lavori sono contestualmente
iniziati in quella data, per cui oggi possiamo dire che sono
avviati i lavori per la bonifica dell'area.
È stata avviata la procedura il 30 giugno di quest'anno per 18
miliardi concernenti il secondo lotto della bonifica dell'area,
quindi sotto quest'aspetto si sta procedendo secondo i tempi
previsti dai finanziamenti dell'Unione europea.
Sul terzo punto mi dilungherò un po' di più perché mi pare un
punto importante ed è il punto riguardante la mobilità: quanto è
stato fatto nei confronti dei lavoratori in mobilità e quanto ha
operato in materia l'Agenzia del lavoro.
La situazione dei lavoratori Cogne in mobilità alla fine del
1996 era la seguente: fra la Cogne S.p.A. e l'Ilva in liquidazione
i lavoratori che erano stati posti in mobilità, quindi licenziati,
erano 175, di questi 128 sono usciti dalla mobilità, quindi 44 dei
128 hanno trovato lavoro a tempo indeterminato, per 53 c'è stata la
fine del periodo di mobilità, per 27 c'è stato il pensionamento e
per altri motivi altre 3 persone hanno lasciato la lista di
mobilità.
Per quanto riguarda il 1999 sono usciti 27 lavoratori dalle
liste di mobilità che, come tutti i lavoratori in lista, secondo
accordi presi nel corso di un'assemblea che era stata fatta nel
mese di ottobre, sono stati invitati a colloquio presso il Servizio
incontro, domanda e offerta, dell'Agenzia del lavoro. Rispetto a
questi 27 convocati la situazione è la seguente: 11 non si sono
presentati ai colloqui, 3 si sono dichiarati non disponibili al
lavoro, 13 si sono dichiarati disponibili al lavoro e per 5 di
questi sono state fatte una o più segnalazioni ad imprese che si
erano rivolte al servizio per reclutare personale, mentre altri 4
hanno evidenziato problemi d'invalidità.
Per quanto riguarda la situazione attuale, oltre a questi 27
lavoratori ci sono ancora 47 lavoratori in lista di mobilità di cui
27 sono occupati a tempo determinato: in lavori di pubblica utilità
24 e 3 in altre situazioni lavorative.
Per quanto riguarda un'altra occasione di lavoro, che riguardava
la riserva del 5 percento presso i cantieri forestali, dai
lavoratori potenzialmente interessati sono state raccolte 22
adesioni e 12 sono stati avviati al lavoro. In particolare, 6
lavoratori ex Ilva hanno aderito a quest'iniziativa e quindi hanno
presentato la domanda; successivamente 4 hanno rinunciato
all'avviamento al lavoro, 1 non è risultato idoneo alla visita
medica e 1 è stato assunto. Questa è la situazione che indica come
si tratti di una situazione particolarmente delicata.
In particolare, per quanto riguarda l'andamento dei colloqui con
lavoratori ex Ilva, che sono iniziati a fine dell'anno scorso, gli
stessi hanno interessato 71 lavoratori, praticamente tutti coloro
che sono usciti dalle liste di mobilità; a questo proposito si
evidenzia una partecipazione limitata, nel senso che 25 lavoratori
dei 71 che sono usciti dalle liste di mobilità non si sono
presentati.
Si sono presentate situazioni difficili per difficoltà fisiche,
invalidità, per non disponibilità immediata al lavoro, per
aspettative ottimistiche rispetto a possibili prepensionamenti -
rimane sempre l'idea che sia possibile l'accesso al
prepensionamento -, per vincoli e rigidità molto sovente inconsci
rispetto alle eventuali possibilità di lavoro per orari, località e
tipologia. Si tratta purtroppo di difficoltà usuali per lavoratori
che per lungo tempo sono rimasti lontani da una situazione di
lavoro; qui abbiamo lavoratori che hanno lasciato il posto di
lavoro in alcuni casi da 5-10 anni. In effetti, sono i lavoratori
che per qualificazione e disponibilità avevano meno problemi che
sono stati segnalati alle imprese per potenziare le assunzioni,
mentre per quelli oggettivamente più in difficoltà sono minori le
opportunità.
Da quest'esame è venuto fuori che i lavoratori in condizioni di
maggiore sofferenza sono 8, fra quelli ancora iscritti alle liste
di mobilità, che non hanno mai lavorato a tempo determinato, quindi
non hanno utilizzato i lavori di pubblica utilità piuttosto che i
lavori socialmente utili o altre soluzioni di lavoro.
In analoga situazione sono gli altri lavoratori usciti dalla
lista nel 1999 per cui non è stato possibile fare segnalazione alle
imprese, quindi ci troviamo di fronte a 8 più 8, 16 casi di
particolare difficoltà.
Fra i lavoratori che non sono stati toccati da nessuna
iniziativa (lavori di pubblica utilità, lavori socialmente utili, 5
percento per quanto riguarda la forestazione, tempo determinato
presso imprese) vi sono anche lavoratori che preferiscono altre
soluzioni, quali l'impegno in imprese familiari, un lavoro
irregolare: fra questi dovrebbero essere preponderanti i lavoratori
che si trovano in difficoltà reale.
Un'ulteriore possibilità che viene suggerita dall'Agenzia del
lavoro potrebbe essere quella di un'iniziativa di orientamento e
motivazione al lavoro per questi casi particolarmente difficili. Si
tratta ovviamente d'interventi non semplici anche perché iniziative
analoghe in passato avevano raccolto adesioni limitate proprio
perché l'utente, quindi il lavoratore ha la necessità o quanto meno
il desiderio di vedere subito il risultato finale, avere la
certezza del posto di lavoro.
Ci sono due tipi d'interventi che possono essere realizzati a
favore di questi lavoratori: interventi che sono definiti da misure
nazionali, quindi sgravi contributivi molto forti, anticipazione
dell'indennità di mobilità per chi intende avviare un'attività
autonoma; vi sono possibilità per chi ha lasciato le liste di
mobilità di avere uno sgravio contributivo pari al 50 percento per
36 mesi, cioè vi sono misure nazionali note.
Vi sono misure regionali altrettanto note, che sono gli
incentivi per favorire le assunzioni a tempo indeterminato che
partono da 10 milioni per i lavoratori maschi, per due anni, che
vengono dati all'impresa, per arrivare ad un massimo di 24 milioni
all'anno sempre per due anni che vengono dati alle imprese che
assumono questi lavoratori.
C'è un incentivo interessante che è quello di contribuire al
costo del lavoro per un importo massimo di 25 milioni all'anno per
3 anni a favore dei datori di lavoro che assumono lavoratori in
mobilità o usciti dalla mobilità a cui non mancano più di 3 anni di
contributi per raggiungere una pensione di anzianità o vecchiaia.
Ci sono incentivazioni finanziarie elevate per l'assunzione di
lavoratori in situazioni di marginalità o disagio, possibilità di
tirocinio, iniziative di formazione professionale; inoltre sono
stati finanziati con delibere di Giunta lavori di pubblica
utilità.
Bisogna dire che la gamma d'interventi è differenziata, ciò non
toglie che rimangano delle difficoltà per l'inserimento di questi
lavoratori; c'è una difficoltà ad operare, come dicevo prima, con
lavoratori che si sono allontanati dal mercato del lavoro per
periodi molto lunghi, 5-10 anni. A riprova di ciò, nonostante la
presenza di forti incentivi economici statali e regionali ci sono
state notevoli difficoltà per un nuovo ingresso nel mercato del
lavoro privato. Per questo motivo il risultato delle assunzioni a
tempo indeterminato non è disprezzabile anche se bisogna tenere
conto che circa il 64 percento delle assunzioni è avvenuto presso
un unico datore di lavoro: la Cogne Acciai Speciali.
Fra gli elementi che hanno provocato una percezione meno
realistica da parte dei lavoratori, un ruolo fondamentale ha
rivestito - come si accennava prima - l'attesa per misure di
prepensionamento; non dimentichiamoci che in siderurgia c'è stato
un periodo in cui con 50 anni di età si andava in pensione oppure
con 30 anni di contributi e quindi c'è la speranza che questo
sistema torni ad essere praticato e comunque, in risposta alla
specifica richiesta dell'interpellanza si può indicare che vi sono
stati due incontri fra imprese e lavoratori promossi direttamente
dall'Agenzia del lavoro e che sono state 22 le segnalazioni che,
sulla base dei colloqui tenuti con i lavoratori, sono state fatte
alle imprese nel corso del 1999 segnalando appunto questi
lavoratori Ilva.
Mi pare che sotto quest'aspetto si sia cercato di fare quanto
possibile. È indubbio che ci troviamo a che fare con una situazione
sicuramente non facile.
Si dà atto che, dalle ore 16,40, presiede il Vicepresidente La
Torre.
Presidente La parola al Consigliere Beneforti.
Beneforti (PVA-cU) Prendo atto della risposta che ha dato
l'Assessore e che su alcuni punti è stata molto dettagliata. È
certo che, per quanto riguarda la bonifica, si è dato inizio con un
certo ritardo perché da dicembre dello scorso anno siamo arrivati a
luglio di quest'anno. So che c'è stato il ricorso al TAR, ma
comunque un certo ritardo c'è stato.
L'area industriale che si deve creare all'interno della Cogne, a
cui poter fare riferimento per l'installazione di nuove attività
produttive, riveste una particolare importanza e noi riteniamo che
quest'area industriale debba realizzarsi nel più breve tempo
possibile. I lavori di bonifica sono iniziati e fa anche piacere
apprendere che vi sono interessate oltre ad aziende esterne alla
Valle d'Aosta anche aziende interne perché questo vuol dire che a
livello regionale si potrà dare una certa occupazione per
realizzare questa bonifica.
Io dico che bisogna seguire molto da vicino la nostra situazione
e cercare che queste aree industriali si realizzino al più presto
per creare punti di occupazione perché oggi la disoccupazione anche
in Valle d'Aosta non tende a diminuire; anzi le previsioni sono che
debba aumentare, per cui dobbiamo metterci nelle condizioni di non
causare ritardi nel dare la possibilità di creare lavoro.
Per quanto riguarda i lavoratori in mobilità, che sono stati
convocati dall'Agenzia del lavoro, ho ascoltato attentamente quanto
l'Assessore ci ha riferito. Devo dire, Assessore, che da parte di
questi lavoratori ci sono numerose lamentele, soprattutto i
lavoratori che sono venuti a parlarci della loro situazione ci
hanno detto che in molte occasioni non hanno trovato nell'agenzia
quei supporti necessari per poter trovare un'occupazione.
Alcuni hanno detto che sono andati lì, gli hanno preso nome e
cognome, li hanno salutati e se ne sono andati. Con questi
lavoratori, alcuni dei quali si sono sistemati per conto proprio,
altri si sono sistemati con lavoro autonomo, bisogna stare attenti
perché si stanno lamentando di essere stati trascurati, nonostante
le promesse loro fatte alla fine del 1993-1994 quando fu
privatizzata la nazionale Cogne e rimasero all'esterno delle 800
assunzioni che erano previste alla Cogne.
Riparlerò con i lavoratori con cui siamo in contatto, riferirò
quanto l'Assessore ci ha detto, vedrò di chiarire alcuni aspetti e
casomai, Assessore, le presenterò i casi per i quali vi sono state
queste lamentele e questa non approvazione dell'operato
dell'Agenzia del lavoro. Non voglio criticare l'Agenzia del lavoro,
riferisco quello che ci è stato detto in merito al suo operato; se
ci sono delle critiche, se ci sono dei casi particolari, glieli
farò presente per vedere di risolverli.
Un aspetto di fondo, e poi termino, è che bisogna seguire con
maggiore attenzione anche la nazionale Cogne, dobbiamo fare uno
sforzo non solo per quello che rappresenta per l'economia e per
l'occupazione, ma anche perché è rimasta l'unica azienda nella
nostra Regione che mantiene la tradizione siderurgica che abbiamo
sempre avuto, questo ritengo sia un fatto importante non da
trascurare.
Dobbiamo quindi sostenere fino in fondo gli obiettivi previsti e
cercare di abbreviare i tempi per portare avanti l'area industriale
in modo tale che le aziende possano trovare il luogo dove dare
possibilità di lavoro ad altri lavoratori.
Chiudo qui, la ringrazio delle informazioni che ci ha dato e
vedremo d'incontrarci nuovamente in seguito perché noi talloneremo
sempre la questione perché è una cosa che ci interessa
profondamente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK