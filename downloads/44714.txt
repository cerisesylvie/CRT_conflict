Consiglio Regionale della Valle d'Aosta - Oggetto del Consiglio n. 1657 del 22 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1657 del 22 giugno 2022 - Resoconto
OGGETTO N. 1657/XVI - Interpellanza: "Interventi volti a
risolvere la problematica relativa alla mancanza di collaboratori
scolastici".
Marguerettaz (Presidente) -
Punto n. 25 all'ordine del
giorno. La consigliera Erika Guichardaz ha chiesto la parola, ne ha
facoltà.
Guichardaz E. (PCP) -
Grazie, Vicepresidente. Oggi vorrei
porre all'attenzione dell'Aula una problematica che sicuramente si
conosce da tempo, nel senso che ormai da tempo i vari plessi
scolastici sono sprovvisti dei collaboratori scolastici, o meglio
dei bidelli. Con la pandemia queste figure sono state in qualche
modo reinserite e naturalmente a quanto abbiamo appreso - ossia la
possibilità che questi collaboratori scolastici per il prossimo
anno invece non siano più in forza nei vari plessi scolastici -
preoccupa noi e preoccupa i docenti delle varie istituzioni.
Quindi volevamo capire se effettivamente è così e sottolineare
anche che i collaboratori scolastici hanno sì un ruolo di
sorveglianza, ma naturalmente hanno anche un ruolo importante per
quello che riguarda l'igiene e la sicurezza, quindi, tenuto conto
anche dell'andamento attuale della pandemia, riteniamo che queste
figure debbano essere mantenute.
Volevamo capire lo stato dell'arte e gli intendimenti del
Governo regionale al fine di poter in qualche modo dire la
nostra.
Presidente -
Per la risposta il Presidente della
Regione.
Lavevaz (UV) -
Venendo alle risposte e alle domande
puntuali, la prima: "Quante sono state nell'anno scolastico 21-22
le assunzioni dei collaboratori scolastici e come sono state
suddivise per ordine di scuola": nell'ambito delle misure previste
per assicurare il rispetto delle misure per il contenimento
dell'epidemia Covid-19, la Giunta regionale, con deliberazioni n.
752/2021 e 905/2021, ha individuato il fabbisogno del personale
ausiliario a tempo determinato aggiuntivo nelle istituzioni
scolastiche ed educative dipendente dalla Regione e presso
l'Istituto regionale Gervasone, per l'anno scolastico 21-22, ai
sensi dell'articolo 36 della legge regionale 15/2021, prevedendo
l'assunzione di 177 unità di personale ausiliario così ripartito:
istituzioni scolastiche di base, quindi infanzia, primarie e
secondarie di primo grado, 124 unità a tempo pieno e 16 unità a
tempo parziale nella misura del 50%.
Per le istituzioni scolastiche superiori, quindi secondarie di
secondo grado: 27 unità a tempo pieno e due unità a tempo parziale
nella misura del 50%.
Istituzioni educative, quindi convitto regionale Chabod e
l'Istituto regionale Gervasone: otto unità a tempo pieno.
Il numero complessivo di assunzioni a tempo determinato, a
fronte di dimissioni e risoluzioni del contratto di lavoro è stato
di 195 assunzioni così suddivise: istituzioni scolastiche di base
136 unità a tempo pieno e 18 unità a tempo parziale nella misura
del 50%.
Istituzioni scolastiche superiori: 30 unità a tempo pieno ed
unità a tempo parziale nella misura del 50%.
Istituzioni educative: 9 unità a tempo pieno.
Si chiede poi se corrisponda al vero il fatto che per l'anno
scolastico 22/23 non è prevista l'assunzione di collaboratori
scolastici negli stessi numeri dell'anno scolastico 21/22: è così
ma perché, come è noto, queste sono assunzioni straordinarie che
sono state eseguite in considerazione della necessità finalizzata a
fronteggiare l'emergenza da Covid, questo è noto a tutti e anche in
applicazione - quindi l'articolo 36 - della legge regionale
15/2021, norma che poi di fatto è quella che ha finanziato la
maggiore spesa derivante da tagli e assunzioni.
Come è altrettanto noto, lo stato di emergenza deliberato dal
Consiglio dei Ministri a gennaio 2020 - e via via prorogato di anno
in anno e di sei mesi in sei mesi - è terminato il 31 marzo ultimo
e pertanto ad oggi non è più possibile effettuare assunzioni
aggiuntive, ovviamente in deroga alle piante organiche eccetera,
motivate per la pulizia e l'igienizzazione degli ambienti, anche
durante l'orario scolastico, motivo per il quale erano state
assunte queste persone.
Rispetto alla domanda successiva, "Se è intenzione invece
dell'Amministrazione operare affinché si possa intervenire per
risolvere l'annoso problema dei collaboratori scolastici", non mi è
chiaro quale sia l'annoso problema, nel senso che non ho notizie di
criticità particolari sul personale ausiliario assegnato alle
istituzioni scolastiche. Ogni anno c'è una programmazione delle
risorse umane che viene fatta, si provvede poi a dare copertura a
questi posti con assunzioni anche a tempo indeterminato mediante
l'avviamento degli iscritti alle liste dei centri per l'impiego con
una procedura anche semplificata per questo tipo di categoria.
In ultimo, "Come si intenda procedere laddove esistano plessi
scolastici che non possono nemmeno garantire la sorveglianza e la
sicurezza sul luogo di lavoro, in quanto presente un solo adulto
nel plesso di scuola dell'infanzia o primaria", questo invece è un
problema oggettivamente che sappiamo esistere e che sicuramente è
degno di attenzione, ma anche qui, un po' al di là delle misure
emergenziali che sono state messe in atto in questi ultimi anni, va
anche ricordato che la funzione dei servizi ausiliari e le sezioni
scolastiche di base sono di competenza degli enti locali, quindi su
questo bisognerà fare dei ragionamenti insieme agli enti locali,
perché oggettivamente questo sappiamo essere un problema,
soprattutto dove le classi sono piccole - come ce ne sono tante,
ormai, e con la presenza di una sola maestra - in questo caso
diventa oggettivamente un problema che va in qualche modo
affrontato e l'Assessore competente, insieme agli Enti locali,
sicuramente avrà modo di affrontarlo.
Presidente -
Collega Erika Guichardaz.
Guichardaz E. (PCP) -
Le dico che è un annoso problema
perché, come ben sa, nel resto d'Italia i collaboratori scolastici
sono rimasti nelle istituzioni scolastiche, in Regione Valle
d'Aosta questo non è avvenuto con un po' l'utilizzo della
compresenza dei docenti anche per coprire in qualche modo alcuni
momenti.
Il problema è che quella compresenza che forse allora poteva
funzionare, attualmente non è più utilizzabile, perché con i piani
di fattibilità per sostituire i colleghi, con il recupero degli
alunni in difficoltà, con tutti gli incontri con le équipe e tutte
le azioni d'inclusione previste all'interno degli attuali programmi
ministeriali, quelle compresenze dei docenti che allora potevano
funzionare oggi non sono più funzionali.
Ecco quindi che si pone - come ho scritto in quest'interpellanza
- anche un problema di sicurezza, nel senso che spesso i docenti si
trovano da soli in classe, anche non nei plessi piccoli ma anche
nei plessi grandi, però si trovano magari da soli in classe,
dovendo rispondere al telefono, aprire la porta, accompagnare un
bambino in bagno oppure anche avere loro dei problemi e non potersi
assentare.
Sotto questo punto di vista accolgo con favore la sua
disponibilità a poter in qualche modo affrontare questo problema
che, come ripeto, non è solo per i piccoli plessi ma riguarda tutti
i plessi.
In questo momento oltretutto - tenendo conto anche dei dati dei
contagi, quindi mettiamo che in autunno si ritorni a una situazione
di quel tipo - non siamo attrezzati in questo momento nemmeno per
poter garantire quella sicurezza che è necessaria.
Prima di correre ai ripari all'ultimo momento, tenuto conto dei
grandi cambiamenti che ci sono stati nella scuola in questi anni,
sarebbe importante prendere in mano questo dossier e cercare di
dare una risposta a tutti quei docenti che, purtroppo, devono
rinunciare ad aspetti anche didattici per supplire una carenza che
ormai è una carenza che si sente notevolmente all'interno dei
plessi.
Presidente -
Collega Distort per mozione d'ordine,
prego.
Distort (LEGA VDA) -
La mozione d'ordine è in questo
senso: ricordo a tutti noi, colleghi, che quando un Vicepresidente
siede al posto del Presidente, svolge il ruolo di presiedere
l'Aula. Presiedendo l'Aula, il participio presente è Presidente,
quindi si chiama Presidente, non Vicepresidente.
Presidente -
Collega Distort, credo che con questa
precisazione, possiamo chiudere i lavori che riprenderanno domani
mattina alle ore 09:00. Buona serata a tutti.
---
La seduta termina alle ore 19:59.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK