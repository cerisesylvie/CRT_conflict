Consiglio Regionale della Valle d'Aosta - Oggetto del Consiglio n. 2994 del 23 novembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2994 del 23 novembre 2023 - Resoconto
OGGETTO N. 2994/XVI - Interrogazione: "Previsione di
interventi di asfaltatura e messa in sicurezza del manto stradale
della strada regionale 26 tra Avise e Saint-Nicolas".
Bertin (Presidente) -
Alla presenza di 26 Consiglieri
possiamo riprendere i lavori del Consiglio. Punto n. 63 all'ordine
del giorno. Risponde l'assessore Sapinet.
Sapinet (UV) -
Innanzitutto mi scuso per il ritardo ma è
causato da una riunione che stava andando per le lunghe.
Due quesiti da parte del collega Lavy che ringrazio: "se siano
in previsione gli interventi di asfaltatura e messa in sicurezza
sulla strada regionale 26 e, in caso di risposta affermativa, quali
saranno le tempistiche" (strada regionale che io e il collega
conosciamo bene).
Nell'ambito del programma regionale di manutenzione
straordinaria della rete viaria classificata regionale, con una
lunghezza di 500 chilometri totale, l'Amministrazione regionale ha
nel corrente anno avviato l'applicazione dei tre accordi quadro per
il triennio 2023-2025, relativi alle manutenzioni delle
pavimentazioni in conglomerato bituminoso per un importo
complessivo di 14 milioni e 400 mila euro. Nell'anno 2023 sono
stati eseguiti i primi interventi che hanno interessato le strade
regionali seguenti: la 10 di Pontey, la 15 di Brissogne, la 17 di
Roisan, la 18 di Pila, la 22 di Saint-Nicolas, la 23 di
Valsavarenche, la 24 di Rhêmes, la 25 di Valgrisenche e tante
altre.
Si rileva che gli interventi di manutenzione del piano viabile
sulla SR n. 26 di Cerellaz sono stati programmati dai competenti
uffici regionali per il prossimo anno, questo in base anche alle
segnalazioni del personale sorvegliante dove è stata fatta una
sorta di graduatoria, dando priorità a un certo numero di
interventi che erano prioritari e, sulla base di queste
segnalazioni, si terrà conto, oltre delle attuali esigenze, anche
di ulteriori necessità che dovessero emergere in seguito alla
prossima stagione invernale. Si vuole poi arrivare a un calendario,
con un po' più di anticipo, quest'anno c'erano gli accordi quadro,
quindi le tempistiche sono state più lunghe, ma, dicevo, un
calendario che questo possa essere condiviso con gli Enti locali
che potranno nel caso poi agganciarsi per esigenze loro, ovviamente
sostenendo i costi.
Quest'intervento sarà particolarmente importante in questo 2024,
perché poi anticipa di fatto quello che sarà un intervento
rilevante che è l'esito di quello che è stata tutta l'opera di
monitoraggio dei ponti, quindi sul ponte di Avise, che è
un'infrastruttura comunque strategica, è l'unica via di accesso a
quella zona di territorio, che beneficerà di finanziamenti
ministeriali che dovranno essere spesi e messi in atto entro il
2026. Parliamo di un intervento rilevante di circa 3 milioni di
euro di cui 2 milioni e 700 mila euro coperti da fondi
ministeriali.
Venendo al suo quesito, si parla di asfaltare nel 2024.
Presidente -
La parola al consigliere Lavy per la
replica.
Lavy (LEGA VDA) -
Assessore Sapinet, sì, conosciamo
benissimo entrambi la situazione riguardo la strada che da Avise
porta a Saint-Nicolas e anche la situazione della strada che da
Saint-Pierre porta a Saint-Nicolas e sicuramente credo che anche
lei sia stato un minimo sollecitato sul fatto che si sia detto: "La
strada che porta da Saint-Pierre a Saint-Nicolas non aveva così
gran bisogno di asfaltature, anzi, sono stati asfaltati solamente
alcuni tornanti, però lo stato dell'asfalto era ancora decisamente
buono", quando invece, se si va a vedere lo stato della strada che
da Avise porta a Saint-Nicolas, lo stato è molto peggiore, perché
già una strada molto più stretta e più tortuosa, poi negli anni
scorsi sono stati numerosi i camion che ci sono passati sopra a
causa di alcuni lavori riguardo a delle condotte che sono state
fatte proprio in quel luogo, quindi oltre che danni all'asfalto,
soprattutto in corrispondenza dei tornanti, ci sono anche diverse
sconnessioni e diversi avvallamenti nella strada che la rendono in
alcuni tratti abbastanza pericolosa. È interessante capire come è
stata scelta questa graduatoria sulla base di quali requisiti,
perché appunto su dei criteri bene o male abbastanza oggettivi, uno
potrebbe dire: "Ma la strada che da Saint-Pierre porta a
Saint-Nicolas non aveva tutto questo bisogno di questi interventi",
mentre forse era prioritario concentrarsi su quella che da Avise
porta a Saint-Nicolas. Comunque è giusto che, entro il 2024, ci
siano questi lavori perché comunque è una strada importante, di
accesso a Saint-Nicolas e vi diremo poi come verranno svolti i
lavori.
Presidente -
La parola all'assessore Sapinet per una
precisazione.
Sapinet (UV) -
Solo una precisazione proprio per quello
che ha detto lei, siccome per lo stato di quella strada
l'intervento è molto più importante, trattandosi questo l'anno
degli accordi quadro, a livello di tempistiche è stato scelto di
fare altri interventi di più breve portata, perché sennò avremmo
difficilmente rispettato le tempistiche.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK