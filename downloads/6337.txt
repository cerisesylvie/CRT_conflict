Consiglio Regionale della Valle d'Aosta - Oggetto del Consiglio n. 820 del 24 ottobre 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 820 del 24 ottobre 1984 - Resoconto
OGGETTO N. 820/VIII - COMUNICAZIONI DEL PRESIDENTE DEL
CONSIGLIO.
PRESIDENTE
: In data 22 ottobre, a seguito di una
decisione assunta dall'Ufficio di Presidenza e dalla Conferenza dei
Capi Gruppo, era stato programmato un incontro con una
rappresentanza dei responsabili e dei servizi regionali della terza
rete radiotelevisiva per un esame dei problemi concernenti
l'informazione radiotelevisiva nella nostra Regione.
Purtroppo tale incontro, che avrebbe consentito una serena
disamina dei problemi connessi all'informazione, non ha avuto luogo
per la mancata presenza della controparte, che ha ritenuto di non
aderire alla richiesta con motivazioni che sono state ritenute da
tutti i gruppi legate a schemi eccessivamente burocratizzati della
struttura dell'Ente.
Certo di interpretare la volontà dei componenti la Conferenza
dei Capi Gruppo mi corre l'obbligo di stigmatizzare in questa aula
il comportamento della Redazione RAI della Valle d'Aosta che ha
ignorato una legittima richiesta tendente soltanto ad ottenere un
confronto tra mondo politico ed operatori dell'informazione.
La decisione assunta dalla Redazione dei servizi giornalistici è
grave, in quanto non è concepibile che una struttura pubblica quale
la terza rete radiotelevisiva, che dovrebbe essere al servizio
della collettività in cui opera, eluda in modo così categorico ogni
forma di confronto e di dibattito con il Consiglio regionale e le
forze politiche in esso presenti che rappresentano la volontà della
popolazione valdostana.
Comunque intendo informare il Consiglio che, raccogliendo il
suggerimento formulato dal Capo Redattore della sede RAI di Aosta,
ho provveduto a richiedere al Presidente della Commissione
Parlamentare di Vigilanza sulla RAI, Sen. Nicola SIGNORELLO, un
incontro per discutere dei problemi concernenti l'informazione e
del comportamento senza precedenti tenuto dalla Redazione di Aosta
nei confronti del Consiglio Regionale.
Nella riunione di mercoledì 17 ottobre 1984, la Commissione
Affari Costituzionali della Camera dei Deputati ha espresso parere
favorevole sul disegno di legge costituzionale recante tra l'altro
modificazioni ed integrazioni alle norme dello Statuto speciale per
la Valle d'Aosta in materia elettorale.
Tale disegno di legge, oltre ad alcune norme di dettaglio
relative alla fissazione della data delle elezioni regionali,
contiene la norma che finalmente attribuisce alla Regione Valle
d'Aosta la potestà legislativa in materia di elezioni del Consiglio
regionale, venendo così a sanare una situazione di svantaggio che
la Valle d'Aosta ha sempre avuto nei confronti delle altre Regioni
a Statuto speciale.
Sull'argomento, sempre nella giornata del 17 ottobre, è
ritornato il Ministro per gli Affari regionali, On.le Vizzini, il
quale in occasione di un incontro con il Comitato di coordinamento
dei Presidenti dei Consigli regionali, presente anche chi vi parla,
tra gli altri argomenti trattati ha espresso l'intendimento del
Governo di portare a 40 il numero minimo dei membri dei Consigli
regionali.
Il Ministro ha precisato infatti che il Governo ha ricevuto
molte sollecitazioni in tale senso da parte delle tre Regioni a
Statuto ordinario (Basilicata, Molise, Umbria) che attualmente
hanno una Assemblea composta da 30 Consiglieri e che lamentano la
impossibilità di funzionare in modo corretto.
ttenuto l'assenso da parte dei Presidenti delle Regioni a
Statuto ordinario interessate, per la presentazione di un disegno
di legge di modifica di normativa attuale, il Ministro si è detto
consapevole della necessità di modificare, per la Valle d'Aosta,
una norma approvata con legge costituzionale, per cui ha ritenuto
opportuno, qualora non vi fossero opposizioni, l'inserimento di un
emendamento in tale senso nel progetto di legge costituzionale
all'esame della Camera dei Deputati.
La questione sarà sottoposta all'esame della Conferenza dei Capi
Gruppo.
Un fatto di eccezionale gravità, che costituisce una sfida ai
Governi del mondo democratico ed alla libertà di informazione, è
accaduto in questi giorni nell'Afghanistan, territorio da più di
cinque anni occupato, tra l'indifferenza generale del mondo libero,
dalle truppe dell'Unione Sovietica.
Un coraggioso giornalista della seconda catena televisiva
francese si è recato in questo Stato per documentarsi, attraverso
contatti diretti con la resistenza afgana, su quanto succedeva dopo
cinque anni di occupazione sovietica.
Forse pensava che quel che era stato possibile nel Vietnam ieri
ed oggi nel Salvador, fosse possibile anche all'interno delle
frontiere dell'impero sovietico.
Per aver cercato di offrire al mondo un'immagine di quanto
avveniva in questo lontano Paese, Jacques Abouchar è stato
condannato a diciotto anni di reclusione, a seguito di un sommario
processo imbastito dal Governo fantoccio di Kabul che si regge
unicamente in virtù della presenza dell'Armata rossa.
Questo episodio deve far riflettere l'opinione pubblica
democratica del mondo occidentale che non può tollerare simili
attentati al più elementare diritto che è quello
dell'informazione.
Ritengo che il Consiglio Regionale, che già in precedenti
occasioni ha avuto modo di dimostrare una particolare sensibilità
per gli attacchi alle libertà civili, debba elevare una energica
protesta per questo comportamento delle autorità afgane che
impediscono ai cittadini, ai democratici di conoscere quanto
avviene in questo Paese martoriato da anni di occupazione
straniera.
In ultimo, intendo informare il Consiglio che la Conferenza dei
Capi Gruppo ha tenuto due adunanze con la partecipazione dei
rappresentanti valdostani nel Consiglio di Amministrazione del
Parco Nazionale del Gran Paradiso per un esame della situazione
venutasi a creare nell'Ente Parco a seguito delle dimissioni
rassegnate da due componenti il Comitato Esecutivo.
Un'ulteriore riunione è stata issata per oggi pomeriggio alle
ore 15.
Le comunicazioni del Presidente inquadrano l'attività del
Consiglio dal 5 ottobre in poi:
DISEGNI DI LEGGE PRESENTATI:
D.L. n. 113, presentato dalla Giunta regionale in data 12
ottobre 1984, concernente: "Rifinanziamento della legge regionale 8
ottobre 1973, n. 33, concernente la costituzione di fondi di
rotazione regionali per la promozione di iniziative economiche nel
territorio della Valle d'Aosta" (I e III Commissione)
D.L. n. 114, presentato dalla Giunta regionale in data 12
ottobre 1984, concernente: "Finanziamento delle spese di gestione
del Centro valdostano di soggiorno di Sanremo" (I e IV
Commissione)
D.L. n. 115, presentato dalla Giunta regionale in data 12
ottobre 1984, concernente: "Modificazioni e integrazioni alla legge
regionale 11 agosto 1975, n. 39, e successive modificazioni e
integrazioni, concernente: "Ordinamento delle guide e aspiranti
guide alpine in Valle d'Aosta" (I e III Commissione)
D.L. n. 116, presentato dalla Giunta regionale in data 22
ottobre 1984, concernente: "Finanziamento delle spese derivanti
dalle convenzioni Regione-RAI, relative ai costi sostenuti per la
gestione degli impianti attivati in Valle d'Aosta per la ricezione
dei programmi televisivi provenienti dall'area culturale francese e
tedesca"
D.L. n. 117, presentato dalla Giunta regionale in data 22
ottobre 1984, concernente: "Costruzione della tangenziale di Aosta
- Tratto da Aosta Centro ad Aosta Ovest"
D.L. n. 118, presentato dalla Giunta regionale in data 22
ottobre 1984, concernente: "Interventi finanziari per la
realizzazione dell'autostrada da Aosta a Courmayeur"
D.L. n. 119, presentato dalla Giunta regionale in data 22
ottobre 1984 concernente: "Destinazione dei fondi assegnati dallo
Stato ai sensi della legge 17 maggio 1983, n. 217: Legge quadro per
il turismo"
Proposta di legge statale n. 3, presentata dal Gruppo consiliare
Comunista in data 22 ottobre 1984, concernente: "Norme per il
trasferimento alla Regione Autonoma Valle d'Aosta e la delega alla
Regione Piemonte dei poteri amministrativi per la gestione unitaria
del Parco Nazionale del Gran Paradiso" (I e II Commissione)
DISEGNI DI LEGGE VISTATI:
D.L. n. 92, concernente: "Immissione in ruolo di personale
scolastico in servizio non di ruolo nell'anno scolastico 1981/82
nelle scuole dipendenti dalla Regione e nel Convitto regionale F.
Chabod"
DISEGNI DI LEGGE NON VISTATI: -
DELIBERAZIONI VISTATE: n. 23
DELIBERAZIONI NON VISTATE: -
La deliberazione n. 768/VIII in data 20 settembre 1984,
concernente "Ratifica di deliberazioni adottate dalla Giunta
regionale in via d'urgenza" è stata vistata, con esclusione
dell'oggetto n. 4873 del 10 agosto 1984 recante: "Autorizzazione
alla FINAOSTA S.p.A. a concedere una apertura di credito a tasso
agevolato alla Società funiviaria S.I.P.I.T. di Ayas - Fraz.
Antagnod", per la quale è in corso interlocutoria con la Giunta
regionale.
RIUNIONI DI COMMISSIONI:
Ufficio di Presidenza: 1
Conferenza dei Capigruppo e Ufficio di Presidenza: 3
I Commissione: 2
II Commissione: 2
III Commissione: 3
IV Commissione: 1
V Commissione: 1
I Commissione e Capigruppo per gestione Casa da Gioco: 1
Comitato Amministrativo per la Cassa di Previdenza dei
Consiglieri: 1
PRESIDENTE
: Qualcuno chiede la parola sulle comunicazioni
del Presidente?
Ha chiesto la parola il Consigliere Baldassarre; ne ha
facoltà.
BALDASSARRE (P.S.D.I.):
Io vorrei prendere la parola sul
punto delle comunicazioni del Presidente riguardante l'incontro con
i giornalisti della RAI.
Nell'esprimere la mia solidarietà alle dichiarazioni fatte dal
Presidente del Consiglio per un atteggiamento che ritengo
antidemocratico da parte di giornalisti pubblici, che non hanno
sentito il dovere di incontrare i rappresentanti del Consiglio in
un colloquio che non voleva essere uno scontro tra la parte
politica e la parte giornalistica della RAI, ma un confronto su
alcuni atteggiamenti e su alcune lamentele che si erano verificate
in altre occasioni.
Questi giornalisti si sono trincera ti dietro alla burocrazia,
addirittura con lettere che ci indicavano la strada da seguire,
ritenendoci anche poco intelligenti, permettetemi Signori
Consiglieri, perché sapevamo già che esiste un Presidente, una
Commissione di controllo e un Consiglio di Amministrazione. Ci
hanno indicato, in modo poco intelligente secondo me, la strada da
seguire.
Noi seguiremo questa strada e chiariremo, proprio nella sede che
il Signor Pogliotti ci ha indicato a nome dei giornalisti, una
situazione che è ormai paradossale.
Avremo modo di ritornare su questo argomento perché vedo che
all'ordine del giorno ci sono una mozione e un'interpellanza
presentate dal sottoscritto. Quindi rinnovo la mia solidarietà alle
dichiarazioni del Presidente del Consiglio.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Io intervengo su due punti delle
comunicazioni del Presidente del Consiglio.
Sulla vicenda RAI, penso che ci sarà modo di discutere in modo
più ampio fra poco, in quanto immediatamente dopo c'è una mozione
del nostro gruppo, inerente alla situazione occupazionale e
produttiva della terza rete in Valle d'Aosta. Comunque, approfitto
dell'intervento per esprimere il disappunto per il fatto che questo
incontro tra i rappresentanti del Consiglio regionale e i
rappresentanti locali della terza rete non sia potuto avvenire e
che si sia voluta seguire una trafila burocratica e gerarchica
invece di arrivare ad un incontro che, probabilmente, sarebbe stato
chiarificatore.
Un secondo argomento su cui voglio intervenire è quello citato
in chiusura dal Presidente del Consiglio. Quando il Presidente del
Consiglio ha parlato di un fatto grave avvenuto in questi ultimi
giorni, e poi è volato in Afghanistan, diciamo che sono rimasto
perplesso, perché io pensavo che il Presidente del Consiglio
volesse parlare dei gravi pericoli che la democrazia italiana ha
corso in questi anni per le deviazioni dei servizi segreti, che
sembrano essere implicati in tutti i fatti più gravi che hanno
tormentato la democrazia di questo Paese.
Io condivido la condanna per il comportamento del Governo afgano
nei confronti dell'informazione e del giornalista francese, ritengo
però che il Presidente del Consiglio avrebbe fatto anche bene a
ricordarsi un pochino dei fatti gravi avvenuti in questi giorni in
questo Paese.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Credo che ci sia da fare una
valutazione sulle dichiarazioni del Presidente del Consiglio per
quanto riguarda la vicenda RAI, anche perché riteniamo che abbia un
significato diverso parlarne in sede di mozione, che tratta, oltre
tutto, un argomento specifico, il cosiddetto "Piano
Agnes", mentre invece siamo calati in una vicenda che non è
delle più simpatiche, l'abbiamo detto in sede di conferenza di
Capigruppo e lo ribadiamo con estrema franchezza in aula. Io credo
che uno degli scopi per cui è stata creata o avrebbe dovuto essere
creata la terza rete fosse quello di favorire un'informazione di
tipo diverso, più vicina alle esigenze e alle necessità delle
singole regioni. Abbiamo già una struttura piuttosto mastodontica,
che necessita di essere riequilibrata, nella prima e nella seconda
rete. Credevamo che, a livello più minuto e più piccolo, fosse
possibile perlomeno intavolare un dialogo con i responsabili
dell'informazione regionale. Questo non è avvenuto, ce ne
rammarichiamo e lo diciamo con molta chiarezza e fermezza.
Noi non condividiamo assolutamente le motivazioni che sono state
addotte in quella lettera, perché, a nostro avviso, sono speciose;
al di là di un rapporto che deve essere condotto attraverso gli
organi istituzionali di un ente, è altrettanto vero che esistono
mille possibilità per evitare le pastoie della burocrazia quando si
ha la volontà di un contatto effettivo che serva, tra l'altro, a
chiarire gli aspetti che più ci toccano da vicino, come il tipo di
informazione che la collettività valdostana riceve attraverso la
radio-televisione.
Dico questo perché il problema dell'informazione serve
oltretutto a stabilire un collegamento fra coloro che sono eletti
in questo o in altri consessi elettivi, e l'opinione pubblica.
Sovente abbiamo visto quanta importanza abbiano i cosiddetti
"mass-media" nel riuscire a persuadere in modo occulto, se ci si
propone di dare delle informazioni in maniera capziosa e
soprattutto faziosa e abbiamo visto anche quali sono i risultati
quando l'informazione è volutamente distorta.
Noi non diciamo che questo è successo ad Aosta, diciamo
piuttosto, e lo sottolineiamo, che c'è una carenza di informazione:
lo spazio che la terza rete televisiva riserva alla informazione di
tipo amministrativo-politico è assolutamente carente. E' uno spazio
che potrebbe anche essere collocato in un ambito diverso rispetto
alle trasmissioni attualmente programmate e che sono la Voix de la
Vallée e il TG 3, con le poche e quasi sfumate differenze che
possiamo intravedere fra queste diverse trasmissioni. Io ho fatto
in gioventù professione di giornalismo e so che non è neanche
facile fare il giornalista in Valle d'Aosta, però il fatto che,
avendo a disposizione uno strumento come la radio e la televisione
sui quali l'informazione attraverso i bollettini è uguale per tutte
e tre le reti senza il minimo sforzo per approfondire un singolo
problema, mi sembra estremamente negativo.
Io credo che l'informazione possa essere corretta e che si possa
anche sfruttare la professionalità di tutti coloro che lavorano
alla RAI. E' una professionalità purtroppo inespressa che, a mio
avviso, va esaltata e non mortificata poiché, nel modo in cui è
gestita attualmente l'informazione a causa di una serie di problemi
che probabilmente incombono sulla sede RAI di Aosta, non trova modo
di esplicarsi.
Infatti il motivo per cui avevamo aderito all'invito di questo
confronto con i dirigenti RAI era proprio quello di conoscere le
pieghe di una burocrazia che probabilmente paralizza anche la sede
RAI di Aosta, di cui si dice che non abbia i mezzi tecnici per
poter operare sul territorio regionale e che manchino addirittura
le macchine e le telecamere. Credo che l'incontro con le forze
politiche avrebbe potuto anche sostenere tutte queste legittime
richieste, che la sede RAI di Aosta pare faccia da anni alla sede
centrale, e che potevano trovare un canale ed un supporto in più da
parte di tutte le forze politiche. Purtroppo la vicenda è stata
stranamente burocratizzata: si è scelta la linea della lettera
ufficiale per far sì che tutto si muova secondo schemi che possono
approdare a ben poco.
Noi critichiamo questo atteggiamento che non è in linea, a
nostro avviso, con quella che dovrebbe essere ed è l'autonomia
delle sedi regionali, e anche, credo, con tutte le idee che si
esprimono all'interno della redazione del TG 3 della Valle
d'Aosta.
Un'ultima annotazione, con una punta di rammarico: fare il
giornalista non è facile, è un mestiere che richiede anche spirito
di sacrificio e non sempre questo spirito di sacrificio a favore di
un'informazione corretta l'abbiamo visto nei servizi della RAI TV.
E' questa la lamentela che io faccio ed un riscontro di ciò lo
abbiamo avuto anche in quest'aula, ma noi lo dobbiamo denunciare
per amore della verità: sovente non erano presenti alle discussioni
del Consiglio coloro che poi dovevano riferire all'opinione
pubblica. Un esempio emblematico è l'ultima seduta del Consiglio,
nella quale fino alle 21,30 abbiamo discusso su di un argomento che
meritava maggiore approfondimento: l'elettrodotto del
SUPERPHOENIX.
La tribuna del pubblico, ma questo esula dal discorso, era
desolatamente vuota; purtroppo, altrettanto desolatamente deserta
era la tribuna stampa. Io lascio il commento al buon senso di chi
mi ascolta, non voglio ulteriormente incidere nella piaga, dico
solo che il discorso dell'informazione radio televisiva in Valle
d'Aosta va ripreso e credo anche che debba essere ripreso nei
giusti termini.
In questo mi associo a quanto prospettato dal Presidente del
Consiglio nelle sue comunicazioni al Consiglio stesso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK