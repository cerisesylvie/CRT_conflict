Consiglio Regionale della Valle d'Aosta - Oggetto del Consiglio n. 168 del 17 ottobre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Politica del lavoro
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 168 del 17 ottobre 2018 - Resoconto
OGGETTO N. 168/XV - Interrogazione: "Criteri utilizzati per
la mappatura delle fasce di disoccupazione in Valle
d'Aosta".
Fosson (Presidente) -
Punto 7 all'ordine del giorno, la
parola alla Presidente della Giunta per la risposta.
Spelgatti (LEGA VDA) -
Questa interrogazione è volta a
conoscere se vi sia una mappatura divisa in alta, media e bassa
Valle per conoscere il tasso di disoccupazione in Valle d'Aosta e i
criteri utilizzati per predisporre tali informazioni, suddivise per
estate e inverno.
Per quanto riguarda il primo quesito, l'Osservatorio economico e
sociale della Presidenza della Regione segnala che le statistiche
ufficiali in materia di mercato del lavoro sono prodotte dall'ISTAT
e che la rilevazione sulla forza lavoro è armonizzata a livello
europeo e rientra nel programma statistico nazionale che comprende
le statistiche d'interesse pubblico. I dati sono forniti su base
mensile per quanto riguarda il livello nazionale e su base
trimestrale e annuale a livello territoriale, nel nostro caso a
livello regionale. Pur con alcune cautele dovute alle limitate
dimensioni della Valle d'Aosta, i dati trimestrali possono essere
utilizzati per l'analisi degli andamenti stagionali del mercato del
lavoro. Per avere informazioni riferite ad aree subregionali si
deve invece fare riferimento ai sistemi locali del lavoro, sempre
di fonte ISTAT, ma la cadenza di diffusione di questi dati è
solamente annuale e le informazioni sono limitate ai principali
aggregati relativi al mercato del lavoro: tassi di attività, tassi
di occupazione, tassi di disoccupazione, forze lavoro, occupati,
persone in cerca di occupazione, inattivi. Per la Valle d'Aosta
l'ISTAT ha definito cinque sistemi locali del lavoro: Aosta
raggruppa trentacinque comuni, Courmayeur ne raggruppa cinque,
Saint Vincent ne raggruppa venticinque, Valtournenche cinque e Ayas
quattro. Di conseguenza non ci sono stime della disoccupazione per
fasce di età o per genere di livello subregionale, in quanto le
dimensioni del campione non consentono disaggregazioni così
puntuali.
Vi è poi un secondo quesito in cui si chiede di conoscere i dati
relativi ai soggetti disoccupati divisi per fasce di età. Per
rispondere al secondo quesito, i dati ufficiali sulla situazione
del mercato del lavoro regionale sono i seguenti: il tasso di
attività nel 2017 si è attestato al 72,8 percento, un livello
stabile da circa quattro anni, mentre il tasso di occupazione è
cresciuto passando dal 66,4 percento al 67,1 percento e il tasso di
disoccupazione si è ridotto di quasi un punto percentuale passando
dall'8,7 percento del 2016 al 7,8 del 2017. In termini comparativi,
il valore del tasso di disoccupazione regionale è ampiamente al di
sotto di quello medio italiano, che nel 2017 è stato pari all'11,2
percento. Va tuttavia anche ricordato che si tratta ancora di un
livello ben superiore di quello registrato nel periodo precrisi, in
quanto il tasso di disoccupazione medio annuo in Valle d'Aosta
oscillava tra il 3 e il 3,5 percento. I dati relativi al 2018
confermano per il momento i segnali di miglioramento: l'occupazione
risulta, in linea tendenziale, in crescita, mentre il tasso di
disoccupazione registra un ulteriore calo. Il tasso di
disoccupazione del primo semestre 2018 è pari al 7 percento.
Rispetto alla disaggregazione per genere nel 2017 il tasso di
disoccupazione maschile (pari al 7,9 percento) è risultato
superiore a quello femminile (7,7 percento), a differenza di quanto
registrato prima della crisi quando la disoccupazione era
principalmente femminile: 4,2 percento nel 2007 contro un tasso di
disoccupazione maschile del 2,4 percento.
Per quanto riguarda la disoccupazione disaggregata per fasce di
età, i dati relativi sono disponibili solo su base annuale e quindi
il dato più recente riguarda il 2017. Come nel resto d'Italia i
valori più elevati del tasso di disoccupazione si osservano nel
caso dei giovani: 24,8 percento nella fascia 14-24 anni. Nella
classe 25-34 è pari al 9,2 percento, da trentacinque a
quarantaquattro anni è del 6,7 percento, nella fascia 45-54 anni
del 6,8 percento e nella fascia 55-64 anni del 5,1 percento.
Si ricorda che il tasso di disoccupazione giovanile (15-24 anni)
a livello italiano nello stesso periodo è stato pari al 34,7
percento, mentre nell'area Nordovest era pari al 26,6 percento. Con
riferimento alla disoccupazione nelle aree subregionali i dati
desumibili dai sistemi locali del lavoro attestano che il livello
di disoccupazione è massimo nell'area di Saint-Vincent, ovvero la
media e bassa Valle, dove nel 2017 ha raggiunto in media il 9
percento, mentre è minimo nella Valdigne (5,6 percento) e ad Ayas
(6,6 percento). Nell'area del capoluogo regionale si attesta al 7,6
percento e infine nell'area di Valtournenche risulta pari al 7,2
percento.
Concludo informando che sul sito Internet della Regione
l'Osservatorio economico e sociale pubblica tutti i dati statistici
disponibili e che ovviamente è a disposizione dei Consiglieri e
delle Commissioni consiliari per approfondire tali dati e
metodologie.
Presidente -
La parola alla consigliera Nasso per la
replica.
Nasso (M5S) -
Vorrei innanzitutto cominciare con la nota
positiva che lei ci ha riferito, cioè che i dati ufficiali ci
mostrano una fotografia leggermente più positiva rispetto
all'Italia e questo secondo me è "apprezzabile ma".
È importante sottolineare che un censimento solo su base annuale
per quanto riguarda le fasce di età rende difficoltoso uno studio
da parte dell'Assessorato competente oppure da parte
dell'Osservatorio stesso, che deve lavorare verso quell'obiettivo:
capire perché quella fascia di età in quel periodo ci mostra alcuni
dati, in un certo altro periodo ce ne mostra altri, ed è anche
compito di questa assise lavorare verso quel senso.
Conosco bene il sito, che è abbastanza preciso ma non così tanto
quanto i dati fornitici da lei adesso. Un'altra nota che merita
sicuramente menzione è il tasso di disoccupazione, infatti era
proprio quello che mi interessava, diviso per vallate o comunque
zone della nostra Regione; lei ci ha portato ad esempio
Valtournenche che è una zona ad alta frequentazione turistica sia
d'estate che d'inverno, dove il tasso è inferiore, e viene quasi da
dire: "naturalmente"; ci ha pure detto che in altre zone (bassa
Valle e addirittura la zona di Saint-Vincent) la disoccupazione
addirittura è peggiore! Secondo me è una questione sulla quale
dobbiamo fortemente lavorare, andare a capire la criticità e
ricordare che l'occupazione a tutti i livelli è un fiore
all'occhiello della regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK