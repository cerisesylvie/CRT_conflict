Consiglio Regionale della Valle d'Aosta - Oggetto del Consiglio n. 265 del 20 dicembre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 265 del 20 dicembre 2018 - Resoconto
OGGETTO N. 265/XV - Ritiro di risoluzione: "Definizione dei
criteri per la concessione in uso della Sala Maria Ida Viglino di
Palazzo regionale".
Distort (Presidente) -
Punto n. 40.01 all'ordine del
giorno. La parola alla Consigliera Pulz per la presentazione.
Pulz (IC) -
Venerdì 21 dicembre, alle ore 20:30, presso
la Sala Maria Ida Viglino del Palazzo regionale i reporter e autori
Tony Capuozzo e Gian Micalessin presenteranno "L'odio in nome di
Allah, l'Isis a fumetti", in collaborazione con il Circolo Proudhon
di Aosta. Rilevato che per intervenire durante la serata è stato
scelto anche il Consigliere Andrea Manfrin in qualità di capogruppo
della Lega di Salvini Valle d'Aosta, nonché di giornalista
pubblicista - perlomeno così recita il manifesto - e poi modera
Giuseppe Manuel Cipollone - che ci onora della sua presenza in
tribuna - promotore del Circolo Proudhon, nonché egli stesso
collaboratore della Lega di Salvini Valle d'Aosta.
Rileviamo che è stato concesso il patrocinio a questa iniziativa
da parte della Regione Valle d'Aosta, perlomeno sui manifesti c'è
il
logo
che così fa sospettare. Ci permettiamo di ricordare
che quando Impegno Civico ha organizzato la serata di
presentazione, una sorta di prima nazionale del nuovo libro del
professor Claudio Vercelli dell'Università Cattolica di Milano
"Neofascismi", libro che abbiamo poi presentato e moderato la
serata la collega Minelli ed io, lo stesso gruppo aveva chiesto al
Cerimoniale della Presidenza della Regione la disponibilità della
Sala Maria Ida Viglino e la risposta, che peraltro abbiamo
profondamente condiviso, era stata che il Palazzo regionale non può
essere il luogo idoneo per la propaganda politica.
Vorrei precisare immediatamente che l'intento di questa
risoluzione non è assolutamente quello di mettere in discussione
l'operato dell'Ufficio del cerimoniale, con cui nel mio precedente
lavoro come direttrice dell'Istituto Storico della Resistenza della
Valle d'Aosta ho sempre collaborato con il massimo della
soddisfazione reciproca. D'altronde la stessa risposta l'avevamo
ricevuta dal Comune di Aosta, a cui avevamo chiesto il patrocinio:
niente patrocinio al movimento politico. Pertanto Impegno Civico
umilmente ha affittato e pagato una sala d'hotel per la durata
della conferenza.
Con questa risoluzione noi ci permettiamo quindi di chiedere al
Governo regionale che si impegni affinché siano definiti con la
massima precisione i criteri adottati per la concessione della Sala
Maria Ida Viglino. Già il solo rievocare questo nome a me ha sempre
messo una sorta di trepidazione e di grande ammirazione, non è una
sala qualsiasi, solo a cominciare dal nome. Poi chiediamo che si
vigili affinché quel luogo non si presti ad alcun tipo di
strumentalizzazione, perché qui il problema è stato che non si può
mettere a disposizione dei movimenti politici la sala poiché non è
luogo di propaganda, ma poi ci sono associazioni - che possono
accedere alla sala - che di fatto hanno nomi talmente ambigui da
nascondere il loro reale schieramento politico.
Presidente -
La parola al Presidente della Giunta.
Fosson (GM) -
Collega Pulz, la domanda per la concessione
della Sala Maria Ida Viglino - che è cara a tutti, i più vecchi
hanno anche avuto la fortuna di averla come professoressa di
matematica - è regolamentata da una modalità ben precisa:
l'articolo 3 prevede che gli enti pubblici e le associazioni
culturali riconosciute con legge regionale possono avere accesso
alla sala, mentre l'articolo 5 dice che i locali non possono essere
concessi a partiti e movimenti, come diceva lei. Rispetto agli
uffici che hanno validato le domande (non accettandone una ed
accettando l'altra), c'è una completa dissonanza e diversità: la
domanda rifiutata era presentata da una forza politica, quindi
rientrava nell'articolo 5 e, nonostante vi fosse stato suggerito di
richiedere la sala come Istituto Storico della Resistenza, questo
non è stato fatto; l'altra domanda è stata invece accettata proprio
perché presentata a nome di un'associazione culturale.
Lei ha visto che le risoluzioni presentate al mattino non ci
danno il tempo di verificare se la domanda fatta da un'istituzione
culturale si è poi svolta in altro modo. Io le chiederei quindi,
proprio perché non abbiamo i tempi di verificarlo - e c'è la nostra
disponibilità a chiarire in termini più precisi le modalità di
questo regolamento - di ritirare tale risoluzione con l'impegno di
verificare in futuro questi dati e questa accessibilità, come le ho
detto.
Dalle ore 19:09 assume la presidenza la Presidente Emily
Rini.
Rini (Presidente) -
Prima di dare la parola alla collega
Pulz su questo tema mi preme fare una precisazione. Sono certa che
ci sia stata un'incomprensione, ma su una testata giornalistica
locale è apparso l'intervento del collega Manfrin dove ha portato
l'esempio che lui interviene a questa serata così come la
Presidente Rini ha introdotto la conferenza sui cambiamenti
climatici. Io invito i Consiglieri a non confondere le situazioni
diverse e a portare rispetto al nostro ruolo. Io sono intervenuta
alla conferenza sui cambiamenti climatici nel ruolo di Presidente
del Consiglio, perché l'iniziativa era patrocinata dalla Presidenza
del Consiglio, così come in futuro interverranno alle conferenze
patrocinate e organizzate dalla Presidenza i Vicepresidenti
Rollandin e Distort o i Consiglieri Segretari Vesan o Restano.
Invito quindi a non fare disinformazione, perché questo lede
l'organismo che tutti noi, a diverso titolo, rappresentiamo.
La parola alla collega Pulz.
Pulz (IC) -
Ancora due parole per dire che la nostra
risoluzione ha veramente soltanto l'intento di chiarire quali siano
le regole, in quanto le regole stesse e il loro rigoroso rispetto
crediamo siano la base essenziale della democrazia.
Non possiamo nascondere la nostra indignazione per questo
patrocinio da parte della Regione Valle d'Aosta e nientemeno per la
concessione della citata Sala Maria Ida Viglino. Inoltre, chiunque
conosca il pensiero, e magari abbia anche studiato i saggi di
Pierre-Joseph Proudhon, filosofo economista e sociologo francese,
famoso per il motto "
la proprietà è un furto
", sa bene
quanto egli si stia arrovellando nella tomba per il maldestro
collegamento del suo nome, che evoca ad un insegnante di filosofia
immediatamente il socialismo utopistico e la critica al suo
pensiero da parte di Karl Marx, a molte delle iniziative del
circolo che a questo illustre personaggio si richiama. Malgrado
l'epoca di grande confusione e di capogiro lessicale che ci tocca
vivere, dove le parole e i concetti perdono il loro senso
originario e ciò che è falso si confonde facilmente con il vero e
viceversa, non tutti cascano in questo tranello teso e sanno
alimentare il loro spirito critico, finalità che la scelta da parte
della Regione di sostenere questa ed altre simili iniziative non
favorisce in alcun modo la cittadinanza. Stiamo infatti parlando di
un
pot-pourri
ideologico, come giustamente è stato definito
- non da me - il Circolo Proudhon. Si tratta di un progetto che
cerca di far passare contenuti ben precisi, senza però chiamarli
con il loro nome. È una realtà che rivisita il linguaggio della
sinistra facendo passare contenuti di destra. Comunque ognuno è
libero di far passare i contenuti che vuole, però non utilizzando
questa sala di tutta la cittadinanza e dal nome così evocativo.
Io credo che dobbiamo vegliare sulle operazioni
intellettualmente disoneste, qualora l'unico obiettivo sia quello
di confondere il pubblico che poi diventa sempre più acritico, in
una fase in cui la cattiva maestra televisione già ci rovina. Non
ho intenzione di procedere con questo dibattito, perché è già stato
molto impegnativo il precedente, per quanto ricco, quindi accolgo
senz'altro l'invito del Presidente Fosson.
Ritiro questa risoluzione, ma vorrei anche condividere un
impegno: che ci si ritrovi, credo in I Commissione, per discutere
del regolamento dell'uso della Sala Maria Ida Viglino, per
discuterne serenamente e tornare poi in Consiglio a ricordarci che
le regole e il loro rispetto sono la linfa della democrazia.
Il Consiglio prende atto del ritiro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK