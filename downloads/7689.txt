Consiglio Regionale della Valle d'Aosta - Oggetto del Consiglio n. 2069 del 10 giugno 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2069 del 10 giugno 1986 - Resoconto
OGGETTO N. 2069/VIII - PROBLEMI DI ORGANICO DELL'UNITÀ
OPERATIVA DI PEDIATRIA DELL'OSPEDALE DI AOSTA.
(Interpellanza)
PRESIDENTE
: Do lettura dell'interpellanza in oggetto
presentata dai Consiglieri Mafrica e Viberti:
INTERPELLANZA
Considerato
che le risposte date ad una precedente
interrogazione scritta, presentata a proposito della situazione
della ex-divisione di Pediatria, sono del tutto
insoddisfacenti;
Nel riproporre
i quesiti già formulati nella predetta
iniziativa, con la speranza di risposte più esaurienti;
i sottoscritti Consiglieri regionali
INTERPELLANO
l'Assessore alla Sanità ed Assistenza Sociale per conoscere i
motivi per cui per l'Unità Operativa di Pediatria dapprima si è
proceduto ad un ampliamento dell'organico da 9 a 12 unità, per poi
ridurre il tutto a soli 6 posti, quando le perduranti carenze di
organico costringono il personale ad un carico eccessivo di lavoro
straordinario, alla rinuncia a ferie e permessi di studio ed hanno
portato alla riduzione al solo periodo notturno della guardia
pediatrica, per un certo periodo garantita 24 ore su 24.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
In questo Consiglio, ogni tanto si
sottolineano le difficoltà di questa o di quella Divisione
dell'Ospedale. Oggi è il turno della divisione di Pediatria, dopo
gli altri settori dei quali abbiamo già parlato nei mesi
scorsi.
Da ormai tre anni, in Pediatria, si prevede un organico di 12
medici, eppure attualmente in quella Divisione lavorano soltanto 7
medici e questa limitazione nel numero degli addetti ha fatto sì
che, nell'ottobre dell'anno scorso, fosse sospesa la guardia
pediatrica che prima era svolta 24 ore su 24, e venne sostituita da
una guardia medica esclusivamente notturna.
Eppure questa Divisione ha un lavoro che è da ritenere
importante e molto consistente: dovrebbero essere circa 800 o 900
all'anno i ricoveri di bambini, 800 circa sono i neonati di ogni
anno, 3000 o 3500 circa sono le visite ambulatoriali che si
effettuano lungo il corso dell'anno.
Per far fronte a tutte queste necessità il personale è costretto
ad affrontare un gran numero di ore straordinarie, a non godere
delle ferie e non gli si permette di partecipare a convegni o di
ottenere permessi di studio.
In precedenza, avevamo chiesto con una interrogazione scritta ed
oggi chiediamo con questa interpellanza, come mai c'è voluto tutto
questo tempo prima di affrontare la situazione dell'ex Divisione di
Pediatria. Ci sembra assurdo far continuare a lavorare il personale
in questo modo. Nell'ex Divisione di Pediatria dovrebbero esserci 2
primari, ma attualmente non c'è nessun primario; dovrebbero esserci
4 aiuti, mentre ce ne sono solo 2; dovrebbero esserci 6 assistenti,
mentre ne sono in servizio soltanto 5.
Nella precedente interrogazione scritta avevamo posto anche
un'altra domanda che riproponiamo anche oggi perché la risposta non
è stata convincente. Nel 1983, quando l'organico precedente era
solo di 9 unità, la Giunta regionale, con delibera n. 11 del
gennaio 1983, decise di portare l'organico da 9 (1 primario, 2
aiuti e 6 assistenti) a 12 unità (1 primario, 5 aiuti e 6
assistenti) e cioè decise di aumentare gli aiuti di 3 unità. Poco
tempo dopo, infatti, nel luglio del 1983 fu bandito un concorso con
questo scopo.
Sempre in linea con la necessità di aumentare il numero degli
aiuti, fu redatto un avviso pubblico e alla fine del 1983,
incaricato come aiuto un assistente anziano.
Il 2 marzo del 1984, invece, vennero revocati i 3 concorsi di
aiuto perché si diceva che quei posti non erano più previsti nel
piano.
Noi vorremmo sapere perché, per un intero anno, con una serie di
atti, l'Amministrazione constatò che in Pediatria occorreva
aumentare l'organico, mentre poi, nel 1984 furono revocati i 3
concorsi e l'incarico di aiuto, che era stato dato ad un
assistente, rimase in vigore soltanto per 4 giorni.
Non riusciamo assolutamente a comprendere questo fatto che,
probabilmente, risulta appunto oscuro perché c'è stata una
confusione, non sappiamo se voluta o meno, tra la definizione di
Divisione di Pediatria e quella di Unità Operativa di Pediatria.
Nel passaggio attraverso il piano sanitario l'ex Divisione di
Pediatria è stata suddivisa in 3 unità: Pediatria, Neonatologia e
Neuropsichiatria infantile. L'insieme delle attività, ovviamente,
ha sempre a che fare con i bambini ed esse si riferiscono sempre
alla stessa attività, tanto è vero che erano ammesse le opzioni da
una unità operativa all'altra.
Sul termine "Unità Operativa di Pediatria" si è giocato per dire
che non esistevano dei posti che in realtà invece esistevano e noi
vorremmo sapere perchè è stato fatto tutto questo. Si ha quasi
l'impressione che, nei confronti di questa ex Divisione e di queste
Unità Operative, si sia tenuto un atteggiamento che, nei fatti,
appare discriminatorio nei confronti del personale che, in base ad
una legge del 1985, avrebbe avuto diritto ad una specie di
sanatoria ed invece, con questi continui cambiamenti terminologici,
gli è stato impedito di veder rispettati i propri diritti.
Pertanto noi chiediamo all'Assessore quando, finalmente,
l'organico di Pediatria diventerà di 12 unità e quando si potrà far
fronte alle esigenze della popolazione e perché, pur essendoci
questa esigenza, in passato si è ricorsi a questi marchingegni che
hanno revocato dei concorsi già banditi ed hanno considerato come
non esistenti dei posti già esistenti.
PRESIDENTE
: Ha chiesto la parola l'Assessore alla Sanità
ed Assistenza Sociale Voyat; ne ha facoltà.
VOYAT (U.V.):
Innanzitutto non riesco a capire come si
possano definire insufficienti le risposte che sono state date,
mentre, invece, posso capire che sia difficile cercare di tenere
conto e seguire gli interessi personali di alcuni medici e nel
contempo seguire le direttive del piano sanitario.
Comunque sono a disposizione dei Consiglieri Mafrica e Viberti,
nonché dei pediatri che possiamo tranquillamente identificare
dietro le domande che sono state poste, per un incontro nel quale
cercherò di spiegare per filo e per segno tutto quello che è stato
fatto, perché e come è stato fatto. Però sarebbe opportuno che
queste persone si presentassero con il testo delle sentenze del
T.A.R. che ha respinto i loro ricorsi.
Comunque, partendo da lontano, almeno per quanto è reso
possibile da una spiegazione di pochi minuti, occorre dire che,
quando c'era ancora l'Ente Ospedaliero Regionale, l'organico
previsto era di: 1 primario, 2 aiuti e 6 assistenti, per un totale
di 9 medici.
In seguito, ma prima dell'avvento del piano socio-sanitario
regionale, l'organico è stato modificato in: 1 primario, 5 aiuti e
6 assistenti. Dopo pochi mesi è stato approvato il piano
socio-sanitario regionale e l'organico fu portato a: 1 unità
operativa (occorre capire bene che cosa vogliono dire: "Unità
operativa" e "Unità dipartimentale") di Pediatria (1 primario, 2
aiuti e 3 assistenti); sempre nell'ex dipartimento della maternità,
un'altra unità operativa di Neonatologia (1 primario, 1 aiuto e 2
assistenti); sempre nell'ambito del vecchio dipartimento, 1 unità
dipartimentale di Neuropsichiatria infantile (1 aiuto e 1
assistente, in quanto le unità dipartimentali non hanno mai un
primario, ma fanno sempre riferimento al primario dell'area più
vicino e quindi, in questo caso, della Pediatria).
I nove sono passati quindi a 12 con la modifica dell'organico,
prima dell'approvazione del piano socio-sanitario regionale; sono
rimasti 12, però con una suddivisione interna, con l'approvazione
di questo piano e attualmente sono 8 (e non 7) i medici in
forza.
Questo perché, stando alla legge (e sarebbe opportuno farsi
spiegare bene queste cose) e fino al marzo di quest'anno (con la
nuova circolare le cose forse potranno essere modificate) gli
assistenti in formazione devono ruotare per 3 anni nell'area di
assunzione. Il che vuol dire che devono fare 6 mesi, 8 mesi o 1
anno nelle diverse unità operative presso le quali vengono
destinati dall'U.S.L.
Pertanto, il medico assunto nell'area di Medicina, mandato per
circa 8 mesi o 1 anno nella Pediatria, finito il corso di
formazione in quelle unità operative, deve, per forza di cose,
cambiare. Ecco perché "quel" medico è stato mandato nell'unità
operativa di Medicina generale.
Alla luce della nuova circolare che è arrivata alla fine di
aprile cercheremo di vedere quello che sarà possibile fare per
richiamarlo in Pediatria almeno temporaneamente durante il periodo
estivo.
Occorre aggiungere che il 19 giugno ci sarà un concorso per
aiuto in Pediatria; il 30 giugno ci sarà un concorso per aiuto in
Neuropsichiatria infantile; a settembre ci sarà un concorso per
primario in Pediatria. L'organico sarà quindi portato a 10
unità.
Però dopo che gli assistenti avranno superato il concorso per
aiuti e gli aiuti per primario, resteranno liberi alcuni posti
precedentemente occupati da loro, e quindi allora sarà possibile
effettuare altri concorsi per completare l'organico degli
assistenti e degli aiuti.
Questa è la prima spiegazione inerente anche ai tempi della
normalizzazione del servizio e dei turni delle guardie mediche. Su
queste ultime c'è poi da aggiungere che si dice che esse siano solo
notturne, ma si dimentica che durante il giorno, dalle 8 del
mattino sino alle 8 di sera, i medici sono presenti in corsia e se
c'è un'emergenza, il pediatra può scendere dal reparto per seguire
l'ammalato. È chiaro quindi che l'urgenza si presenta come tale
solo nelle ore notturne e nei giorni festivi, ma non certo durante
le ore diurne.
Il Consigliere Mafrica mi chiedeva poi, di spiegare o di
rispiegare quanto aveva già domandato nella interrogazione con
richiesta di risposta scritta. Erano due richieste, la prima delle
quali riguardava un incarico di aiuto per soli 3 giorni dato ad un
assistente. Si è trattato di una grande "cantonata" dell'U.S.L.,
che aveva dato ad un assistente l'incarico per un posto di aiuto
che non era previsto dall'organico. Pertanto il Consigliere Mafrica
sa meglio di me che non è possibile dare a qualcuno l'incarico per
un posto che non esiste in quanto non previsto dall'organico. Il
Consigliere Mafrica dice di no, ma c'è una sentenza del T.A.R. che
ha dato ragione all'Amministrazione regionale.
La seconda richiesta chiedeva chiarimenti sull'applicazione
dell'articolo n. 68 della legge 761, perché in quel momento si
dovevano svolgere tutti i concorsi per i posti liberi, previsti
dall'organico, riservati però a quanti già lavoravano.
Quindi i concorsi, ad espletamento dell'articolo n. 68, sono
stati regolarmente fatti tutti alla fine del 1982, quando non
c'erano però dei posti liberi in organico per la Pediatria nella
quale, invece, sono stati istituiti solo all'inizio del 1983. Per
questo motivo, probabilmente, si dice che non è stata data
applicazione all'articolo n. 68.
A quel momento, e giustamente, l'Amministrazione regionale aveva
deciso di effettuare dei concorsi riservati a tutti coloro che
avevano almeno 5 anni di anzianità di servizio presso l'ospedale.
Con una deliberazione di Giunta si scelse quindi una data a partire
dalla quale sarebbero stati messi a concorso interno tutti i posti
scoperti, così come stabiliva l'articolo n. 68 della legge 761.
Evidentemente quelli che adesso reclamano, potevano allora, ma
possono ancora oggi, prendere visione della deliberazione con la
quale dal dicembre del 1982 sono stati messi a concorso tutti i
posti disponibili. La Pediatria non era allora interessata perché
non c'erano dei posti in organico disponibili.
Con l'ampliamento della pianta organica, realizzatosi dopo il
dicembre del 1982, sono stati messi a concorso 3 posti di aiuto, ma
il concorso non è mai stato effettuato, perché nel giro di pochi
mesi è stata approvata la legge del piano socio-sanitario regionale
che modificava la delibera che aveva istituito quei 3 posti in più
in Pediatria.
Ovviamente, aveva maggior valore la legge istitutiva del piano
socio-sanitario regionale e pertanto venne poi ritirata la delibera
con la quale erano stati indetti dei concorsi, prima dell'avvento
del piano socio-sanitario regionale per coprire i posti
vacanti.
Mi sembra quindi che non ci sia nulla di macchinoso o di ostile
nei confronti di nessuno. Però non si può pretendere di far
rientrare nella legge di sanatoria n. 207, approvata nel maggio
scorso (questo è un punto che non è stato toccato dal Consigliere
Mafrica), quelli che non vi rientravano perché a quella data non
avevano gli incarichi previsti.
Io sfido i Consiglieri Mafrica e Viberti ad invitare questi
assistenti di Pediatria a dimostrarci dove avevano l'incarico di
aiuto. Se non avevano l'incarico, non potevano certamente rientrare
nella sanatoria e pertanto non è stato possibile applicare a loro
questa disposizione. Il fatto che quegli assistenti, non
rientravano nelle condizioni previste dalla legge non può essere
addossato come una colpa sull'Amministrazione regionale.
In ogni caso mi ritengo a disposizione dei due Consiglieri e dei
loro amici pediatri per cercare di chiarire la questione sulla
base, però, della documentazione necessaria.
Quando poi mi si parla di "grande mole di lavoro" occorre sapere
che in Pediatria c'è una media di 10 ricoverati al giorno.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Non sono per nulla soddisfatto della
risposta dell'Assessore e accetto per buona solo la sua proposta di
un incontro tra lui, il sottoscritto, il Consigliere Viberti ed i
medici che lavorano nel reparto di Pediatria, perché almeno potrà
servire a chiarire come stanno in realtà le cose. L'Assessore ha
nuovamente ripetuto la tesi già sostenuta nella risposta
all'interrogazione scritta, dalla quale risulta che, quando fa
comodo all'Amministrazione, i ricorsi al T.A.R. vengono considerati
come una prima fase, alla quale segue poi il ricorso al Consiglio
di Stato.
Se il T.A.R. da torto alla Regione, occorre attendere la
sentenza del Consiglio di Stato; quando invece fa comodo
all'Amministrazione, la pronuncia del T.A.R. viene comunque
considerata definitiva e si dice che l'errore è stato dell'U.S.L. e
non si poteva procedere in altro modo. In realtà, si è usato un
trattamento diverso per l'unità operativa di Pediatria e per le
altre unità che sono derivate dal piano sanitario, quando sono
state spezzate alcune divisioni, come quelle di Medicina e di
Ortopedia.
Siccome la questione è comunque complessa e non vogliamo
intervenire per annoiare ulteriormente i colleghi Consiglieri con
questo genere di questioni, ci riserviamo di ridiscutere il
problema nell'incontro che avremo con l'Assessore. Diciamo però che
abbiamo l'impressione che, nell'ambito delle carriere
dell'ospedale, l'Amministrazione usi con una certa larghezza
criteri differenti secondo le persone alle quali si riferiscono i
fatti in questione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK