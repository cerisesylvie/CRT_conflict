Consiglio Regionale della Valle d'Aosta - Oggetto del Consiglio n. 2310 del 21 marzo 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Piano socio-sanitario regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2310 del 21 marzo 2012 - Resoconto
OGGETTO N. 2310/XIII - Interpellanza: "Stato di attuazione
della legge regionale n. 38/2010, finalizzata alla realizzazione di
una rete di terapia del dolore".
Interpellanza
Ricordata la Legge n. 38 del 15 marzo 2010 "Disposizioni per
garantire l'accesso alle cure palliative e alla terapia del
dolore";
Ricordato il Piano regionale per la Salute e il benessere
sociale 2011-2013 che prevede nel triennio in oggetto il
concretizzarsi della rete per la terapia del dolore in Valle
d'Aosta;
Visto il recente Rapporto al Parlamento sullo stato di
attuazione della Legge n. 38 del 15 marzo 2010 che evidenzia la non
adozione da parte della Valle d'Aosta di provvedimenti finalizzati
alla realizzazione di una rete di terapia del dolore;
i sottoscritti Consiglieri regionali
Interpellano
l'Assessore competente per conoscere:
1) quale è lo stato di applicazione in Valle d'Aosta della
Legge n. 38 del 15 marzo 2010;
2) quale applicazione si intende dare al progetto
"Ospedale-Territorio senza dolore";
3) se conferma la non adozione di delibere istituenti la rete
di terapia del dolore e in quali tempi si intende provvedere in
merito.
F.to: Patrizia Morelli - Giuseppe Cerise
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Cercherò di non fare un'illustrazione troppo dolorosa, ma il
tema è il dolore e si dice che il dolore accompagni la vita umana.
In effetti fino a tempi relativamente recenti l'uomo non disponeva
di mezzi efficaci per eliminarlo o ridurlo, al punto che, sotto il
profilo etico, si è arrivati, per giustificarlo, ad associare quasi
ad una forma di castigo - basti pensare alla frase dell'Antico
Testamento rivolta alla donna:
"partorirai con dolore"
-, o
quanto meno è associato ad una prova di forza, ad una prova di
sopportazione. Questa è una concezione del dolore che è ancora
diffusa nel sentire comune, anche se fortunatamente nella nostra
epoca si fa strada un'altra interpretazione secondo cui il dolore
non è una condizione da sopportare stoicamente, ma è un segnale di
allarme che il corpo invia per indicare una situazione di danno.
Quando però il dolore va oltre questo ruolo fisiologico, può
diventare una vera e propria patologia e compromettere seriamente
la qualità della vita. Oggi le conoscenze sulla fisiologia del
dolore, sulle metodologie per affrontarlo si sono evolute
enormemente, tuttavia constatiamo che fra quanto è possibile fare e
quanto realmente si fa vi è ancora un divario. Secondo un'indagine
condotta nel 2011, la sofferenza fisica colpisce oltre 6 persone su
10, ma meno della metà di queste segue un trattamento e 7 volte su
10 queste hanno difficoltà ad individuare sul territorio centri di
cura specializzati e non conoscono la legge n. 38, che dal marzo
2010 tutela il diritto di tutti i cittadini ad un'assistenza più
equa e qualificata per quanto riguarda la terapia del dolore. Solo
nella metà dei casi le persone si rivolgono ad un medico, più
spesso quello di famiglia, e raramente al terapista del dolore.
Contrariamente a quanto si potrebbe pensare, per il 93,4 percento
l'origine della sofferenza è di natura non oncologica. Si conferma
attraverso questa ricerca il pesante impatto del dolore sulla vita
quotidiana, che risulta compromessa per quasi 9 pazienti su 10.
Qual è la situazione valdostana? Il nostro piano socio-sanitario
2011-2013 dedica un breve capitolo al trattamento del dolore
cronico. È un capitolo breve, ma che sintetizza qual è la
situazione e quali sono le azioni: prevede per il triennio
2011-2013 il concretizzarsi della rete per la terapia del dolore in
attuazione della legge nazionale n. 38/2010. Attualmente abbiamo
appreso dal rapporto fatto al Parlamento sullo stato di attuazione
di quella legge che la Valle d'Aosta, in compagnia di altre
Regioni, risulta essere ancora inadempiente per quanto riguarda
l'emanazione di provvedimenti, in particolare di una delibera ad
hoc, finalizzati alla realizzazione della rete della terapia del
dolore, anche se tutti sappiamo che è stato creato alcuni anni fa
un
hospice
e siamo a conoscenza del fatto che il consumo pro
capite di farmaci analgesici dei valdostani è fra i più alti
rispetto alla media nazionale. Ciò potrebbe far pensare ad un
terreno fertile per la diffusione della terapia del dolore, un
terreno su cui questa problematica è effettivamente sentita e
condivisa. Assessore, questa è l'occasione per far il punto della
situazione e per capire le ragioni per le quali la nostra Regione
non ha ancora attuato la rete per la terapia del dolore e quali
saranno i tempi di applicazione della legge.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. Ringrazio la collega
Morelli, perché ha permesso di portare in Consiglio un argomento
che recentemente è stato oggetto di un convegno organizzato con la
Lega italiana contro il dolore, di cui una sezione regionale è nata
da breve anche in Valle d'Aosta, e mi consente di fare il punto
della situazione.
Per quanto riguarda l'applicazione della legge n. 38/2010,
l'attività assistenziale che si porta avanti nell'ambito
dell'Azienda USL è espletata sia per la diagnosi che per la terapia
del dolore mediante tecniche di primo e secondo livello. Oltre alle
visite, vengono erogate prestazioni di terapia farmacologica,
elettroneurostimolazione transcutanea, terapia di blocco centrale e
periferico (peridurali, tronculari, faccette articolari,
intrarticolari, terapie intradiscali,
triggers points
e
agopuntura). Per il dolore non trattabile altrimenti vengono
eseguite procedure di impianto di cateteri spinali (per il
controllo del dolore cronico benigno e neoplastico), l'impianto di
stimolatori midollari per il controllo del dolore neuropatico
(nevralgia post herpetica, neuropatia diabetica, dolore vascolare,
dolore anginoso, dolore post-laminectomia) e il trattamento a
radiofrequenza delle faccette articolari, delle neuropatie
periferiche e del disco intervertebrale, detto
Trans Discal
Bi.Acuplasty
. Nei pazienti affetti da
Failed Back Surgery
Syndrome
(dolore lombosciatalgico post-laminectomia) è
possibile eseguire la lisi delle aderenze peridurali sia mediante
metodica di Racz che in corso di epiduroscopia, tecnica non
invasiva che rimuove le cicatrici post chirurgiche responsabili del
dolore ed evita o rimanda ulteriori procedure chirurgiche sulla
colonna. Come si vede, non si tratta solo di dolore neoplastico, ma
gran parte di dolore legato alle patologie cronico-degenerative sia
dell'apparato osteomuscolare, sia delle malattie metaboliche, come
il diabete, la neuropatia diabetica ad esempio. Tale tecnica è
eseguita in pochi centri in Italia. È previsto anche che il
paziente sia seguito dallo psicologo per tutte le forme croniche di
dolore, che necessitano di tale supporto. All'interno della
cartella clinica, sia nella sezione medica che infermieristica,
sono riportate le caratteristiche del dolore rilevato e della sua
evoluzione nel corso del ricovero, nonché la tecnica antalgica e i
farmaci utilizzati, i relativi dosaggi e il risultato antalgico
conseguito.
Nel corso del 2011 è stato approvato il nuovo regolamento
sull'
hospice
ed è stata garantita l'attività di cure
palliative domiciliari, anche con l'aiuto delle associazioni di
volontariato, considerando in particolare l'aspetto del sollievo
del malato terminale. L'Azienda USL ha inoltre provveduto ai
percorsi formativi, ai sensi della normativa vigente, ai fini dello
svolgimento delle attività professionali nelle proprie strutture e
operanti nell'ambito della terapia del dolore, ivi inclusi i
periodi di tirocinio. L'applicazione del progetto
Ospedale e
territorio senza dolore
:
dal 2001 i medici collaborano
con l'attività del Comitato Ospedale Senza Dolore, al fine di
promuovere una maggiore sensibilizzazione degli operatori e dei
pazienti nei confronti del problema dolore. Attualmente è in via di
approvazione il nuovo Comitato Ospedale e territorio senza dolore
in applicazione alla legge stessa.
Per quanto riguarda l'adozione delle delibere della rete della
terapia del dolore, esse verranno emanate nel primo semestre di
quest'anno e, richiamandomi alla delibera che costituisce il
consiglio sanitario, il cronoprogramma prevede - questo è
l'allegato della delibera n. 2951/2011 che costituisce il consiglio
sanitario, il quale partirà non appena ci saranno tutte le
indicazioni di chi deve partecipare - entro giugno l'approvazione
della delibera di definizione del modello di assistenza per il
trattamento del dolore e, sempre entro giugno, l'approvazione della
delibera di definizione del modello assistenziale di rete per le
cure palliative.
Volevo solo sottolineare come, dal punto di vista operativo,
indipendentemente dal fatto di rispondere alla legge e quindi di
creare questa rete, c'è già una rete ben precisa sul territorio. Da
pochi mesi è attivo un ambulatorio a Donnas per la terapia del
dolore, perché, come sappiamo, la legge divide i due ambiti: cure
palliative per i pazienti oncologici e terapia del dolore per i
dolori cronici di tipo non oncologico...stiamo ragionando di
aprirlo anche al poliambulatorio di Morgex per avere così la
copertura di tutto il territorio; poi, per quanto riguarda la rete
di cure palliative, esse sono già organizzate sul territorio. Per
quanto riguarda la terapia del dolore, ci saranno due delibere che
saranno emanate entro il primo semestre di quest'anno e lo abbiamo
messo come cronoprogramma che sarà seguito da tale commissione
sanitaria. Grazie.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Prendo atto della sua risposta, Assessore, ho registrato questa
scadenza del primo semestre 2012 per l'emanazione delle delibere
che non sono una semplice formalità, ma hanno un loro significato
preciso perché statuiscono qualcosa di definito. Lei ha detto che
la nostra rete comunque è in via di definizione, che si sta
studiando; rincresce un po' che ancora una volta la nostra Regione
non sia fra le prime ad attuare azioni virtuose come queste su un
territorio che è piccolo, con un'unica USL e che si può pensare che
potrebbe dare risultati migliori.
Vi è anche un altro aspetto che non è da tralasciare, oltre alla
realizzazione della rete per la terapia del dolore: quello
dell'informazione e della formazione delle persone. In questo senso
è auspicabile che ci sia un'azione tra la cittadinanza che sia un
po' preventiva e un po' propedeutica all'entrata in funzione di
tale rete, perché il diritto delle persone a non soffrire di dolore
inutile deve diventare un
acquis
da parte di tutti. È vero
che la lotta contro il dolore è una lotta chimica e farmaceutica,
ma deve anche sostanziarsi attraverso un'azione culturale e
un'azione di informazione della popolazione, perché devo constatare
che molto spesso c'è ancora un atteggiamento di rassegnazione, di
accettazione supina di fronte al dolore, specialmente al dolore
cronico; credo che ne vada della qualità della vita dei cittadini
valdostani, quindi è utile agire anche in questo senso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK