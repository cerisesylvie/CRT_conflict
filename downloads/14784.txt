Consiglio Regionale della Valle d'Aosta - Oggetto del Consiglio n. 1220 del 8 marzo 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 1220 del 8 marzo 1995 - Resoconto
SEDUTA POMERIDIANA DELL'8 MARZO 1995
OGGETTO N. 1220/X Disegno di legge: "Modificazioni alla legge
regionale 15 luglio 1982, n. 32 (Disciplina dei servizi di
trasporto collettivo di persone e di cose) e alla legge regionale
1° agosto 1994, n. 38 (Esercizio e gestione dei trasporti pubblici
collettivi di persone con autobus)".
Capo I (Modificazioni alla legge regionale 15 luglio 1982, n.
32)
Articolo 1 (Sostituzione dell'articolo 24)
1. L'articolo 24 della legge regionale 15 luglio 1982, n. 32
(Disciplina dei servizi di trasporto collettivo di persone e di
cose) è sostituito dal seguente:
"Articolo 24
(Concessione dei servizi)
1. La concessione di servizi di trasporto pubblico locale è
accordata dalla Giunta regionale per gruppi di linee, secondo le
indicazioni del Piano di bacino di traffico.
2. La concessione deve contenere:
a) gli estremi della domanda del concessionario;
b) le generalità del concessionario ed il suo domicilio
legale;
c) la durata della concessione;
d) l'elenco delle linee della rete assegnata al
concessionario.
3. L'elenco di cui al comma 2, lett. d), potrà, durante gli anni
di validità della concessione, essere aggiornato ed integrato, per
servizi specifici o locali, con decreto dell'Assessore
all'ambiente, territorio e trasporti, in conformità con il Piano di
bacino di traffico e nei limiti delle percorrenze massime
sovvenzionabili previste da tale piano per ogni sub bacino.
4. La deliberazione della Giunta regionale che approva il
rilascio della concessione contiene altresì il testo del contratto
di servizio pubblico che dovrà essere sottoscritto dalle
parti."
Articolo 2 (Sostituzione dell'articolo 25)
1. L'articolo 25 della legge regionale 32/1982 è sostituito dal
seguente:
"Articolo 25
(Contratti di servizio pubblico)
1. L'esercizio dei servizi in concessione è disciplinato da
contratti di servizio stipulati tra l'ente concedente e il soggetto
concessionario.
2. Nei contratti di servizio sono definiti:
a) gli impegni del soggetto concessionario ad assicurare i
servizi di trasporto, nonché a realizzare i necessari investimenti.
Devono essere analiticamente individuati sia i servizi di interesse
regionale della rete, sia eventuali servizi di interesse specifico
o locale;
b) la possibilità di un aggiornamento annuale per servizi
specifici o locali;
c) gli impegni dell'ente concedente ad acquistare i servizi
oggetto della concessione e a provvedere al pagamento dei relativi
oneri secondo termini e modalità specificamente definiti;
d) le misure di controllo e le sanzioni in caso di inadempimento
del contratto;
e) le risorse destinate per il raggiungimento delle finalità
contenute nel contratto;
f) l'eventuale affidamento a terzi di servizi di adduzione di
limitata percorrenza."
Articolo 3 (Sostituzione dell'articolo 26)
1. L'articolo 26 della legge regionale 32/1982 è sostituito dal
seguente:
"Articolo 26
(Durata della concessione)
1. Le concessioni hanno la durata massima di dieci anni, ad
eccezione delle ferrovie, metropolitane, tranvie, filovie, per le
quali la durata massima è determinata dalle leggi di settore in
vigore.
2. Nella fase di transizione 1995/2000, la durata delle
concessioni è quella indicata nel Piano di bacino di traffico
approvato dalla Regione."
Articolo 4 (Sostituzione dell'articolo 27)
1. L'articolo 27 della legge regionale 32/1982 è sostituito dal
seguente:
"Articolo 27
(Individuazione del concessionario)
1. L'individuazione del concessionario avviene mediante gara di
appalto applicando procedure ristrette, nell'ambito delle quali
possono presentare offerte soltanto prestatori di servizi invitati
dalla Regione.
2. L'avviso di gara deve contenere:
a) la durata della concessione;
b) la descrizione della rete con l'elenco delle linee e le
percorrenze che devono essere garantite;
c) il programma di esercizio;
d) i requisiti di idoneità finanziaria e tecnica, quali il
materiale rotabile, gli impianti, le attrezzature;
e) le indicazioni sulle tariffe applicabili;
f) le forme di esercizio della concessione, con particolare
riguardo alla sicurezza, alla regolarità ed alla qualità del
servizio prodotto;
g) l'obbligo del concessionario di assumere eventuali servizi
aggiuntivi alle stesse condizioni delle linee similari;
h) i casi di risoluzione, revoca o decadenza delle
concessioni;
i) lo schema di contratto di servizio che dovrà essere
sottoscritto dall'aggiudicatario;
l) i criteri di valutazione della gara.
3. L'appalto è aggiudicato all'offerta più vantaggiosa sotto il
profilo economico, tenendo altresì conto di:
a) qualità del servizio offerto;
b) capacità tecnica;
c) dotazione e disponibilità di impianti, di attrezzature e di
materiale rotabile".
Articolo 5 (Sostituzione dell'articolo 28)
1. L'articolo 28 della legge regionale 32/1982 è sostituito dal
seguente:
"Articolo 28
(Fase transitoria)
1. La procedura della gara d'appalto con le modalità previste
dall'articolo 27 verrà introdotta gradualmente e progressivamente
nell'arco della fase transitoria 1995/2000, sulla base delle
modalità previste dal Piano di bacino di traffico.
2. Nella fase transitoria 1995/2000, la Giunta regionale può
rinnovare concessioni provvisorie di durata annuale già in atto,
per linee non previste dal Piano di bacino di traffico; tali
servizi non devono comportare alcun onere a carico della
Regione".
Articolo 6 (Sostituzione dell'articolo 29)
1. L'articolo 29 della legge regionale 32/1982 è sostituito dal
seguente:
"Articolo 29
(Procedure di aggiudicazione nella fase transitoria)
1. Durante la fase transitoria 1995/2000, nei casi in cui non si
procede all'aggiudicazione con la procedura di cui all'articolo 27,
la Regione individua il concessionario attraverso una procedura
negoziata. A tal fine si procede ad una apposita istruttoria
diretta ad accertare:
a) l'idoneità tecnica e finanziaria del richiedente la
concessione in relazione alla tipologia dei servizi da fornire;
b) la presenza di richieste di concessionari che già abbiano
esercitato regolarmente linee nell'ambito di tale rete;
c) il personale che la ditta richiedente la concessione può
mettere a disposizione nonché il suo luogo di residenza;
d) il corrispettivo richiesto per la prestazione del
servizio;
e) la disponibilità a sottoscrivere lo schema di contratto di
servizio.
2. Ai fini dell'istruttoria, l'Assessorato dell'ambiente,
territorio e trasporti indice apposita riunione a cui invita tutte
le società concessionarie di linee di trasporto pubblico che si
svolgono in ambito regionale nonché la Direzione regionale delle
Ferrovie dello Stato. Nel corso di tale riunione vengono illustrate
le caratteristiche del servizio che si intende concedere e vengono
stabiliti i termini per la presentazione delle domande e le
caratteristiche della documentazione da produrre.
3. La Giunta regionale, su proposta dell'Assessore all'ambiente,
territorio e trasporti, sentito il Comitato regionale dei trasporti
collettivi, delibera il rilascio della concessione."
Capo II (Modificazioni alla legge regionale 1° agosto 1994, n.
38)
Articolo 7 (Inserimento dell'articolo 17 bis)
1. Dopo l'articolo 17 della legge regionale 1° agosto 1994, n.
38 (Esercizio e gestione dei trasporti pubblici collettivi di
persone con autobus), è inserito il seguente:
"Articolo 17 bis
1. A decorrere dalla data di stipulazione del contratto di
servizio fra la Regione e le società concessionarie di servizio di
autolinee, i costi dei servizi sono determinati dai contratti
stessi ed i parametri della presente legge per il calcolo dei costi
acquisiscono un mero significato di riferimento allo stesso modo
dei dati sul costo effettivo del trasporto pubblico locale rilevati
a livello nazionale.
2. Le risorse finanziarie previste dalla presente legge,
imputate al capitolo 67670 del bilancio di previsione della Regione
per il 1995 e per gli anni successivi, sono utilizzate ai fini
dell'erogazione dei corrispettivi derivanti dai contratti di
servizio fra Regione e società concessionarie di servizi di
autolinee."
Presidente Ha chiesto la parola il relatore, Consigliere
Bich.
Bich (APA) Era per leggere la relazione scritta. La diamo per
letta? D'accordo?
Presidente É aperta la discussione generale. Ha chiesto la
parola il Consigliere Voyat.
Voyat (UV) Senza ripetere quanto già detto in commissione
all'Assessore Riccarand, e visto che avevo preannunciato che non
avrei presentato emendamenti in quanto so che presentare
emendamenti in aula è un rischio anche per gli uffici, perché non
sempre riescono a tenere conto delle esigenze tecniche, mi
raccomando di tenere almeno al corrente il più possibile il
Consiglio sulle varie iniziative che prenderà la Giunta.
Sui vari sub-bacini sappiamo che, come prevedeva già il Piano,
uno o forse più saranno messi in appalto; per gli altri invece ci
sarà una trattativa privata dell'Assessore o della Giunta con le
varie società disponibili. Quindi raccomando all'Assessore che
tenga al corrente il Consiglio sui criteri che la Giunta adotterà
per scegliere quali di questi sub-bacini verranno appaltati e quali
invece verranno a trattativa privata.
Dico qualcuno dei criteri, almeno quelli più elementari: uno
forse perché il sub-bacino è più omogeneo, l'altro perché il
sub-bacino è più piccolo, un altro ancora perché ha percorsi vari e
può essere raffrontato quello cittadino con quello
extracittadino.
La seconda raccomandazione è che si tengano in considerazione
gli accordi che dovranno esserci; a questo riguardo un emendamento
è stato accettato dall'Assessore quando era stato presentato da una
delle società, dove in un sub-bacino ci possono essere anche più
società ad esercitare i trasporti. Soprattutto, dicevo, è
necessario un lavoro di coordinamento fra le varie società, perché
c'è una legge, la n. 140/38, che obbliga le società a non
licenziare il personale sulle linee. Pertanto, se da una parte
abbiamo le società che non possono licenziare, se dall'altra la
società che subentra non avesse la necessità di assumere, avremmo
queste società che sono in difficoltà.
Il secondo punto è la questione dei mezzi: ci sono delle linee
che hanno necessità di mezzi speciali, e se un domani ad una
società vengono tolte queste linee e vengono passate ad un'altra
società, non è detto che la società che subentra voglia comprare
quel mezzo di seconda mano. Quindi rischieremmo di avere un mezzo
speciale per certe linee, acquistato con un contributo regionale,
che poi la società senz'altro venderà perché, non avendo più questa
linea, non ha più l'interesse a tenerlo, ed avremo un'altra società
che subentrando in quella linea avrà necessità di uno di quei mezzi
e vorrà comprarsi un mezzo nuovo con un contributo regionale. É
questa la grossa preoccupazione, ed avrei voluto che qualcuno mi
avesse già detto come ci si intendeva addentrare in questi
problemi.
Visto che tutto questo non è stato fatto, lo pongo come
raccomandazione all'Assessore e alla Giunta, insieme ad una piccola
preghiera: perché oggi la necessità dei consiglieri di essere
informati su quante sono le iniziative dei vari assessorati o della
Giunta c'è, così come c'era dieci anni fa, quando ci si lamentava
che la Giunta e gli Assessori non riferivano al Consiglio sulle
varie iniziative. Apprendiamo di molte iniziative che vengono prese
nel campo dei trasporti, però solo attraverso la stampa.
Quindi su quelle che sono le innovazioni, così come previsto sia
dall'accordo della Giunta con le Ferrovie dello Stato, che dal
Piano dei trasporti, raccomanderei che la Giunta periodicamente
informasse i consiglieri, anziché obbligarli sempre a leggere i
giornali.
Presidente Ha chiesto la parola il Consigliere Chiarello.
Chiarello (RC) Lego questo ai problemi che stanno nascendo o ai
rilievi che fanno in questi giorni in Bassa Valle in merito al
Piano trasporti, che io ho votato.
Voglio dire all'Assessore, dato che anche qui si parla di
metropolitana leggera, che non si può puntare sui trasporti su
ferrovia e poi i treni dei pendolari non farli fermare alle
stazioni dove c'è un numero consistente di pendolari che fruiscono
di questo servizio. Se si fa questa scelta, almeno i treni dei
pendolari negli orari di punta vengano fatti fermare nelle stazioni
che hanno importanza per il numero di utenti. Non si può dire che
se non ferma a Donnas, ma ferma a Pont-Saint-Martin, si prende la
macchina per andare a prendere il treno a Pont-Saint-Martin; o
puntiamo a lasciare le macchine a casa e ad andare alla stazione
utilizzando i mezzi pubblici, oppure salta tutto il Piano del
traffico per disinquinare la regione, per spendere meno, eccetera.
Ho già fatto presente all'Assessore questi problemi, spero che si
prendano in considerazione.
Presidente Ha chiesto la parola il Vicepresidente Viérin
Marco.
Viérin M. (PpVA) Condivido completamente quanto detto dal
collega Voyat, perché questo progetto di legge ha alcune carenze,
quindi dico sin d'ora che non lo voteremo, anche perché ci sono
troppe deleghe in bianco. Oltretutto avevo chiesto all'Assessore di
fare molta attenzione quando si procedeva alle gare di appalto,
proprio per considerazioni di tipo matematico oltre che di tipo di
risultato che queste potrebbero dare. Proprio sul discorso delle
autolinee speciali, che erano previste sia nel Piano dei trasporti
che nel bacino di traffico, c'era il famoso problema che
utilizzavamo fino ad oggi ditte in Aosta anche per i servizi a
Courmayeur e per i servizi a Pont-Saint-Martin.
Questo discorso va tenuto in debita considerazione, perché
rischiamo tutte le volte di fare un doppio viaggio, anziché un
viaggio semplice. Avevo già spiegato il problema la volta scorsa,
mi sembra che non sia il caso di rispiegarlo oggi; l'Assessore ne è
a conoscenza e quindi aspetterò con tranquillità le scelte che
verranno fatte, eventualmente riporterò in questa sede le mie
considerazioni.
Presidente Ha chiesto la parola il Consigliere Tibaldi.
Tibaldi (LN) Per dichiarare l'astensione del nostro gruppo per
ragioni che sono state espresse in sede di commissione e che qui
riassumo brevemente.
In sostanza, il disegno di legge n. 116, come diceva giustamente
Viérin, prevede una sorta di delega in bianco, un eccesso di
discrezionalità lasciato all'istruttoria della Regione in quella
che è la procedura di aggiudicazione dei singoli sub-bacini.
Come seconda argomentazione avevamo sollevato alcuni dubbi sulla
possibilità di applicare questi criteri indicati nella legge per
l'erogazione dei fondi, previsti appunto per i trasporti pubblici,
motivando l'esistenza di una specifica sentenza della Corte
costituzionale, la sentenza n. 38/90. L'Assessore ha motivato in
senso diverso, tuttavia rimaniamo delle nostre convinzioni;
pertanto il nostro voto sarà di astensione.
Presidente Se nessuno intende più intervenire in sede di
discussione generale, dichiaro chiusa la discussione generale. Ha
chiesto la parola l'Assessore all'ambiente, territorio e trasporti,
Riccarand.
Riccarand (VA) Questo è sicuramente un disegno di legge
fortemente innovativo rispetto alle procedure che sono state finora
seguite nell'assegnazione di concessioni di linee, sia perché si
avvia un processo per andare dalla concessione alla singola linea e
ad un concetto di concessione per rete, evidentemente una
trasformazione da fare con la necessaria gradualità ed elasticità,
sia perché andiamo verso un superamento del sistema dei contributi
basati sul costo standard, andando invece ad una contrattazione:
gara o trattativa, eccetera, basata su un corrispettivo in base ad
un certo servizio. Stiamo cioè andando nella direzione che ci è
indicata dalla normativa a livello europeo, nella direzione che è
contenuta in tutti i disegni di legge che sono stati depositati in
questi anni a livello del Parlamento per la riforma del trasporto
pubblico locale, che però non hanno concluso il loro iter. Quindi
sicuramente ci collochiamo con una proposta che è in coerenza con
la normativa europea ed è più avanzata della normativa che è in
atto a livello nazionale, e quindi è innovativa.
Mi rendo conto che quando si introduce un'innovazione rispetto
ad un corpus legislativo molto carente ma esistente da 15 anni, ci
sono delle perplessità e delle incertezze sulle procedure, ci sono
delle osservazioni; può darsi anche che il Presidente della
Commissione di Coordinamento ci faccia delle osservazioni su alcuni
punti, però credo che un procedimento di questo genere così
impostato sia il futuro con cui va gestito il trasporto pubblico a
cui ci riferiamo, in particolare il settore delle autolinee.
La preoccupazione che avevamo e che abbiamo nell'andare verso
questa riforma è quella di prevedere una fase di avvicinamento
graduale al nuovo regime, quindi una certa elasticità che è stata
introdotta per poter gestire nel modo migliore, tenendo conto della
situazione delle società concessionarie che abbiamo in Valle
d'Aosta, quindi dei problemi degli automezzi che hanno a
disposizione, i problemi del personale; cioè non si vogliono fare
dei provvedimenti che siano traumatici, ma vogliamo riuscire a
guidare pian piano una trasformazione nell'interesse della comunità
per avere un sistema di trasporto pubblico più capillare, più
efficiente, maggiormente in grado di dare una risposta alle
esigenze degli utenti, e che quindi è anche più interessante dal
punto di vista occupazionale, perché occupa più persone, aumenta il
servizio, eccetera. Questa è la prospettiva.
Credo che il disegno di legge, pur con i problemi di
applicazione e di innovazione che esso pone, ci permetta di gestire
bene questa fase.
Per quanto riguarda la trasparenza e l'informazione, sollecitate
dal Consigliere Voyat, è chiaro che la disponibilità sotto questo
aspetto è massima, non c'è proprio nessuna volontà di gestire le
cose in un modo che non garantiscano al Consiglio e alla
commissione consiliare il massimo di informazione. Voglio però
sottolineare che le procedure previste da questo disegno di legge
rispetto alla normativa attuale sono sicuramente tali da garantire
una trasparenza, una istruttoria, dei criteri molto ben definiti
rispetto alla situazione attuale, in cui questa delega in bianco
che - si dice - darebbe questo disegno di legge, è molto più forte
da parte della Giunta, perché il potere discrezionale in questo
momento sulla base della legge n. 32 è molto più forte ed abbiamo
minori criteri indicativi.
Comunque la disponibilità è piena anche per quanto riguarda le
scelte che staranno a monte, ed è il discorso che faceva il
Consigliere Voyat, cioè in base a quali criteri la Giunta deciderà
quale sub-bacino mettere in gara di appalto e quali fare con la
procedura negoziata; questo sarà oggetto di discussione e c'è la
piena disponibilità a confrontarsi con tutti rispetto a questi
criteri.
Collaborazione con le società: la collaborazione è sempre stata
cercata, faccio solo presente che la bozza del disegno di legge è
stata mandata il 9 dicembre a tutte le società concessionarie
perché potessero inviare tutte le loro osservazioni; osservazioni
che abbiamo nei limiti del possibile recepito. É chiaro che ci
possono essere dei momenti di conflittualità, perché, una volta
recepito quello che si può recepire, ci sono delle scelte che
l'Amministrazione deve fare e che non sempre collimano con gli
interessi di tutte le società. Quindi a volte bisogna procedere con
delle decisioni che non accontentano tutti.
L'ideale sarebbe in Valle d'Aosta riuscire ad arrivare ad un
consorzio che raggruppa tutte le società che già operano, in modo
che si lavori insieme; non è poi così difficile, perché in Valle
d'Aosta abbiamo quattro o cinque società concessionarie, non c'è
una sterminata realtà, per cui non è impossibile trovare un accordo
fra tutte queste. Oltretutto stiamo portando avanti un progetto di
cosiddetta "tariffa integrata", un sistema di bigliettazione
integrata fra autolinee e ferrovie, che dovrà essere gestito
comunque in modo concertato, perché i biglietti saranno tutti
uguali per tutto il sistema di trasporto pubblico locale,
automatizzato, e questo dovrà avere un centro di coordinamento che
riguarda tutte le aziende. Pertanto la collaborazione è
indispensabile. Ormai il trasporto pubblico ha un futuro e
funziona, se è concepito come una rete di servizi (non come la
singola linea) che permette all'utente di arrivare da tutte le
principali località a tutte le altre principali località con il
mezzo pubblico, sia esso la ferrovia, sia esso l'autobus urbano,
sia esso l'autobus extraurbano. Ed è in quel senso che si sta
andando.
Per quanto riguarda alcuni rilievi rispetto alle questioni della
ferrovia, è chiaro che qui non affrontiamo quel tema. Quello che
stiamo facendo adesso è che rispetto a proposte di nuovi orari, che
vengono ogni due volte all'anno avanzati dalle ferrovie, abbiamo
aperto un pubblico dibattito proprio per sentire tutte le esigenze.
La prospettiva è di un notevole incremento del servizio, non tutti
i treni però potranno fermare in tutte le stazioni, altrimenti non
funziona più il servizio. La volontà è comunque quella di avere un
servizio migliore in tutte le stazioni, in modo da servire meglio
l'utenza.
Questo è il contenuto del disegno di legge, che credo ci possa
permettere di gestire nei prossimi mesi il nuovo sistema
concessionario che dovrà partire dal mese di settembre, in base al
Piano di bacino di traffico approvato dal Consiglio regionale.
Chiedo l'inserimento dell'articolo sull'urgenza.
Presidente Passiamo all'esame dell'articolato.
Pongo in votazione l'articolo 1.
Presenti: 28
Votanti e favorevoli: 25
Astenuti: 3 (Marguerettaz, Tibaldi e Viérin M.)
Presidente Pongo in votazione l'articolo 2.
Presenti: 28
Votanti e favorevoli: 25
Astenuti: 3 (Marguerettaz, Tibaldi e Viérin M.)
Presidente Pongo in votazione l'articolo 3.
Presenti: 28
Votanti e favorevoli: 25
Astenuti: 3 (Marguerettaz, Tibaldi e Viérin M.)
Presidente All'articolo 4 vi sono gli emendamenti presentati
dalla IV Commissione, di cui do lettura:
Emendamento L'articolo 4 è sostituito dal seguente:
Articolo 4 (Sostituzione dell'articolo 27)
1. L'articolo 27 della legge regionale 32/1982 è sostituito dal
seguente:
"Articolo 27
(Individuazione del concessionario)
1. L'individuazione del concessionario avviene mediante gara di
appalto applicando procedure ristrette, nell'ambito delle quali
possono presentare offerte soltanto prestatori di servizi invitati
dalla Regione. Due o più imprese invitate possono presentare
congiuntamente un'offerta sulla base di un preventivo accordo di
gestione da allegare alla documentazione prodotta.
2. L'avviso di gara deve contenere:
a) la durata della concessione;
b) la descrizione della rete con l'elenco delle linee e le
percorrenze globali previste;
c) le indicazioni sul programma di esercizio;
d) i requisiti di idoneità finanziaria e tecnica, quali il
materiale rotabile, gli impianti, le attrezzature;
e) le indicazioni sulle tariffe applicabili;
f) le forme di esercizio della concessione, con particolare
riguardo alla sicurezza, alla regolarità ed alla qualità del
servizio prodotto;
g) l'obbligo del concessionario di assumere eventuali servizi
aggiuntivi alle stesse condizioni delle linee similari;
h) i casi di risoluzione, revoca o decadenza delle
concessioni;
i) lo schema di contratto di servizio che dovrà essere
sottoscritto dall'aggiudicatario;
l) i criteri di valutazione della gara;
m) la documentazione da produrre.
3. L'appalto è aggiudicato all'offerta più vantaggiosa sotto il
profilo economico, tenendo altresì conto di:
a) qualità dell'organizzazione aziendale;
b) dotazione e disponibilità di impianti, di attrezzature e di
materiale rotabile e loro dislocazione sul territorio;
c) esperienza di esercizio di linee in concessione nell'ambito
della rete oggetto di gara d'appalto."
Pongo in votazione l'articolo 4 nel testo emendato.
Presenti: 28
Votanti e favorevoli: 25
Astenuti: 3 (Marguerettaz, Tibaldi e Viérin M.)
Presidente All'articolo 5 vi sono gli emendamenti presentati
dalla IV Commissione, di cui do lettura:
Emendamento L'articolo 5 è sostituito dal seguente:
Articolo 5 (Sostituzione dell'articolo 28)
1. L'articolo 28 della legge regionale 32/1982 è sostituito dal
seguente:
"Articolo 28
(Fase transitoria)
1. La procedura della gara d'appalto con le modalità previste
dall'articolo 27 verrà introdotta gradualmente e progressivamente
nell'arco della fase transitoria 1995/2000, sulla base delle
modalità previste dal Piano di bacino di traffico.
2. Nella fase transitoria 1995/2000, la Giunta regionale può
rinnovare concessioni provvisorie di durata annuale già in atto,
per linee non previste dal Piano di bacino di traffico. La Giunta
regionale, in sede di rinnovo e nell'ambito del contratto di
servizio, potrà determinare i corrispettivi riconoscibili per il
servizio su tali linee, i quali nel primo anno di applicazione del
Piano di bacino di traffico non potranno comunque superare il
cinquanta per cento dei costi standard individuati in base alla
legge regionale 1° agosto 1994, n. 38 (Esercizio e gestione dei
trasporti pubblici collettivi di persone con autobus), con una
graduale riduzione del dieci per cento per ogni anno successivo al
primo, fino a totale esaurimento di ogni onere a carico della
Regione.
3. Nella fase transitoria 1995/2000, la Giunta regionale può
affidare, con le procedure di cui all'articolo 29, concessioni per
una singola linea, limitatamente ad una sola linea per ogni
sub-bacino."
Pongo in votazione l'articolo 5 nel testo emendato.
Presenti: 28
Votanti e favorevoli: 25
Astenuti: 3 (Marguerettaz, Tibaldi e Viérin M.)
Presidente Pongo in votazione l'articolo 6.
Presenti: 28
Votanti e favorevoli: 25
Astenuti: 3 (Marguerettaz, Tibaldi e Viérin M.)
Presidente Pongo in votazione l'articolo 7.
Presenti: 28
Votanti e favorevoli: 25
Astenuti: 3 (Marguerettaz, Tibaldi e Viérin M.)
Presidente Pongo in votazione l'articolo 8, proposto
dall'Assessore Riccarand e relativo all'urgenza, che recita:
Articolo 8 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presenti: 28
Votanti e favorevoli: 25
Astenuti: 3 (Marguerettaz, Tibaldi e Viérin M.)
Presidente Pongo in votazione la legge nel suo complesso.
Presenti: 27
Votanti e favorevoli: 24
Astenuti: 3 (Marguerettaz, Tibaldi e Viérin M.)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK