Consiglio Regionale della Valle d'Aosta - Oggetto del Consiglio n. 2026 del 16 novembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Risparmio energetico e fonti alternative
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2026 del 16 novembre 2022 - Resoconto
OGGETTO N. 2026/XVI - Reiezione di mozione: "Impegno della
Giunta regionale ad operare affinché l'obiettivo di una Valle
d'Aosta fossil fuel free entro il 2040 sia chiaramente indicato nel
Piano Energetico Ambientale 2021-2030".
Bertin (Presidente) -
Punto n. 14. Illustra la mozione la
consigliera Minelli.
Minelli (PCP) -
Nel dicembre del 2018, quando eravamo
all'inizio della scorsa legislatura - che poi è stata breve a causa
dello scioglimento anticipato del Consiglio - si è verificato un
fatto politico che giudichiamo molto rilevante, rilevante rispetto
alla politica energetica che dobbiamo perseguire ma, secondo noi,
rilevante anche rispetto ai valori e all'ambizione di una Regione
che afferma di credere nella sua autonomia, che sia con la A
maiuscola o minuscola che dir si voglia.
È stato infatti elaborato e presentato dai consiglieri Farcoz,
Bianchi, Daudry, Morelli, Marquis, Restano e Rini, che
rappresentavano vari gruppi consiliari, l'Union Valdôtaine, l'UVP,
Stella Alpina, Alpe, Pour Notre Vallée e forse il Gruppo Misto -
perché, per esempio, sulla consigliera Rini mi confondo, ma anche
su qualcun altro, perché evidentemente non sono l'unica che ha
cambiato una sigla, sulla coerenza o meno con i percorsi non mi
esprimo - un ordine del giorno in cui veniva individuato
l'obiettivo di una Valle d'Aosta fossil fuel free entro il
2040.
Si trattava allora di una proposta di notevole spessore, perché
i dati allora disponibili e relativi al 2017 ci dicevano che il 63%
dei consumi energetici si basava proprio sui combustibili fossili,
mentre la quota delle FER, cioè delle fonti energetiche
rinnovabili, era il 37%, e passare in 22 anni - dal 2018 al 2040
sono 22 anni - dal 37% al 100% di FER, di fonti energetiche
rinnovabili, non appariva certo nemmeno allora una cosa
semplice.
Va detto che in quel momento c'era una forte spinta
internazionale in questa direzione e c'era anche un altro fattore
che all'epoca venne tenuto nella debita considerazione, cioè il
fatto che la Valle d'Aosta è particolarmente ricca in acque che
possono essere utilizzate per produrre energia pulita e
rinnovabile, che la Regione ha la titolarità di tali acque e che ha
fatto nel tempo anche una politica di acquisizione delle centrali
idroelettriche per poter produrre direttamente, tramite la sua
società, un grande quantitativo di energia idroelettrica.
Sulla base di questi elementi l'ordine del giorno venne
approvato all'unanimità il 18 dicembre di quell'anno. Il testo
impegnava inoltre la Giunta a compiere i passi necessari per
redigere entro la fine dell'anno seguente, quindi entro la fine del
2019, una sorta di guida, una mappa di percorso, per addivenire
all'ambizioso obiettivo entro il 2040. Poi, lo sappiamo, c'è stato
lo scioglimento anticipato del Consiglio che ha ritardato di oltre
un anno la definizione di quel documento ma, alla fine, nel gennaio
2021 la road map era pronta e in data 22 febbraio del 2021 il
documento è stato finalmente approvato dalla Giunta.
L'obiettivo sfidante di quell'ordine del giorno per essere
raggiunto richiede un'accurata programmazione delle politiche
regionali e, come indica giustamente la road map, degli interventi
nel settore civile, nel settore dei trasporti, nell'industria e in
agricoltura.
Ovviamente un ruolo importante all'interno di tutto questo - e
per certi versi non solo importante, direi il ruolo principale in
questo programma - ce l'ha il Piano Energetico Ambientale
2021-2030.
Il precedente Piano è scaduto nel 2020, siamo quindi in ritardo,
però ho fatto un'interpellanza poco tempo fa sul suo stato di
elaborazione e ho saputo che il lavoro è a buon punto e che
prossimamente verrà avviata anche la procedura di consultazione
pubblica.
Abbiamo però una preoccupazione rispetto alla coerenza del PEAR
con la strategia del fossil fuel free entro il 2040 perché, a
nostro avviso, bisogna essere il più possibile chiari e netti sulla
finalità, perché la finalità di quell'ordine del giorno è di
arrivare all'azzeramento dei combustibili fossili in Valle d'Aosta
nel 2040 e questo, ovviamente, operando in tutti i settori dei
consumi.
Crediamo che nel Piano energetico quest'obiettivo della
liberazione dai combustibili fossili debba essere individuato e
declinato in modo preciso, perché è cosa diversa dal discorso sulle
emissioni inquinanti, perché sappiamo che, anche azzerando
l'utilizzo dei combustibili fossili, potranno permanere, anzi,
permarranno delle emissioni inquinanti e climalteranti che sono
legate al settore agricolo, per esempio - ci è stato spiegato bene
anche in Commissione - in particolare all'allevamento del bestiame,
pur non essendo noi in una situazione di allevamento intensivo, e
ad altri settori, come la gestione dei rifiuti; quindi le emissioni
non saranno azzerate, ma l'utilizzo dei combustibili fossili - e
quello era l'obiettivo di quell'ordine del giorno - dovrebbe essere
perseguito.
In tutta l'articolazione del PEAR però a noi pare che la
distinzione fra quest'obiettivo - che dicevo è del 100% di non uso
di combustibili fossili, quindi di uso di fonti energetiche
rinnovabili - e la percentuale delle emissioni inquinanti e
climalteranti dev'essere ben chiara.
L'impegno quindi della mozione che proponiamo è che la Giunta
operi con la massima determinazione, perché l'obiettivo di una
Valle d'Aosta fossil fuel free al 2040 sia chiaramente indicato nel
piano in corso di redazione e che tale piano preveda anche, nei
vari settori dei consumi, quindi tutti i settori che ho elencato
precedentemente, delle azioni e delle tempistiche che siano
coerenti con l'obiettivo da raggiungere.
È una questione di chiarezza e di coerenza, perché - come ho già
avuto modo di dire - io ogni tanto ho un po' l'impressione che su
quell'obiettivo, su quell'ordine del giorno che era stato votato
pure all'unanimità, non ci sia piena consapevolezza e non ci sia
sufficiente chiarezza.
Presidente -
La mozione è stata illustrata, apriamo la
discussione generale. Chi vuole intervenire si prenoti. Consigliere
Perron ne ha facoltà.
Perron (LEGA VDA) -
In genere mi attengo a una norma
personale, che è quella di essere sintetico, invece questa volta
farò proprio l'esatto classico caso in cui c'è lo strappo alla
regola.
Parliamo un attimo dei cambiamenti climatici, che poi sono
l'ottica che muove la road map fossil fuel free. Riguardo ai
cambiamenti climatici che tutti noi vediamo ma che, io penso, in
parte spesso sopravvalutiamo, nel senso che qualsiasi minimo
cambiamento del clima regolare, una media standard, viene
considerato, nell'ottica esagerata di sopravalutazione, effetto del
cambiamento climatico, dovremmo avere una scala un po' più ampia,
e, sebbene sia consapevole che questo non è lo studio di
SuperQuark, andrò un po' indietro negli anni, tanto per far capire
un po' che cosa succede qua sulle Alpi e che cosa è successo nei
secoli nonché millenni passati.
Partiamo dal clima di quello che si chiama l'Olocene, cioè il
clima attuale degli ultimi 10 mila anni. L'ultima Era Glaciale, la
glaciazione di Würm, risale dal centodiecimila a.C. circa fino
all'undicimila. Alla fine di questa fase, in cui ovviamente le Alpi
erano coperte da metri e metri di ghiaccio di cui vediamo le tracce
chiare nella costituzione orografica, alla fine di questa fase ci
fu la fase chiamata Younger Dryas, una fase di nuova glaciazione
che terminò rapidamente e probabilmente tra l'altro creò i famosi
diluvi che toccarono un po' tutta l'umanità, per cui rimangono
questi diluvi giganteschi nella mentalità collettiva - Jung direbbe
"Inconscio collettivo", noi lo chiamiamo tradizione.
Dopo questo periodo, il mondo esce dalla fase glaciale ed entra
in quello che è chiamato il massimo olocenico di temperatura, che
anche le Alpi hanno vissuto in maniera decisamente forte, tanto che
il clima mondiale si scalda fino ai massimi tra il 7000 e il 5000
a.C..
Cosa succedeva alle nostre Alpi in quel momento? Il clima era
più caldo dell'attuale, di quanto non è ben dato sapere, ma di
certo il fatto che quest'anno abbiamo trovato una marmotta a 4.200
metri che risaliva a 6.600 anni fa, quindi al 4006 a.C., testimonia
chiaramente che in certi periodi sulle Alpi - e per lunghi periodi
- i ghiacciai non erano bassi come li conosciamo oggi.
La stessa testimonianza la possiamo avere con la mummia di Otzi
invece che risale al 3300 circa ed è dall'altra parte delle
Alpi.
Cosa vuol dire questo? Che ci sono state, da quel periodo in
poi, oscillazioni, fasi calde e fasi fredde, per motivi vari, non
ancora chiariti perfettamente dalla scienza, ma sappiamo che
influiscono sul clima l'attività vulcanica che generalmente abbassa
la temperatura, i cicli solari, questioni orbitali, i famosi cicli
di Milankovic.
In questa serie di variazioni, abbiamo l'optimum climatico
romano, l'optimum climatico medievale, ad esempio i vichinghi
arrivarono già in Groenlandia ben prima di Colombo, quindi furono
loro gli scopritori dell'America, perché riuscirono con le loro
navi - tra l'altro erano dei pionieri del viaggio i vichinghi - ad
arrivare nelle zone di Terranova perché il clima era più caldo.
Anche sulle Alpi abbiamo avuto un optimum climatico del
Medioevo.
Cosa succede in seguito? Perché faccio questo giro? Voglio
arrivare vicino a noi con una visione piuttosto ampia, ovviamente.
A partire dal 1300 circa, e immagino che in molti abbiano studiato
anche a scuola quella famosa crisi del 300, il clima comincia ad
abbruttirsi, a diventare più freddo, più piovoso, e comincia quella
che viene chiamata la "piccola era glaciale".
La piccola era glaciale va avanti fino al 1850. Cosa succede
durante questo periodo?
Le Alpi vedono un avanzamento glaciale estremamente forte,
quindi dobbiamo tener presente che quando noi guardiamo i quadri
che sono del 1800, veniamo da una fase tra le più fredde
nell'olocene, quindi siamo al 1850, abbiamo una delle fasi più
fredde e noi siamo un po' tarati, quando guardiamo anche i dati,
all'uscita da questa particolarmente fredda fase climatica.
Lì tra l'altro c'è dibattito tra gli studiosi, ricostruzioni
varie, la serie termometrica più lunga è dell'Inghilterra, CET, del
centro di Inghilterra a metà 600, ci sono state ricostruzioni sui
dati, il famoso Hockey Stick di Mann ad esempio, per cui gli ultimi
anni sono un picco assoluto, come la mazza da hockey, messi in
discussione eccetera ma in generale, diciamo dal 1850, siamo usciti
da questa fase climatica e andiamo verso un riscaldamento,
probabilmente già in maniera assolutamente naturale.
Cosa succede in Europa? In Europa c'è comunque una grande
varietà climatica, ad esempio - pochi sanno, non viene quasi mai
detto ma ci sono ricostruzioni - ci sono gli studi, ad esempio cito
lo storico Leroy Ladurie, storico francese, che ha preso le date
delle vendemmie di centinaia di anni e ha visto che alcune date
delle vendemmie sono assolutamente precoci, ovviamente parlo della
Francia: l'estate del 1540, l'estate del 1730, l'estate del 2003,
l'estate del 2022.
Abbiamo testimonianze quindi che - anche durante la piccola era
glaciale, che mediamente era molto più fredda dell'attuale -
avevamo delle estati caldissime e incredibilmente siccitose.
Questo cosa vuol dire? Il clima - lo stiamo vedendo cambiare, e
speriamo che non sia un cambiamento definitivo - il clima oscilla
attorno a una determinata media, e il fatto che anche 500 anni fa
ci fossero estati veramente torride - e probabilmente anche più
calde di quelle del 2022 e 2003 - testimonia che c'è una
variabilità, quindi non tutto è attribuibile al cambiamento
climatico come pensiamo spesso di vedere.
Anche qui ci sono meccanismi climatici, cito il ciclo della Nao,
il ciclo della Ao, la forza del vortice polare invernale ma non mi
dilungo su questo.
Invece un altro campo che spesso viene affrontato e, secondo me,
non si è ancora percepita bene questa cosa qui è riguardo alla
questione delle precipitazioni. Quindi se sulla temperatura
sappiamo che si va verso l'alto, perché usciamo comunque da una
fase particolarmente fredda, sulle precipitazioni non c'è un vero e
proprio trend, quindi quando noi diciamo - e potete guardare anche
i dati svizzeri - che negli ultimi 150 anni, dal 1850 fino al 2020
c'è una diminuzione delle precipitazioni, vedrete che questa cosa
non è vera.
Le precipitazioni non hanno un vero e proprio trend e, anzi,
negli studi futuri sui cambiamenti climatici - l'altro giorno sono
stato anch'io alla conferenza che citava il collega Planaz - si
vede che anche nelle previsioni future più fosche - cioè lo
scenario RCP 8.5 dell'IPCC, il peggiore rispetto ai prossimi anni
fino ad arrivare al 2100 - l'aumento della temperatura in quel caso
sarebbe fortissima, ma le precipitazioni sono in aumento, sono in
calo fortissimamente quelle estive, siccità estive più probabili ma
precipitazioni annuali probabilmente in crescita; questo perché
probabilmente durante l'inverno i flussi atlantici saranno comunque
presenti e anche porteranno piogge abbondanti.
Comunque sia, da tutte le questioni di cambiamenti climatici, a
livello mondiale c'è il grande impegno a ridurre i gas
climalteranti: Protocollo di Kyoto 1997, accordo di Copenaghen
2009, accordo di Parigi 2015, quello per cui dobbiamo stare sotto i
2 gradi di aumento entro fine secolo, ed è qui che si inserisce la
nostra road map. A oggi il mondo ha preso circa un grado dal 1850,
noi - siamo particolarmente sfortunati perché estremamente
sensibili ai cambiamenti per la nostra posizione - ne abbiamo presi
2.
Tanto per dire i ghiacci artici invece al minimo sono arrivati
nel 2012 e negli ultimi anni hanno avuto delle fasi varie, ma sono
anche in lieve ripresa.
In questo contesto quindi la Valle d'Aosta si è mossa ma
l'Europa si è mossa, l'Europa ha proposto nel 2021 il "Fit for 55"
che è la riduzione del 55% dei gas emessi entro il 2030, quindi
siamo già inseriti in un grande piano di diminuzione delle
emissioni di tipo climalteranti.
Vediamo un attimo la Valle d'Aosta, prendendo appunto il
documento che è citato oggi, nel 2017 la Valle d'Aosta aveva
l'equivalente di un milione di tonnellate di CO2 equivalente,
quindi c'è anche il metano dentro. Nel 2040, se il ritmo sarà
quello previsto, si arriverà a 725 mila tonnellate, invece con la
fossil fuel free si arriverà a 278 mila tonnellate che poi verranno
scalate dai boschi che assorbono invece la C02, quindi compensato
dalle foreste.
Si arriverà quindi, seguendo questa mappa, a tagliare i due
terzi delle emissioni.
Questa cosa avrà un effetto reale sul clima valdostano? Perché
c'è molta disinformazione su questo, molta disinformazione anche
montata ad arte secondo me.
Avrà un effetto il nostro intervento valdostano su quanto
avviene alla flora, alla fauna al clima valdostano? La risposta è
certamente no, quello che viene immesso nell'atmosfera è globale e
quindi il nostro contributo cambia ben poco.
Ad esempio la Valle d'Aosta ha il già citato milione di
tonnellate di CO2 equivalente, quanto emetteva l'Italia nel 2017
solo di CO2? 400 milioni di tonnellate, quindi 1 su 400 rispetto
all'Italia.
La Germania 800 milioni di tonnellate, l'India 2,5 miliardi di
tonnellate, gli USA 5,3 miliardi di tonnellate, la Cina quasi 10
miliardi di tonnellate, l'UE in questo caso è a 4 miliardi, quindi
attorno al 10% del totale.
Questo breve excursus sulle questioni climatiche porta a fare la
domanda: dobbiamo correre? Dobbiamo fare dei piani quinquennali? Un
po' di sovietica memoria, immagino poi a qualcuno piacciano, ad
altri no. Dobbiamo fare dei piani di questo tipo, così dettagliati
per riuscire ad andare incontro a un qualcosa che va fatto, ma che
diventa quasi più un imperativo etico piuttosto che fattuale,
perché il nostro contributo è veramente minimo e comunque ci si sta
muovendo in quella direzione? Io penso che ci si debba riflettere
un attimo sopra.
In realtà noi quello che stiamo facendo è già il massimo che
possiamo fare in ottica di decarbonizzare, ma non decarbonizzare la
nostra Valle, che nel contesto globale conta nulla; noi con la
nostra CVA diamo un contributo fortissimo con le esportazioni di
energia anche a quello che sarà il mix energetico italiano, sempre
più dipendente anche dall'idroelettrico, che quindi è un asset
fondamentale che abbiamo.
Invece di pensare, a mio avviso, ai dettagli o a legarci in
qualche modo a dei numeri, quando la direzione presa è già quella,
piuttosto dobbiamo tenere conto che con l'energia che noi già
esportiamo - se venisse conteggiata, ed è scritto anche nella road
map - in realtà la Valle d'Aosta è già fossil fuel free, perché le
emissioni vengono già azzerate con il nostro contributo al mix
italiano, che poi appunto va a determinare un abbassamento della
quota fossile. Quindi con l'energia esportata, ripeto, abbiamo già
questa carta in mano.
Io non vedo il perché, per quanto questi piani siano importanti,
per quanto questi piani abbiano la loro valenza di direzionare la
nostra regione verso degli obiettivi, allo stesso tempo io non
credo che dobbiamo vederli come un qualcosa di scritto nella
pietra, un qualcosa che ci possa legare, che possa poi legare anche
alcune politiche che potrebbero essere di tipo industriale - la
Valle d'Aosta purtroppo oggi di industria ha ormai poco - ma è
certo, ad esempio, che questi obiettivi presi a livello europeo -
come dal 2035 abolire le macchine con i motori termici -
procureranno dei danni gravissimi agli asset nazionali, tanto per
fare un esempio: l'industria automobilistica in Italia ha circa 552
mila addetti.
Noi piccola Valle d'Aosta ci conviene legarci a questi numeri,
per quanto sia un impegno eticamente giusto? Ci conviene legarci
nei programmi a questi numeri così strettamente?
A mio avviso il discorso si può mettere in discussione.
Presidente -
Consigliere Aggravi.
Aggravi (LEGA VDA) -
Volevo fare qualche considerazione
sui contenuti di questa mozione, in particolare
sull'impegnativa.
Io non mi occupo di climatologia, quindi ringrazio il collega
Perron per il passaggio che ha fatto, ma mi limiterò a parlare di
evidenze di atti e soprattutto di una parte che magari riguarda più
il ciclo produttivo e industriale, perché è inutile lanciarsi o
porsi degli obiettivi se non si fa un'analisi completa dello stato
dell'arte e di quello che si può fare.
Questa mozione parla sostanzialmente di due pezzi fondamentali
della programmazione regionale, che riguardano appunto la fossil
fuel free al 2040 e il Piano Energetico Ambientale Regionale della
Valle d'Aosta che, preso da definizione riportata sul sito
regionale, è lo strumento di pianificazione energetica del
territorio regionale che, a partire dall'analisi dei flussi
energetici esistenti, definisce gli obiettivi di risparmio
energetico e di sviluppo delle fonti rinnovabili, coerentemente con
gli obiettivi e le strategie di transizione energetica di livello
superiore - quindi parliamo di Europa e Italia - nonché nel
rispetto delle pianificazioni regionali negli altri settori.
Non voglio parlare della differenza tra pianificazione e
programmazione, perché è una questione che supera quello di cui
stiamo parlando ed è una visione differente del mondo che, almeno
personalmente io ho; preferisco parlare di programmazione e di non
mettere il naso nelle scelte individuali, ma coerenti con la
programmazione dei vari operatori, e non voglio rubare il mestiere
a chi di citazioni ne fa molte più di me, però, in questo senso,
preferisco parlare di programmazione, perché la pianificazione mi
ricorda altri tipi di economie, ma, detto questo, è uno strumento
che ha due punti di partenza, quello dell'analisi e, soprattutto,
quello della coerenza; sulla coerenza io cito un altro documento
della Regione, ovvero le linee guida per la decarbonizzazione.
All'interno di queste linee guida, c'è un passaggio che ritengo
importante per l'una e per l'altra, in particolare, cito pagina 12
laddove si parla di "Linee guide per la decarbonizzazione della
road map per una Valle d'Aosta fossil fuel free al 2040": si dice
che la road map considera gli effetti delle pianificazioni
regionali già approvate e i potenziali contributi provenienti da
alcuni piani in fase di definizione o approvazione - e si cita il
Piano tutela delle acque, che è in fase di valutazione e che
giustamente è un pezzo di coerenza e di programmazione della
gestione del principale bene regionale  e il Piano regionale
dei trasporti, e su questo torno - e costituirà un punto di
riferimento per le pianificazioni in fase di elaborazione, quale il
Piano Energetico Ambientale Regionale, appunto il PEAR
2021-2030.
Quindi di fatto la definizione di questo Piano è in coerenza con
le altre programmazioni, e già se ne è parlato di questo passaggio,
perché altrimenti siamo pieni di piani operativi e non c'è coerenza
con essi.
In particolare, c'è un ulteriore passaggio - sempre in questo
specchietto - che appunto dice che le pianificazioni regionali di
settore afferiscono a periodi temporali più contenuti, in genere
con orizzonte al 2030, rispetto al 2040 della presente road map,
richiedendo perciò un'importante e continua azione di verifica di
coordinamento.
Dico due cose banali: bisogna vedere questi piani - parlo di
quelli prima - come e quando verranno approvati. Faccio un esempio:
il Piano regionale dei trasporti è attuale? Le valutazioni che sono
state fatte sono attuali? Perché anche su questo punto - e lì mi
sarei aspettato... è un vostro giusto cavallo di battaglia colleghe
e più volte ne abbiamo parlato - quello è un ulteriore punto di
partenza, un punto fondamentale, che se non è coerente quello, se
non sono coerenti gli interventi che facciamo, hai voglia ad
arrivare agli obiettivi, ma soprattutto, se vogliamo, c'è un
ulteriore problema: come diceva giustamente il collega Perron sugli
obiettivi europei, noi ci diamo degli obiettivi - io direi
futuristici per non dire utopici - e poi nello stesso momento, un
po' siamo anche sfortunati perché siamo capitati in un momento
estremamente complicato con il "Caro energia", il "Caro bollette",
il "Caro vita" e soprattutto anche con una transizione ecologica
che non è economica, perché si parlava dei motori endotermici, ma è
assurdo oggi andare a fissarsi degli obiettivi se nello stesso
momento non si fissano anche delle modalità di come trasformare il
proprio sistema produttivo e direi anche logistico (e anche su
questo tornerò), ma soprattutto, sempre in questo documento di
programmazione regionale, si dice che: "Come dimostrato, gli
effetti della pianificazione attuale, non consentono di raggiungere
la completa decarbonizzazione al 2040, è pertanto richiesta
un'azione più incisiva in taluni settori".
Per carità di Dio, penso che questo fosse abbastanza tautologico
e definito.
Vado oltre, perché nell'impegnativa mi è piaciuto il passaggio
della massima determinazione, quasi se dipendesse dal sudore
dell'Assessore il fatto di raggiungere -... io l'ho vista come una
corsa - di raggiungere questi obiettivi, e poi si dice che questa
massima determinazione deve portare il Piano in corso di redazione
a prevedere, nei vari settori dei consumi, azioni e tempistiche
coerenti con l'obiettivo da raggiungere.
Benissimo, io, a seguito della presentazione della legge delle
comunità energetiche, ho presentato un'interrogazione scritta, che
tra l'altro è all'ordine del giorno di oggi, che chiedeva lumi su
quali fossero le tempistiche, le normative e le procedure di
autorizzazione e di realizzazione di nuovi impianti, e mi sono
concentrato appunto sulle fonti rinnovabili. Mi spiace che in
Italia non si possa ancora parlare di nucleare ma questo fa parte
delle mie considerazioni e di quello che credo essere
effettivamente l'unica fonte stabile di energia soprattutto pulita,
ma si sa, la vediamo in modo diverso.
È inutile fissarsi degli obiettivi, è inutile fare dei grandi
proclami, è inutile fare uno story telling su cui poi torno, se poi
nello stesso momento, come abbiamo visto in "enne" situazioni, le
tempistiche, le modalità, e soprattutto i fattori che incidono
sulla messa in funzione degli impianti che hanno già in essere una
problematica, perché le fonti rinnovabili hanno in essere una
grossa problematica, la prima cosa che non utilizzano per
costruirle e per farle: non si utilizzano dei materiali
rinnovabili, questo è il punto veramente complicato dello story
telling che viene fatto sulle energie rinnovabili.
Faccio un esempio: per ogni tonnellata di terre rare - e quando
parlo di terre rare, parlo di quegli elementi che servono per
costruire la maggior parte degli impianti rinnovabili - si comporta
60 mila metri cubi di rifiuti gassosi contenenti l'acido
cloridrico, che serve per raffinare questi metalli, assieme a 200
metri cubi di acidi liquidi e, soprattutto, una cosa di cui non si
parla: 1,4 tonnellate di rifiuti radioattivi; rifiuti, non
combustibile esausto, non sto parlando di quello.
Perché? Perché queste terre rare sono figlie del decadimento
radioattivo di alcuni elementi, le stesse terre rare che poi
servono per creare e costruire molti di questi impianti, perché il
ciclo di estrazione, purificazione, lavorazione, trasporto e quindi
produzione energetica... anche in quel caso lì bisogna considerare
nel complesso se tutto è rinnovabile, perché altrimenti c'è
un'esternalità negativa, c'è un effetto negativo sull'ambiente.
Non voglio andare oltre rispetto anche a delle altre situazioni,
perché sulle terre rare penso che non si è rispettato il Decreto
legislativo 81/08 e che non sia rispettata la normale
contrattazione del lavoro, basta andare a vedere cosa succede.
C'è anche una questione che ho già dibattuto in quest'aula,
quando si è parlato della pianificazione europea, adesso non mi
ricordo, ma cito un esempio e invito tutti magari a farsi una bella
gita al lago Baotou che è un lago nella Mongolia, e tra l'altro lì
vicino c'è il Mausoleo di Gengis Khan, che è il più grande centro
di raffinazione e produzione di terre rare. Il 45% delle terre rare
che viene utilizzato per la produzione di batterie, di auto
elettriche, di tutto quello che è il sistema, viene prodotto
lì.
Sapete dove va il 70% di quel 45%? In Cina, e non vado oltre. Il
problema geopolitico è enorme.
Tornando anche alle comunità energetiche - che in un altro
passaggio forse è una mozione successiva - qualcuno sta vendendo
come la soluzione contro il "Caro energia", il "Caro bollette" e
soprattutto per potenziare la produzione energetica. Le comunità
energetiche sono sicuramente delle ottime iniziative, però hanno
una problematica: sono di taglio piccolo, bisogna valutare il costo
opportunità, bisogna valutare se sono sostenibili nel medio-lungo
periodo, quindi anche su quello avremo modo di discutere. Mi
ricollego sempre alla risposta all'interrogazione scritta - e penso
che l'assessore Bertschy l'abbia capito quando l'ho presentata -
perché, anche lì, che tempi diamo a queste realtà per mettersi in
funzione? E tra l'altro anche la provocazione di dire: "Mettiamo un
pannello solare su ogni tetto", al di là della Valle d'Aosta non è
sostenibile per il discorso che facevo prima, perché non ci sono
abbastanza terre rare per tutto, anche perché con quegli elementi
non facciamo soltanto pannelli fotovoltaici.
Quindi sinceramente detto questo, io non capisco molto se non
una volontà tutta politica di intestarsi, come al solito, una
bandierina su questo passaggio, perché le problematiche sono tante.
Poi, ripeto, la massima determinazione, non dipende da quello che
scriviamo nei Piani, so che qualcuno qui cambiando gli orari dei
treni ha pensato di farli arrivare prima tramite una mozione, ma
questo è passato tempo addietro...
(interruzione di un Consigliere, fuori microfono)
...no no, è stato più recente, non sto parlando di quota 90
della lira.
Quello che dico è che noi possiamo scrivere e mettere tutti i
paletti, tutti i consumi, tutte le azioni, ma un piano operativo
c'è o non c'è? Viene fatto o non viene fatto? Si dà importanza o
no?
E, soprattutto, tutti questi piani hanno coerenza? Io penso che
nelle linee guida per la decarbonizzazione, ci sia scritto e ci si
è già dati una strada, mi chiedo se le componenti di questa strada
- e cito ancora i due piani che ho citato, ma potrei anche metterne
altri insieme, perché abbiamo più piani che territorio da
pianificare - abbiano una coerenza.
Ma ve ne dico un'altra: il Piano Regionale dei Trasporti, al di
là di tutta la determinazione che ci troviamo, e il Piano Tutela
delle Acque, quando vedranno la luce, saranno in coerenza con la
situazione... Il Piano tutela delle Acque che si sta discutendo
penso che lo sia più dell'altro, ma sono scelte che al di là -
ripeto - degli impegni che ci si fissa e dei termini che ci si
dà... io penso che bisogna impegnarsi su altri passaggi.
Chiudo e dico un'ulteriore cosa: io mi auguro che questi
obiettivi di consumi, di azioni e di tempistiche non vadano poi a
detrimento di situazioni in libera impresa o comunque di chi, anche
a livello di comunità energetiche, voglia realizzare degli
impianti, perché altrimenti ci stiamo dando degli obiettivi senza
permettere al di fuori di recepire, anche perché non siamo in
un'economia pianificata, la stessa Cina ha delle difficoltà a
raggiungere degli obiettivi che si è data, figurarsi noi.
Poi in tutto questo, magari appare l'ultimo dei comitati che ci
dice che l'impianto di FER vicino a casa non lo vuole.
Presidente -
Consigliere Distort ne ha facoltà.
Distort (LEGA VDA) -
É del tutto evidente che i contenuti
e l'impegnativa di questa mozione siano, sotto un certo profilo,
perfettamente condivisibili come contenuti, però è opportuno, visto
che siamo in trattazione di discussione generale, che come Aula noi
possiamo esprimere delle considerazioni, possiamo esprimere delle
riflessioni, che ci consentono di dare una valutazione per poi
avere un indirizzo nel voto rispetto a quanto richiesto in
impegnativa di questa mozione.
Allora è chiaro che il pensare all'obiettivo della Valle d'Aosta
fossil fuel free al 2040 come detto pare un contenuto assolutamente
condivisibile, però la differenza non è tanto sul "cosa", la
differenza è sul "come". Questo è fondamentale, e questo fa capire,
mi sembra, - a meno che non ci siano dei passaggi che mi sono perso
nella lettura della mozione e che mi sono perso nell'ascolto
dell'esposizione della mozione - che ci sia qualcosa di un po'
generico.
Allora se il generico serve per far sì che ci sia una situazione
di obiettività condivisa per facilitare l'approvazione della
mozione, allora capiamo che c'è un procedimento logico che ha un
suo senso, però è chiaro che i contenuti e le previsioni di una
diminuzione delle emissioni ritengo che ormai siano una sorta di
statuto ontologico che abbiamo condiviso, che fa parte del modus
operandi di una qualunque attività di Consiglio, attività di
Giunta, anche perché, soprattutto quando si parla di ambiente, noi
stiamo parlando di un ambito in cui ognuno di noi vive e vuole
veder vivere le generazioni future.
Quindi da un lato permettetemi di dire, a livello costruttivo, a
voi che avete proposto la mozione, mi sembra che ci sia un po' un
atteggiamento ridondante e scontato, ormai fa parte del DNA della
riflessione di ogni iniziativa a livello politico, a livello di
programmazione, però è che comunque voi potrete dirmi: un conto è
che è scontato e che ormai è entrato nel sentire comune, un conto è
metterlo nero su bianco. Va benissimo.
Allora torniamo sul discorso del "come" e affrontiamo questa
riflessione insieme in un percorso che fa riferimento -
permettetemi di dire - alla storia della filosofia, perché la
storia della filosofia non è semplicemente una costruzione di un
bagaglio culturale, ma è la costruzione di una forma mentale, una
capacità di ragionare e una capacità di agire.
Se vogliamo essere veramente efficaci, perché immagino sia
quello l'obiettivo: raggiungere un'efficacia, essere efficaci nella
capacità di programmazione, essere efficaci nella redazione del
Piano Energetico Ambientale, essere efficaci nel nostro impegno di
questa legislatura, rispetto alle legislature che seguiranno e
soprattutto alle generazioni che seguiranno.
Per essere efficaci, bisogna affrontare il tema della conoscenza
della realtà, della conoscenza dell'ambito tecnico, del settore. La
conoscenza non è soltanto una raccolta di dati, la conoscenza è un
costante confronto con il concetto di verità. Il concetto di
verità... come dicevo, la storia della filosofia si è spesa nei
secoli a raccontare, a spiegare che cos'è la verità; e voi potete
immaginare tra tutto il panorama, l'organum della storia della
filosofia, immaginare un po' chi vado a pescare se non Tommaso
D'Aquino?
Tommaso d'Aquino a 20 anni era il più giovane docente
universitario alla Sorbona. Quando arrivava in aula, e soprattutto
teneva le sue lezioni fondamentalmente sulla metafisica, perché noi
oggi pensiamo che la metafisica sia qualcosa che va al di là della
realtà, qualcosa di fumoso che rimane in una sorta di nube
dell'erudizione, in realtà la metafisica - come dice il termine e
significato -
metà ta physikà
in greco, cioè va oltre le
cose fisiche, ma non è che va oltre le cose fisiche per entrare una
sorta di iperuranio delle elucubrazioni mentali, va oltre le cose
fisiche perché le prende e le sorpassa. Quindi avere una buona
visione metafisica equivale ad avere una buona comprensione della
realtà.
Lui, in queste lezioni di metafisica, arrivava alla Sorbona, si
metteva alla cattedra nell'aula magna, tirava fuori dalla sua tasca
una mela, la metteva sulla cattedra e diceva: "Vorrei ricordare a
tutti che questa è una mela. Chi è d'accordo con me rimanga qui ad
ascoltare la prosecuzione della lezione, chi non è d'accordo si
accomodi ed esca dall'aula".
Cosa voleva dire questo? Voleva dire che lui nella metafisica
andava a raccontare fondamentalmente la verità, perché diventa il
criterio fondamentale per distinguere ciò che è vero da ciò che non
è vero, quindi ciò che racconta l'essere e ciò che non lo
racconta.
Lui diceva la verità, la frase famosa "La verità è
adaequatio
intellectus ad rem"
, quindi è l'intelletto che si adegua alla
cosa, perché la cosa rappresenta la realtà, l'intelletto la studia,
la conosce, non è il contrario,
adaequatio rei ad
intellectum.
Allora ecco che con questo spirito noi vogliamo
umilmente ripercorrere questo grande excursus conoscitivo di questo
gigante della storia della filosofia e arrivare a conoscere la
realtà per quello che è, evitando un atteggiamento che tra l'altro
è tipico di noi Occidentali ma soprattutto noi Europei. Noi abbiamo
una tendenza innata alla autoflagellazione, noi abbiamo il potere
di considerare noi responsabili dei mali del mondo, noi, l'Europa,
l'Unione Europea che si prefigge delle regole per autodisciplinarsi
in modo da salvare e da compensare una sorta di debito con il
mondo.
Questa visione misantropa e direi luciferina era ben raccontata
già all'epoca nella letteratura religiosa, nella letteratura della
Sacra Scrittura, nel famoso Libro dei Salmi.
Il Salmo 36 dice: "Poiché si illude con se stesso nel ricercare
la sua colpa e detestarla, inique e fallaci sono le sue parole,
rifiuta di capire di compiere il bene".
Ecco, questa è la visione, la saggezza che probabilmente in un
lasso di tempo tra il decimo secolo a.C. e il terzo secolo, quando
poi è stata tradotta la versione in greco, rappresentava la
saggezza di un popolo di cui oggi noi siamo, in qualche modo,
custodi della cultura.
Con questa introduzione che ritengo fondamentale, poiché ho
detto che non basta soltanto il "Cosa" ma il "Come", questo "Come"
ci ha aperto la visione di un'attenzione alla realtà e alla verità
così com'è.
Io voglio condividere con voi un articolo, adesso passiamo dalla
visione aulica della storia della filosofia ed entriamo in un
articolo giornalistico che altrettanto ha condiviso e ha digerito
la storia della filosofia, un articolo di Nathan Greppi che va a
commentare un'opera di Francesco Giubilei sulla sovranità
energetica. Ci sono degli elementi e dei passaggi che sono
estremamente interessanti e che ci possono permettere di capire il
concetto del come.
L'articolo cita: "Evidenziamo i principali errori commessi
dall'Italia nel corso degli anni, per quanto riguarda le politiche
energetiche. Secondo l'economista, già Ministro dell'industria,
Alberto Clò il nostro Paese avrebbe iniziato a dismettere le
centrali a carbone - e, più in generale, i combustibili fossili -
troppo rapidamente: "Non intendo minimamente oppormi" - e su questo
mi unisco anche io e tutto l'intero gruppo Lega - "all'obiettivo in
sé della transizione ecologica, ma il modo in cui essa è stata
adottata da noi, che diversamente avrebbe richiesto un processo più
graduale, al punto che Draghi ha deciso sin dal 25 febbraio, seppur
in un'ottica emergenziale, di riaprire temporaneamente alcune
centrali a carbone e di aumentare la produzione per far fronte alla
crisi energetica".
Badate bene, io non sto conducendo la riflessione su un utilizzo
del carbone in alternativa a una visione di fossil fuel free,
assolutamente, però è importante avere questa visione completa e mi
ero dimenticato - sempre citando Tommaso D'Aquino, ricordiamoci
l'adagio bonum ex integra causa
- quindi proprio questa
visione d'interezza.
Altro tema da trattare è quello dell'energia nucleare, avversata
da molti, ma ritenuta da altri la soluzione migliore per venire
incontro sia alle necessità economiche sia a quelle ambientali.
Ricordiamoci la posizione dell'Unione Europea sulla tassonomia,
comunque sicuramente ha senso puntare il dito contro i No ai
referendum sul nucleare dell'87 e del 2011, che ci hanno impedito
di cogliere delle opportunità che nella situazione attuale
sarebbero state fondamentali.
Uno dei risultati sarebbe un'eccessiva dipendenza energetica
dall'estero, questo è quello che è successo, che in Italia si
attesta al 75% contro una media in Unione Europea del 59%.
Questo è un dato estremamente importante. Il gas naturale
rappresenta il 41% di tutta l'energia che utilizziamo e di questo
il 95% risulta importato dall'estero. Quanto questo fosse un dato
grave, l'abbiamo scoperto con l'inizio del conflitto in Ucraina; ma
ci sono anche colpe dell'Unione Europea, neanche l'Unione Europea è
stata esente da colpe, anche in questo caso non si tratta di "cosa"
voleva fare, ossia ridurre le emissioni di CO2, ma di "come":
infatti, nonostante dal 1990 al 2019 i paesi dell'Europa Europea
abbiano ridotto del 24% le proprie emissioni con l'obiettivo di
arrivare a zero entro il 2050, nello stesso lasso di tempo quelle a
livello globale sono aumentate da 20 miliardi di tonnellate
all'anno a oltre 33 miliardi di tonnellate all'anno.
Cosa vuol dire? L'Europa ha ridotto del 24% le sue emissioni, ma
a livello mondiale le emissioni sono aumentate a più del 60% e solo
l'Europa - l'aveva già citato il collega Perron - produce l'8% di
tutte le emissioni su scala mondiale, e conta poco rispetto a
nazioni molto più inquinanti come gli Stati Uniti, la Cina e
l'India.
Le ultime due, in particolare, essendo economie emergenti che
hanno scoperto il benessere economico in tempi relativamente
recenti, tendono a preoccuparsi molto meno degli Occidentali per
gli effetti dell'inquinamento che producono.In più, oltretutto, è
un treno in corsa, è un'economia in crescita, quindi non solo c'è
una cultura diversa, una sensibilità decisamente meno attenta ai
temi ambientali, ma nello stesso tempo c'è una corsa economica, un
entusiasmo, una spinta fortissima, per cui veramente diventa
estremamente difficile rallentare questo treno.
"Consiglierei" - dice il giornalista e lo consiglio anche io -
"di leggere il Saggio del 2020 di Francesco Giubilei "Conservare la
natura", l'idea secondo cui l'ambiente va tutelato anche per
dimostrare" - ecco qua il nostro spirito di attaccamento al
territorio e la nostra visione autonomista - "l'attaccamento alla
propria terra, ma senza danneggiare l'economia e soprattutto
offrendo alternative all'ambientalismo dogmatico tipico di una
certa sinistra".
Come rimediare? Arrivati a questo punto viene da chiedersi quali
possano essere le soluzioni pratiche per superare la crisi
energetica, potremmo ipotizzare una serie di proposte che si
possono suddividere principalmente in due macro aree: scelte a
breve termine, quindi soluzioni temporanee per affrontare l'aumento
dei costi dell'energia nell'immediato, e quelle a medio-lungo
termine, che richiedono un certo livello di progettualità e che
daranno buoni risultati soltanto tra diversi anni.
Visto che il tempo sta scorrendo, annuncio fin da subito che
utilizzo anche lo spazio per il secondo intervento, certo di far
cosa gradita all'Aula.
Per quanto riguarda le fonti energetiche disponibili in Italia,
oltre a quella solare ed eolica, si dovrebbe tener conto delle
fonti geotermiche. Porto l'esempio di Larderello, una frazione del
Comune di Pomarance in Provincia di Pisa, nella quale è presente un
pozzo geotermico da 4.800 gigawatt/ora e che produce da solo il 10%
dell'energia geotermica mondiale. Aggiungerei - non è citato
nell'articolo ma lo aggiungerei io - che noi abbiamo parlato più
volte in Consiglio regionale, quindi nella nostra identità, nella
nostra peculiarità territoriale, di un impiego virtuoso del
materiale di risulta dalle manutenzioni delle risorse forestali e,
di conseguenza, della cogenerazione di nuova generazione.
L'articolo prosegue: "In sintesi queste sono le principali
soluzioni che si ipotizzano: diversificare i fornitori di gas"...
Un piccolo inciso: quest'articolo tratta di energia, mentre la
mozione tratta di un percorso di riduzione dell'emissione, ma non
per nulla, giustamente, voi avete detto di inserire nel Piano
Energetico Ambientale il tema della riduzione delle emissioni,
perché vi siete - come è del tutto evidente - rese conto che c'è
uno stretto legame tra il concetto di energia e il concetto di
emissione.
Proseguo con la lettura dell'articolo: "Tra le soluzioni che si
ipotizzano; diversificare i fornitori di gas, ad esempio andandolo
a reperire in Africa" - viene fatto l'esempio del Congo, nelle cui
acque territoriali, l'ENI ha iniziato da tempo a estrarre il gas
naturale, accordandosi anche con il Governo congolese e questo è un
dato di geoeconomia - "Altro punto è aumentare l'estrazione di gas
italiano, specialmente dall'Adriatico; quest'ultima tattica
potrebbe rivelarsi più complicata del previsto: i giacimenti
italiani di gas naturale si stanno da tempo esaurendo. Per
compensare la diminuzione del gas proveniente dalla Russia nel
breve periodo si intensificherebbero le importazioni anche da altri
fornitori importanti quali l'Algeria e l'Azerbaigian, ai quali
potranno aggiungersi Cipro e Israele grazie al gasdotto EastMed.
Altro rimedio: investire nelle rinnovabili, giustamente, che seppur
minoritarie hanno un certo peso".
Poi l'articolo ribadisce sul nucleare e lo colloca giustamente
nelle rinnovabili.
Ricordiamoci tra l'altro del nucleare di nuova
generazione...
Presidente -
Aggiungiamo dieci minuti per la lettura
dell'articolo.
Distort (LEGA VDA) -
Io mi adeguo assolutamente
"...Tuttavia bisognerà fare i conti non solo con l'ostilità
dell'opinione pubblica...",  stavo parlando del nucleare di
nuova generazione, noi sappiamo che sul nucleare è in corso, anzi,
da anni sono in corso degli studi di approfondimento sul nucleare
di nuova generazione, il cosiddetto nucleare verde, che utilizza le
scorie provenienti dalle attività di centrali nucleari come
carburante; c'è il Presidente della Regione che è un fisico, per
cui accetti questa nomenclatura da architetto.
"Un altro rischio da non sottovalutare - questo è il tema
nevralgico - riguarda la Cina: essa possiede le più grandi riserve
mondiali di litio - l'intervento di Aggravi, che non voglio
chiaramente ripetere -, ossia il metallo che serve per costruire le
batterie dei cellulari, dei principali veicoli elettrici
ecosostenibili, ed è il maggior fornitore mondiale di terre rare
necessarie per fabbricare i pannelli solari.
In sostanza, il modo in cui cerchiamo di portare avanti la
transizione ecologica rischia di renderci sempre più dipendenti
dalla Cina. Questo è un dato fondamentale. Perché così come se
l'Europa incide per l'8% delle produzioni di CO2, la Valle d'Aosta
incide per una percentuale assolutamente minima, direi irrilevante,
però è vero che, attraverso il contributo di tutti, anche di ogni
singola goccia, si arriva a costruire e a comporre la quantità del
mare.
È altrettanto vero che attraverso un'economia impostata, anche
solo su scala regionale, a livello di un'economia locale
territoriale, piuttosto che un'economia indirizzata verso altre
economie in particolare, immaginiamo la Cina, nel momento in cui
noi utilizziamo e pensiamo di utilizzare fonti provenienti da
fotovoltaico o da energia solare in genere, noi dobbiamo ricorrere
a una tecnologia e a produzione di materiali, di allestimenti, di
attrezzature che provengono, in massima parte, dalla Cina.
Noi immaginiamo, quando abbiamo un collettore solare installato
e che ci fornisce energia "Verde", quanto ha già inciso sul
bilancio di impatto ambientale questo collettore - in termini di
produzione, estrazione, lavorazione materiale, in termini di
trasporto, in termini anche di installazione - con il fatto che ha
una vita estremamente limitata, 10-15 anni? Poi l'efficienza
energetica svanisce, con la difficoltà di andare poi a trovare una
collocazione per i cosiddetti rottami.
In conclusione va riconosciuto che i problemi relativi ai
crescenti prezzi dell'energia, per quanto gravi, non sono
insormontabili" - questa è una conclusione un po' serena - "con la
giusta combinazione di ingegno"- ed è proprio questa la ratio di
questo intervento: una volontà di ricorrere alla conoscenza,
all'ingegno, alla visione e all'oculatezza - "e di forza di
volontà: imparando dagli errori del passato, possiamo sperare prima
o poi di uscire da questa crisi. L'obiettivo più significativo per
contenere il riscaldamento globale sarebbe convincere la Cina a
ridurre le sue emissioni, solo così si può affrontare un tema così
delicato e trasversale, si tratta di operare conoscenza, di operare
analisi, di operare verifica dei costi e benefici, altrimenti noi
ricorreremmo a un uso diverso della capacità di scelta e della
capacità di discernimento, che prescinde dal vero ed è un po' come
portare solo acqua al proprio mulino in termini ideologici oppure,
per rimanere in tema, portare acqua alla propria turbina.
Presidente -
Consigliera Minelli, ne ha facoltà.
Minelli (PCP) -
Devo dire che sapevo di presentare un
tema importante e nell'interesse di molti, ma non credevo di
suscitare un dibattito così ampio come invece è successo, segno che
evidentemente si toccano argomenti e questioni che sono al centro
dell'interesse di molte persone.
Devo anche dire che mentre per tutta la prima parte sono
riuscita a seguire abbastanza con attenzione, poi a un certo punto
confesso di essermi un po' persa, perché con l'eloquio del collega
Distort alla fine ascoltavo quasi più le parole che il senso,
perché mi succede anche un po' questo alle volte.
Abbiamo spaziato dalla climatologia alla storia della filosofia,
ad alcune considerazioni di ordine non direi tanto scientifico
quanto magari più pseudo-scientifico..., consiglierei al collega
Perron, che poi è un insegnante come me, di fare anche una piccola
incursione nella fonetica perché effettivamente si dice "olocène",
ma può capitare a tutti di sbagliare.
Quello che rilevo però in alcuni passaggi di vari discorsi,
alcuni passaggi che reputo anche un pochino preoccupanti, è che mi
sono sembrati andare un po' più verso una sorta di negazionismo dei
cambiamenti climatici, che essere più centrati sulla questione.
Faccio una considerazione che mi viene dall'aver anche
partecipato recentemente a due incontri scientifici, fatti con
esperti - e mi riferisco a Clima Lab e a Meteo Lab della scorsa
settimana - in cui sono stati forniti alcuni dati significativi, mi
riferisco appunto alla situazione della minor emissione di CO2
legata al non uso dei combustibili fossili.
Nel periodo del Covid, nel 2020, nel nostro Paese c'è stato un
6% in meno di emissioni di CO2, che è una cifra - a giudizio degli
esperti - molto significativa per quel periodo, quindi vuol dire
che le emissioni, se si utilizzano meno combustibili fossili,
effettivamente diminuiscono.
L'altra questione che è stata evidenziata, così faccio anch'io
qualche citazione senza arrivare a Tommaso D'Aquino, ma a
personaggi più recenti, viventi... ci è stata riportata una frase
del Segretario delle Nazioni Unite, Gutierrez, che proprio nei
giorni scorsi, in relazione alla questione dei cambiamenti
climatici e alla necessità di ridurre il più possibile le emissioni
e di abbandonare l'uso delle fonti fossili, ha detto in maniera
molto chiara: "O c'è un'azione collettiva o c'è un suicidio
collettivo", che significa l'estinzione della specie. Ancora: "La
svolta può esserci solo con grandi tensioni sociali a tutti
livelli". In ultimo: "Siamo sull'autostrada della catastrofe
climatica con il piede sull'acceleratore", quindi sono anche queste
citazioni non così dotte ma che metto a fattor comune, perché credo
che siano da tenere in considerazione.
Un dato interessante che ci è stato fornito è che nei primi
dieci mesi di quest'anno - siamo a novembre, quindi ormai manca
poco, erano i dati di ottobre - nell'Italia nord-occidentale c'è
stato un 47% in meno di precipitazioni e la città più colpita è
stata Torino.
Io capisco che i discorsi che sono stati fatti erano tesi in
qualche modo - almeno alcuni - a sottolineare che il problema è di
tali dimensioni, un problema mondiale, che quindi quello che la
Valle d'Aosta può fare, ciò su cui la Valle d'Aosta può incidere è
una goccia nel mare, ma credo che sia altrettanto importante
un'assunzione di responsabilità a tutti i livelli, un'assunzione di
responsabilità che questo Consiglio due anni fa, votando
quell'ordine del giorno che era stato votato, tra l'altro, anche
dal collega Distort, dal collega Aggravi e da altri colleghi
presenti in quest'aula, quell'ordine del giorno era stato votato ed
era un'assunzione di responsabilità.
C'è una considerazione che voglio fare, anzi devo dire la
verità, ce ne sarebbero tantissime, io credo che su questo varrebbe
addirittura la pena di pensare a una seduta monotematica, a un
dibattito molto ampio nelle Commissioni competenti, perché
effettivamente ci vorrebbe molto tempo, anche perché credo che
sarebbe addirittura da fare un "botta e risposta" su varie cose che
sono state dette e che diventa difficile recuperare in toto.
Voglio fare dunque una considerazione che non è mia ma che ho
tratto da un convegno che c'è stato lo scorso anno all'Hotel
Billia. Al convegno di "En compagnie" il 9 settembre 2021 il
Presidente di CVA, l'ingegner Cantamessa, affermò che: "La Valle
d'Aosta ha le potenzialità per essere la prima regione fossil fuel
free d'Europa. Partire dalla Valle d'Aosta per attuare la
transizione energetica è fondamentale per il suo essere una Regione
autonoma, per avere una cultura della sostenibilità ben radicata
nei secoli, per le sue dimensioni ridotte, per la sua posizione
baricentrica e per la sua capacità di attrarre investimenti".
Io ritengo che sia una giusta riflessione, la riflessione di una
persona che è competente in materia energetica.
L'obiettivo di una Valle d'Aosta fossil fuel free è
raggiungibile ed è praticabile, lo dicono gli esperti in campo
energetico, e anche dalle cose che ho sentito, mi pare che continui
a esserci una confusione, che è quella che avevo evidenziato già
prima e anche in altre occasioni.
L'obiettivo del carbon-free, della neutralità carbonica, quella
è un'altra cosa; noi abbiamo la fortuna di essere in una regione
che, per le sue caratteristiche morfologiche, per le sue foreste,
per il suo territorio, permette un assorbimento delle emissioni, ma
la strategia e l'obiettivo fossil fuel free è una cosa diversa, è
l'abbandono dei combustibili fossili, e non va confusa con l'altra
questione!
Noi una certificazione Carbon free l'abbiamo già ottenuta, c'è,
la Valle d'Aosta ce l'ha, ma è cosa diversa da quell'obiettivo che,
invece, ha uno scopo che si può perseguire.
È certamente un obiettivo sfidante e direi che è doveroso
perseguirlo con convinzione, con determinazione, come ho detto, ed
è stato banalizzato.
È doveroso se vogliamo essere coerenti rispetto ai principi
dell'autonomia che ci dicono che, laddove è possibile, occorre fare
leva sulle proprie risorse interne e in campo energetico fra acqua,
sole, vento e biomasse, di risorse per l'autonomia energetica della
regione. Noi ne abbiamo e quindi che cosa bisogna fare? Bisogna
impegnarsi in questo senso, bisogna lavorare in questo senso, direi
che bisogna darci dentro, e non si può limitarsi a delle
affermazioni che sono state messe in un ordine del giorno. Bisogna
fare di questo un contenuto determinante e centrale della
programmazione regionale.
Io l'ho già detto e lo ridico con preoccupazione: se andiamo
avanti come abbiamo fatto finora in questi quattro anni,
all'obiettivo del fossil fuel free nel 2040 non ci arriviamo, ma
allora diciamocelo, cambiamo rotta e si dica: quello non esiste
più, non è l'obiettivo, non continuiamo a metterlo dappertutto se
poi non è ciò a cui tendiamo. Bisogna accelerare e il Piano
Energetico è l'occasione di dare questa accelerata; è per questo
che parliamo di determinazione ed è il motivo per cui abbiamo
invitato il Consiglio e la Giunta ad accogliere la mozione come un
sollecito per perseguire quell'obiettivo che è di straordinaria
importanza.
In conclusione, sono stati fatti molti discorsi apprezzabili,
come ho detto ci si dovrebbe tornare sopra, ma la mozione - e mi
riferisco adesso all'impegnativa della mozione - è una mozione
semplicissima: c'è un ordine del giorno che è stato votato 4 anni
fa, che è sfidante per la Valle d'Aosta, c'è adesso in redazione il
Piano Energetico Regionale, il Piano Energetico dev'essere coerente
con i contenuti di quell'ordine del giorno.
Questa è la mozione, altro - mi permetta, collega Distort - che
metafisica e altri ragionamenti ancora... su quello ci si potrà
ragionare ma, come dicevo, è un discorso molto più ampio. Qui
invece si fa una proposta che per noi è più concreta e che va, come
chiede l'impegno, a definire in maniera chiara nel PEAR l'obiettivo
della Valle d'Aosta fossil fuel free al 2040 e a prevedere, nei
vari settori dei consumi, le azioni e le tempistiche che siano
coerenti con quell'obiettivo.
Poi, certo, di tutto si può parlare e discutere e sarebbe, a mio
avviso, anche importante poterlo fare con i tempi e con le
possibilità che ci consente la discussione nel Consiglio.
Presidente -
Consigliere Marquis, ne ha facoltà.
Marquis (FI) -
Grazie, colleghe, per aver innescato una
discussione interessante all'interno dell'aula con la presentazione
di questa mozione, sicuramente avete trattato un argomento su cui
tanto c'è da dire, su cui tanto si parla a tutti i livelli
politici.
Sicuramente sotto questo profilo esiste una grossa differenza di
base tra la pianificazione che sta a un livello alto e poi
l'attuazione dei programmi.
A livello di pianificazione in Italia siamo bravi, siamo
bravissimi, con le politiche che ci sono state fino adesso di
sinistra ci siamo sempre contraddistinti sotto questo profilo,
siamo riusciti a fare i migliori programmi rispetto a quelli degli
altri Stati, ci diamo degli obiettivi ambiziosi sotto il profilo
dell'ottenimento di grandi risultati, perché se andiamo leggere i
programmi dove si parla di sviluppo delle rinnovabili, nessuno come
gli Italiani si è dato degli obiettivi così ambiziosi, però di
fatto, se andiamo a vedere i risultati... dopo non si perseguono
questi risultati.
In Italia sembra che il problema si risolva approvando la
mozione e approvando il Piano, ma i problemi si risolvono e si
affrontano attuando i piani, è questo il problema più grande.
Riprendo le ultime parole che ho sentito: in Valle d'Aosta,
acqua ce n'è, bisogna darci dentro.
Allora, per sviluppare l'azione sulle rinnovabili ognuno di noi
dovrebbe lavorare per convincere anche tutti coloro che sotto
questo profilo la vedono diversamente da noi, perché bisogna
instillare in tutta la comunità un certo tipo di cultura, perché
non dipende solo dall'orientamento che si forma all'interno di
quest'Aula, perché i livelli su cui operare sono due, quello di
produrre maggiore energia elettrica da rinnovabili, quindi da
acqua, da sole e da vento, poi però se ci spaventiamo che c'è una
pala eolica che disturba un po' la vista, non si riescono più a
raggiungere questi obiettivi.
Bisogna darsi delle priorità, se la priorità è diventare fossil
fuel free, allora bisogna anche sacrificare qualcosa per
raggiungere quest'obiettivo.
Nell'ultimo Consiglio avevamo parlato di fotovoltaico e sono
stati forniti dei dati interessanti dall'Assessore; ad oggi la
situazione è che ci sono 2.759 impianti installati in Valle d'Aosta
per una potenzialità di 26,43 megawatt e, a fronte della richiesta
che è stata fatta di quali potenzialità ci possono essere ancora,
ci è stato detto che si può arrivare a 376 megawatt, questo ammesso
che si faccia un utilizzo complessivo delle potenzialità per
l'installazione sul nostro territorio.
Tanto per dare un ordine di grandezza, è un numero importante
questo, perché equivale al 40% della produzione di CVA nell'ambito
dell'idroelettrico, questo credo che possa dar conto e significato
dei numeri che si possono raggiungere.
Poi è vero che, se facciamo un'analisi un po' più complessa, c'è
tutto il materiale per raggiungere questi obiettivi? E allora il
discorso diventa sempre più complicato.
Pertanto credo che sia corretto partire, come abbiamo fatto nel
2018, con l'approvazione di un ordine del giorno che è un
manifesto, sostanzialmente, dove si individua un obiettivo che
vorremmo perseguire, ma da lì in avanti tutti gli altri documenti
di pianificazione sono il recepimento di altri documenti di
dettaglio, sono documenti ciascuno di 400-500 pagine tanto per dar
conto di cosa stiamo parlando; nell'ambito dell'idroelettrico
parliamo del Piano di tutela delle acque, nel fotovoltaico faremo
degli altri ragionamenti e quindi diventa difficile, colleghe,
individuare dei tempi e delle azioni in modo analitico a livello di
obiettivi, perché queste considerazioni possono discendere da delle
strategie che dipendono dal comportamento dei singoli
cittadini.
Facciamo un esempio: se noi sul Piano energetico ambientale
regionale scriviamo che da fotovoltaico - siccome c'è una
potenzialità di 380 megawatt in Valle d'Aosta - si perseguirà
quest'obiettivo perché si possono installare degli impianti su
5.000 tetti (adesso dico un numero a caso) bisogna poi vedere se il
singolo cittadino lo va a installare per raggiungere gli obiettivi,
perché sennò diventano solo parole queste, colleghi, nella
concretezza, sono solo parole.
Quindi credo che a livello pianificatorio non si possa far altro
che rimanere sotto il profilo del tracciare delle strade per
raggiungere degli obiettivi, ma la vedo difficile di andare a
essere espliciti, a introdurre dei numeri e soprattutto dei tempi,
perché un conto è il produrre sufficiente energia da rinnovabile
per favorire un autoconsumo, un altro conto è ancora convertire
l'economia al non utilizzo del fossile, perché questo vuol dire una
rivoluzione culturale, una rivoluzione che prevede un cambiamento
nel sistema di produzione.
Ci diciamo queste cose in un momento in cui la gente combatte
con le bollette, non riesce a tenere aperte le attività, ha mille
difficoltà.
Quindi credo che oggi sia importante fare dei ragionamenti su
questi obiettivi, giusto, corretto, ma soprattutto cercare di
mettere poi in atto dei comportamenti che siano conseguenti a
quello che andiamo a sostenere sotto il profilo generale, perché
spesso e volentieri, quando andiamo a vedere il dettagliamento
delle azioni, se andassimo a fare una verifica, rischiamo di fare
delle azioni che sono contrarie all'obiettivo che ci si prefiggeva
di raggiungere, perché in Valle d'Aosta è vero che c'è un po' di
potenzialità da fotovoltaico, ma è anche vero - dobbiamo dircelo -
che, sotto il profilo della produzione da rinnovabile, la
soddisfazione più grande ce la può dare l'acqua con tutti gli
annessi e connessi, con le problematiche che stiamo vivendo della
scarsità che abbiamo oggi rispetto agli anni passati, ma se poi,
piuttosto di sacrificare la vita di un pesciolino, non lasciamo
installare un impianto, allora diventa difficile perseguire gli
obiettivi, perché io ho sentito anche questo in aula, c'è chi
sostiene che installare nuovi impianti sia una cosa impossibile in
Valle d'Aosta, o per lo meno non si fa tutto il possibile per
agevolare la maggiore produzione rispetto a quella che viene
prodotta oggi.
Pertanto questi sono discorsi complessissimi che meritano di
essere fatti dentro quest'aula, questo è un confronto corretto, ma
da lì in avanti diventa difficile dare degli obiettivi che siano di
natura analitica nell'ambito pianificatorio perché, diversamente,
scriveremmo delle cose che poi è sicuramente difficile da poter
seguire.
Presidente -
Consigliere Perron, per secondo
intervento.
Perron (LEGA VDA) -
Reintervengo nel dibattito,
innanzitutto ringrazio anche la collega Minelli per la suggestione
fonetica, d'altra parte credo che quello che distingue una
maestrina da un professore sia proprio saper distinguere ciò che è
dettaglio, tipo scappare, dai massimi sistemi, quello che voi non
riuscite mai a fare. Quindi grazie per il suggerimento ma conferma
semplicemente qual è la vostra ottica sempre...
(interruzione della consigliera Minelli, fuori
microfono)
...parli dopo. Io guardi, sono un professore precario che ha
insegnato nei professionali di ogni tipo, e sa cosa le dico? Ne
vado fiero, ne vado fiero, sono stato contentissimo di lavorare con
i ragazzi più difficili e con gli strati sociali più bassi, mi
hanno insegnato tantissimo, mi creda...
(nuova interruzione della consigliera Minelli, fuori
microfono)
...parli al microfono per favore, non la sento, e porti
pazienza.
Dal massimo sistema in realtà ero stato spinto nella sua
funzione che definirei - vediamo se la dico giusto - anagogica di
Distort che mi ha portato verso l'alto a fare un discorso più sui
massimi sistemi appunto e non nella banale materia dei numeri, dei
cambi climatici eccetera, ma sarò breve, questa volta. Quello che
rilevo, come al solito, è che in un mondo ormai secolarizzato, dove
la metafisica non esiste più, dove per una certa parte politica
l'ecologia è una nuova religione, quindi tutto si deve muovere in
quel modo, anche i termini sono interessanti.
Vedete, chi dice qualcosa di leggermente diverso è un
negazionista climatico, come se io avessi detto che tutto quello
che sta succedendo "Chi se ne frega". No, non l'ho assolutamente
detto, dico che ci sono cicli naturali a cui si sono sovrapposti
quelli antropici. Bene, lo vedremo nei prossimi anni, ma non sono
un negazionista di nulla, ma anche qua ricadiamo nelle solite.
Si soffia anche molto spesso sull'allarmismo, anche i giovani
vivono un clima veramente difficile, non sfuggirà che stiamo
assistendo ad atti di eco-terrorismo forse, in giro per il mondo,
poi per ora non hanno fatto danni ma sono atti di eco-terrorismo.
Certo, a chi urla che il fascismo è ovunque, poi però, quando da
altre parti si fanno azioni sconsiderate, quelle vanno bene perché
la causa è giusta; compagni che sbagliano, una volta.
Comunque si continua su questa strada, c'è molta ideologia, poi
i paradossi strani per cui chi vuole, giustamente, la
decarbonizzazione poi richiede un intervento a gamba tesa dell'ente
pubblico sugli extraprofitti delle aziende che così vengono
azzoppate e non riescono poi a esprimersi nei mercati e quindi a
portare le energie per la decarbonizzazione. Paradossi. Oppure
paradossi per cui, come diceva il collega Marquis, poi dopo se si
deve intervenire a fare una centrale da qualche parte, non si può
perché si deturpa, però si vuole l'energia pulita.
Paradossi che ben conosciamo, sappiamo chi li esprime e
vedremo.
Presidente -
Non vedo altre prenotazioni, la discussione
generale è chiusa. Per il Governo, l'assessore Bertschy.
Bertschy (AV-VdA Unie) -
Credo che almeno una parte
dell'opposizione abbia speso bene le sue energie politiche e siamo
arrivati a conclusione del dibattito. Sono rimasti pochi minuti,
quindi io cercherò di essere molto pragmatico e ringrazio tutti per
il dibattito.
Il Piano Energetico Ambientale Regionale dobbiamo ancora
discuterlo, quindi sinceramente mi è parso che questa mozione,
ancora una volta, voglia dettare tempi al Governo con un corretto
stimolo dell'opposizione, ma io vi posso garantire che stiamo
lavorando nella direzione tracciata dalla mozione, quindi io
chiederei di ritirarla e, se non la ritirate, ovviamente noi siamo
convinti che stiamo facendo il lavoro che è utile da portare qui in
Consiglio regionale per poter discutere tutti insieme.
Io mi ritrovo molto in alcuni interventi, soprattutto quelli più
concreti; possiamo studiare i più bei programmi del mondo, le più
grandi strategie, fare della programmazione come ben è stato detto,
però poi c'è la vita reale, la vita reale è fatta dal 2018 al 2022
di tutto il tempo del Covid, della guerra in Ucraina, dei costi
energetici, di tutto quello che stiamo vivendo in termini di
cambiamento climatico e quindi tutto questo poi incide sulla
programmazione in particolare, sui progetti e sugli obiettivi.
Quindi noi dobbiamo lavorare su quei 2.983 gigawatt di consumi
di fonte fossile, ci mancherebbe, e dobbiamo cercare di azzerarli
in termini di divisione strategica.
Poi però tutto questo passa non semplicemente per quello che
scriviamo sui nostri documenti, ma per i comportamenti
individuali.
Siamo a pochi anni da quella data, il Piano Energetico
Ambientale Regionale avrà una visione da qui al 2030, quindi avremo
uno step intermedio di questo strumento di programmazione; nei
prossimi anni, se vorremo vedere dei risultati concreti, la prima
cosa che dovremo modificare sono i nostri comportamenti, perché
quanta circolazione ancora oggi di macchine abbiamo semplicemente
già intorno ad Aosta? Per pochi chilometri ci sono anche tanti di
noi che oggi utilizzano lo spostamento individuale per raggiungere
il posto di lavoro, piuttosto che l'attività di tutti i giorni.
Quindi il Piano Energetico Regionale si propone esattamente
quello che voi chiedete, l'obiettivo è previsto nel Piano di
strategia, sono indicati degli scenari, sono indicate soprattutto
quelle azioni che, nei vari piani di programmazione di tutti i
settori, dovranno determinare dei decisi passi in avanti per
raggiungere quell'obiettivo, che è: aumentare sicuramente la
produzione di FER ma, soprattutto, incidere in maniera pesante
sulla riduzione dei consumi, quelli di fonti fossili. Per fare
questo noi - e lo vedremo quando avremo la possibilità e a breve
speriamo di poter dare questa possibilità con un primo confronto
sul documento - ci metteremo nelle condizioni di costruire la
migliore strategia ma, allo stesso tempo - io ho già avuto modo di
dirlo anche in Commissione - credo che il più grande lavoro che
potremo andare e dovremo andare a fare sarà quello del lavoro sui
cittadini, sulla comunità e sulle imprese, perché i grandi
cambiamenti che potremo portare ai nostri progetti di sviluppo in
questa direzione sarà quello dell'intervento che ognuno di noi
potrà fare quotidianamente per ridurre i consumi.
Ci sono nella vita reale, poi, cose che non determiniamo noi.
Quanto inciderà, e non sto a entrare nel merito
dell'elettrificazione sì o no perché quella è ormai un'attività
andata, ma quanto inciderà, per esempio, nel prossimo settennio
tutta l'attività di trasporto parallela che dovremo mettere in
campo nel momento d'interruzione della linea?
Sono dati che il documento di strategia non potrà sicuramente
individuare. Noi abbiamo un parco autobus tra quelli meno
inquinanti, anzi, sicuramente il meno inquinante di tutta Italia,
però oggi gli autobus vanno ancora a gasolio e non c'è ancora la
possibilità d'investire in maniera pesante sugli extra-urbani, per
esempio sui consumi sugli autobus elettrici, tantomeno su quelli a
idrogeno che arriveranno.
Quindi, per esempio, su un documento di programmazione di
pianificazione come quello, incideranno lavori che oggi sono da
fare perché ci porteranno nella direzione giusta ma determineranno,
per quello che riguarda i consumi, un aumento dei consumi di fonti
fossili, perché evidentemente abbiamo bisogno, per mantenere un
trasporto adeguato a dei cittadini valdostani, di collegamenti con
il Piemonte di tutta un'attività forte di collegamento su gomma, e
potremmo fare altri esempi.
Noi stiamo lavorando nella direzione indicata dalla mozione, il
PEAR s'interesserà della mappa sulla fossil fuel free e,
soprattutto, il PEAR ci metterà nella condizione di partire da un
dato di analisi e avremo la possibilità di monitorare, attraverso
il PEAR, il lavoro e gli step successivi, in particolare la prima
tappa intermedia che è quella del 2030.
Presidente -
Si è prenotata la consigliera Minelli, ne ha
facoltà.
Minelli (PCP) -
Comincio con il dirle, Assessore, che
sollecitare il Governo è il compito di chi sta da questa parte, ed
è una cosa che dobbiamo fare, soprattutto quando ci si accorge,
come ho evidenziato, che nei confronti di certi obiettivi, a nostro
giudizio, non c'è la marcia giusta, non c'è l'incisività
giusta.
Lei dice - e ce lo dice sempre - che state lavorando bene, però
poi nel concreto ci sono cose che non vediamo.
Faccio un esempio molto semplice: non più tardi di due settimane
fa, a proposito della legge sulla mobilità sostenibile, che
c'entra, e non poco, con quest'argomento, a proposito della
finalità che quella legge si era data, cioè stabilire degli step
molto precisi riguardo al miglioramento della mobilità sostenibile,
erano divisi per gruppi di anni, ma dal 2030 arrivare al 35% di
spostamenti misurabili sostenibili e poi gli step successivi,
ebbene, non è mai - mai - neanche stata fatta la delibera per darsi
i criteri!
Lei dice "Bisogna vedere poi come funzionano le cose nella
realtà, bisogna che ci sia un investimento di responsabilità dei
cittadini"; tutto vero, ma se è l'organo che deve fare i passi
previsti addirittura dalle leggi che vota e poi non li fa, ma
allora come si può pensare che si vada in quella direzione? Perché
è sicuramente importante fare i conti con la vita reale e con le
difficoltà che possono subentrare, la questione a cui lei ha fatto
riferimento dell'elettrificazione che in quel momento porterà un
aumento dei trasporti che non possono essere fatti se non con quei
combustibili che ci sono ancora, questo è un fatto contingente, ma
noi stiamo facendo della programmazione che avremmo già dovuto fare
precedentemente e che nemmeno per le cose che ci siamo detti noi
facciamo!
Abbiate pazienza, c'è una schizofrenia in questo senso: noi
votiamo degli ordini del giorno che hanno degli obiettivi
sicuramente sfidanti e li abbiamo votati tutti, secondo me senza
sapere che cosa si andava a votare, perché continuo a pensare che
sia così, anzi, all'inizio non lo pensavo, adesso lo penso,
completamente. Poi diciamo che siamo bravi perché abbiamo la
certificazione Carbon free, abbiamo le piante che ci permettono di
assorbire tutte le emissioni, quindi siamo tranquilli, siamo in una
situazione migliore rispetto a molti altri, siamo una goccia nel
mare, non possiamo cambiare il mondo...: tutto vero, e allora che
cosa facciamo? Stiamo lì, proviamo a fare dei piccoli passettini, a
dirci - perché sovente succede così - quanto siamo bravi - perché
poi è questo che succede - però nel concreto, perché il concreto è
la vita reale, ma il concreto è anche prendere delle decisioni a
livello politico, fare i passi che sono previsti. Ma questo non è
stato fatto.
Nella road map c'è scritto che doveva essere approvato dal
Consiglio regionale.
Mi è stato detto "È un refuso".
Ma come è un refuso?! Se poi quando siamo qui ci diciamo che
tutti gli altri Piani devono essere coerenti con quella road
map!
C'è qualche cosa che non torna, quindi io vorrei che ci fosse
per lo meno l'onestà di dire "Non stiamo facendo"... Addirittura è
stato detto "Il PEAR è in fase di redazione, non è ancora visto, e
si detta la linea", ma per forza! Perché poi vediamo che altre
cose, che invece erano già pronte, non sono nemmeno mai state
discusse.
Quella famosa road map, che con fatica siamo riusciti ad
approvare in Giunta a febbraio del 2021, poi è andata in
Commissione a giugno, dopo che mi ero dimessa.
La Commissione ha fatto un'audizione in cui era presente solo
lei, non era neanche presente l'Assessore ad interim, io non c'ero,
non ho partecipato perché avevo il Covid ma non avrei partecipato,
perché altrimenti ci sarebbe stata tutta una polemica soltanto
sulla mia persona, perché ormai funziona così su un mucchio di
cose! E' inutile che stiamo a dire diversamente, e in quella
situazione è stato detto quello che è stato detto anche oggi, cioè
che c'erano dei piani che non si capiva bene se dovevano adattarsi
alla Road Map o viceversa.
Da quell'audizione non si è mai più parlato di questa cosa. È
lì, ferma, ma allora io non lo so, cioè ci diciamo che stiamo
facendo le cose, che si va avanti, però poi si va avanti come? Si
va avanti come?! A passettini ma senza andare nel dettaglio, senza
fare le cose che sono previste per legge.
Ma abbiate pazienza, l'andare a chiedere in una mozione come
questa - che certo non ritireremo, bocciatela pure, come le
bocciate tutte quante! - di operare con la massima determinazione
affinché questo obiettivo sia chiaramente indicato nel Piano e che
il Piano preveda delle tempistiche e delle azioni dettagliate
coerenti con l'obiettivo da raggiungere, è forzare?!
Se questo per voi è forzare, a me non sembra proprio. Questo è
andare in una direzione che è molto precisa; evidentemente non va
bene, ma la precisione non va mai bene!
Presidente -
Vi sono altri interventi? Non vedo
prenotazioni. Mettiamo in votazione la mozione. La votazione è
aperta. La votazione è chiusa.
Presenti: 34
Votanti: 2
Favorevoli: 2
Astenuti: 32 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Distort, Foudraz, Ganis,
Grosjacques, Guichardaz Jean-Pierre, Jordan, Lavevaz, Lavy,
Lucianaz, Malacrinò, Manfrin, Marguerettaz, Marquis, Marzi,
Padovani, Perron, Planaz, Restano, Rosaire, Sammaritani, Sapinet e
Testolin).
La mozione non è approvata.
Con questo punto all'ordine del giorno, i lavori del Consiglio
regionale si fermano e riprenderanno domani mattina alle ore 09:00.
Buona serata.
---
La seduta termina alle ore 20:01.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK