Consiglio Regionale della Valle d'Aosta - Oggetto del Consiglio n. 2108 del 15 dicembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2108 del 15 dicembre 2022 - Resoconto
OGGETTO N. 2108/XVI - Interpellanza: "Introduzione della
figura dell'Utente e Familiare Esperto (UFE) nell'ambito dei
servizi della salute mentale".
Bertin (Presidente) -
Passiamo al punto n. 46. Per
l'illustrazione, ha chiesto la parola il consigliere Baccega, ne ha
facoltà.
Baccega (FI) -
Mi conceda dieci secondi per sottolineare
quanto detto prima perché mi è arrivato un messaggio un po'
polemico... forse è stato interpretato male... il medico che mi è
stato assegnato non è che perché è ucraino che l'ho enunciato, sono
lieto che un medico ucraino sia arrivato a lavorare in Valle
d'Aosta e ribadisco che è anche bravo, perché è uno che ti coccola,
ti cura, quindi spero di smentire alcune voci che potrebbero girare
giornalisticamente.
Tornando all'interpellanza che ci occupa, la delibera di Giunta
che porto all'attenzione del Consiglio regionale e che approva i
requisiti per l'autorizzazione riguardo alle strutture residenziali
e semi-residenziali dei servizi psico-socio-educativi territoriali
per la salute mentale, per le dipendenze patologiche e i disturbi
del comportamento alimentare apre un dibattito che vogliamo
affrontare e che, attraverso quest'interpellanza e con la
successiva mozione, ci mette in condizioni di capire cosa succede
in quel comparto estremamente delicato della sanità e anche dal
punto di vista sociale, e che va affrontato con il giusto piglio,
soprattutto in questa che possiamo considerare una fase di
post
pandemia. Parlo della delibera n. 1727 del 30 dicembre
2021, che ha come oggetto: "Approvazione dell'aggiornamento dei
requisiti per l'autorizzazione di strutture residenziali dei
servizi psico-socio-educativi per la salute mentale, le dipendenze
patologiche e i disturbi del comportamento alimentare",
aggiornamento che vede una revisione che accorpa in un unico
documento per una sua ottimizzazione i requisiti e per una
razionalizzazione delle informazioni, quindi strutture
residenziali, strutture semi-residenziali e, per quanto riguarda i
servizi territoriali, psico-socio-educativi per il disturbo della
salute mentale.
È quindi un provvedimento, che, tra le altre cose, supera la
logica dei minutaggi per paziente e per figura professionale, e
questa è una buona cosa, inserendo la logica del piano di lavoro
quotidiano individuale. Introduce il concetto di budget di salute e
soprattutto, e qui veniamo ai quesiti, introduce il concetto di
supporto familiare tra pari, il
peer support
, quindi quel
ruolo che gli utenti familiari esperti dovrebbero avere. Diciamo
che il concetto "gli utenti familiari esperti" dovrebbe essere
approfondito come nuova figura e abbiamo fatto degli
approfondimenti, si tratta di utenti e familiari di supporto che,
attraverso il loro percorso, sicuramente un percorso difficile,
hanno raggiunto la capacità di poter offrire il loro sapere, per
mezzo delle loro esperienze acquisite, che si rendono
particolarmente idonee a offrire ad altri utenti e ad altri
familiari che vivono contesti di salute mentale appunto un
supporto, quindi direi un ruolo attivo in quest'ambito e
soprattutto magari legato al volontariato.
Ci pare che si parta da un nuovo scenario di operatività del
volontariato, che però, a seguito di questo contesto che spesso si
trasforma in azioni di aggressività e di difficoltà di gestione
della persona, diventa preoccupante. Sono molteplici le vicende che
si sono trasformate in dramma, devo dire le più recenti sono note
ma non voglio neanche citarle perché è davvero fastidioso, questo
perché non seguiti da personale adeguatamente formato. Si parla di
fare un'adeguata valutazione sui soggetti che possono essere
qualificati come UFE (Utenti Familiari Esperti), conoscere il
dettaglio dei profili di studio, delle qualifiche, credo che non
basti solo l'esperienza vissuta in una pari situazione. Ci
chiediamo se sono previste delle risorse per l'eventuale formazione
degli UFE e se si ritiene che questo debba essere continuativo, ma
immaginiamo di sì e quale sarebbe il riferimento con il
Dipartimento di salute mentale regionale.
Noi chiediamo in quest'interpellanza cosa si intende per UFE,
che qualifiche devono avere gli UFE per fare assistenza ai loro
familiari e ai familiari di altri, quali strumenti verranno
assegnati agli UFE, quindi che formazione, che professionalità si
richiede, se si intende prevedere una retribuzione per queste
figure di sostegno, quindi un sostegno anche economico-finanziario
e soprattutto lavoreranno solo presso le abitazioni, sul
territorio, avranno dei riscontri anche in ambito ospedaliero? Si
tratta un po' di capire. Mi pare di non aver visto nel piano salute
e benessere sociale, ma magari l'ho letto troppe volte e questo mi
è sfuggito, che questa figura sia inserita nel suo contesto.
Presidente -
Risponde l'assessore Barmasse.
Barmasse (UV) -
Grazie consigliere Baccega per parlare di
questo argomento, che è sicuramente un argomento che riteniamo
innovativo, sicuramente il Dipartimento di salute mentale e ciò che
ne consegue è una realtà molto complessa e particolare, cambiare un
po' quelle che possono essere considerate delle procedure, delle
linee guida del trattamento in questo tipo di patologie è sempre
molto difficile e complesso. Se pensiamo allo storico, quando sono
stati aboliti i cosiddetti "manicomi", possiamo già capire con che
difficoltà si è cambiata la rotta, per cui ogni cambiamento in tale
ambito è sicuramente difficile, nessuno ha la sfera di cristallo ma
si cerca per capire quanto queste innovazioni possano portare
effettivamente dei benefici... è proprio per questo che si fa
riferimento a realtà in cui queste novità sono state introdotte già
parecchi anni fa. In queste realtà abbiamo potuto così capire quali
potevano essere gli esiti e ci sono dei cambiamenti radicali
nell'interpretazione della malattia mentale e di come può essere
curata, evitando per quanto possibile le ospedalizzazioni
prolungate.
Parliamo delle UFE, la prima domanda. L'UFE, come ha già detto,
è l'Utente e il Familiare Esperto, è una figura introdotta
nell'ambito dell'assistenza che consiste nel coinvolgere utenti dei
servizi e anche i familiari i quali sono portatori di un sapere
unico, cioè il cosiddetto "sapere esperienziale", che deriva
proprio dalle esperienze che hanno vissuto in prima persona come
ammalati e come
caregiver
. Possono considerarsi quindi
esperti del settore. Questo è un concetto che noi stiamo cercando
di estendere non solamente al Dipartimento di salute mentale ma
alle patologie in genere, perché se pensiamo che chi ha già
passato... chi ha già avuto una patologia importante sia comunque
una grande risorsa per coloro che si trovano in difficoltà in
questo momento. Come dicevo prima, sono ammalati e come caregiver
possono quindi considerarsi esperti del settore; non si tratta di
professionisti con specifici titoli di formazione bensì di soggetti
che per il sapere esperienziale che portano in loro risultano le
figure che nei percorsi di cura producono da subito empatia ed
efficacia di azione verso i pazienti.
L'esperienza rivoluzionaria del "fareassieme", così si chiama il
progetto di Trento nell'ambito della salute mentale, rappresenta un
caso con ineguagliabili livelli di efficacia nella gestione delle
risposte assistenziali. Nel caso specifico, gli UFE sono reclutati
dall'Associazione Onlus "Il Cerchio fareassieme", la quale, nel
rispetto di specifici requisiti organizzativi, ha ricevuto il
rilascio dell'accreditamento da parte della Provincia autonoma di
Trento per l'erogazione di servizi socio-sanitari e quindi ha poi
stretto un accordo contrattuale, una convenzione con l'Azienda
provinciale per i servizi sanitari, l'APSS, dunque sono quindi
reclutati e formati dall'Associazione e affiancano nei servizi le
figure professionali reclutate alle dipendenze dell'APSS.
Con l'obiettivo di far conoscere il ruolo di quest'importante
figura, alla fine del mese di ottobre scorso, si sono svolte due
giornate di formazione rivolte agli operatori dell'Azienda USL
della Valle d'Aosta e a quelli di tutte le strutture del privato
sociale operanti nel territorio regionale, nonché l'Associazione
dei pazienti durante le quali i referenti della Provincia di Trento
hanno portato testimonianza delle azioni che vengono svolte nel
loro territorio provinciale ormai da decenni, responsabile di
queste due giornate ovviamente è stato il Dipartimento di salute
mentale che ha anche provveduto a organizzare quest'attività.
La figura dell'UFE è stata inserita nell'ambito della risposta
assistenziale della salute mentale in Valle d'Aosta dalla DGR n.
1727 del 30 dicembre 2021, che dovrà caratterizzare le azioni di
riorganizzazione dei servizi che il DSM dell'Azienda USL dovrà
porre in essere sin dal prossimo anno 2023. In concreto la via che
si intende perseguire vede il reclutamento delle figure di cui
trattasi in capo agli enti del terzo settore che già oggi erogano i
servizi per conto dell'Azienda USL in virtù dell'accreditamento
delle relative convenzioni. I termini della collaborazione saranno
definiti nelle singole convenzioni e potranno benissimo vedere
affiancate figure di UFE in rapporto di dipendenza con i privati
accreditati a figure professionali in rapporto di dipendenza con
l'Azienda USL della Valle d'Aosta, così come avviene nei servizi
della salute mentale della Provincia di Trento, vedasi, per
esempio, il CSM dell'Azienda provinciale per i servizi sanitari
dove l'accoglienza degli utenti è gestita direttamente dagli
UFE.
Presidente -
Per la replica, ha chiesto la parola il
consigliere Baccega.
Baccega (FI) -
Grazie Assessore. Io apprezzo la sua
considerazione iniziale soprattutto in questo ambito, in questo
settore, per la salute mentale cambiare è davvero molto difficile.
Questo sapere esperienziale che viene messo in campo viene messo in
campo da parte di associazioni che fanno parte del terzo settore e
di personale che va a reclutare e mette alle sue dipendenze
dell'Associazione, o comunque della cooperativa che si formerà,
come "Il Cerchio" nel Trentino, altro personale ed è una
riorganizzazione che partirà dal 2023. Staremo a vedere,
verificheremo, io ci andrei molto cauto, perché qui davvero ci si
può far del male, le situazioni sono davvero critiche, molto
complicate, difficili e in alcuni ambiti anche pericolose.
Valuteremo, sono assolutamente convinto che si debba fare un
percorso, che si possa tranquillamente andare a migliorare, ma ci
andrei cauto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK