Consiglio Regionale della Valle d'Aosta - Oggetto del Consiglio n. 465 del 1° aprile 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Risparmio energetico e fonti alternative
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 465 del 1° aprile 2009 - Resoconto
OGGETTO N. 465/XIII - Interpellanza: "Intendimenti in merito
allo sfruttamento della risorsa eolica per la produzione di energia
elettrica".
Interpellanza
Considerato che:
- il territorio regionale compreso fra i comuni di Hône-Bard
e Chambave è caratterizzato da vento termico che soffia
quotidianamente da marzo a novembre;
- allo stato attuale i dati registrati dall'ARPA non
consentono una corretta valutazione della risorsa eolica;
Constatato che in condizioni morfologiche e climatiche
apparentemente simili alle nostre, i comuni svizzeri di Collonges,
Dorénaz Evionnaz, Martigny e Vernayaz hanno creato un parco eolico
che allo stato attuale conta su due aerogeneratori, ciascuno di
potenza superiore a 2MW ed in futuro accoglierà altre quattro
macchine di analoga potenza;
Evidenziato che:
- per valutare la risorsa eolica è necessario installare più
torri anemometriche alte almeno 60m, ovvero valutare la possibilità
di porre gli anemometri sui tralicci dell'alta tensione (esperienza
svizzera);
- i dati debbono essere raccolti in modo conforme alla
normativa vigente ed in assenza di essa, alle raccomandazioni
pubblicate da Istituti di riferimento a livello europeo
(measnet);
Sottolineato l'importanza che riveste il settore energetico
nella nostra Regione;
i sottoscritti Consiglieri regionali
Interpellano
la Giunta regionale per conoscere se intenda:
1) avviare una campagna di misure nel suddetto territorio
regionale allo scopo di acquisire la documentazione necessaria per
stabilire se la risorsa eolica è idonea alla produzione di energia
elettrica;
2) prendere contatti con la società SEIC SA con sede a
Vernayaz per conoscere l'esperienza da essi maturata nel campo
dell'energia eolica.
F.to: Donzel - Carmela Fontana - Rigo
Président
- La parole au Conseiller Donzel.
Donzel (PD)
- Egregio Presidente, cari colleghi, eravamo
già intervenuti su questa tematica dello sfruttamento dell'energia
eolica in Valle d'Aosta, perché la riteniamo, come abbiamo più
volte detto, estremamente strategica e utile per lo sviluppo
sostenibile della Valle d'Aosta. Siamo a conoscenza di un
importante lavoro che sta facendo l'assessorato: uno studio molto
articolato per riuscire a fare una mappa che avrà un supporto
informatico per determinare i siti idonei all'installazione delle
centrali eoliche in Valle d'Aosta, quindi uno strumento molto utile
per gli enti locali; però, anche qui, sarà importante che ci sia -
mi permetto di dire - una norma regionale che vada a normare,
quindi non solo una carta che indichi dove agli enti locali, ma
anche delle precise norme regionali.
Il nostro intento è quello di mettere in luce - proprio come
riportiamo nell'interpellanza - che il territorio regionale
compreso fra i Comuni di Hône, Bard e Chambave ha questa
caratteristica del vento termico che soffia quotidianamente da
marzo a novembre. Quello che rileviamo, sulla base di informazioni
che ci vengono da aziende esperte in questo settore - e
naturalmente i nostri dati sono da confrontare con i dati
dell'Amministrazione -, che i dati registrati dall'ARPA non
consentono alle aziende che producono le grandi pale meccaniche che
producono l'energia elettrica di avere dati sufficienti per
valutare la risorsa eolica, soprattutto per le macchine come la E
82 e la E 70 è indispensabile installare torri anemometriche con la
massima altezza di misura di almeno 60 metri e comunque dotate di
altezza di misura 60, 40, 20 metri. Le misure dovrebbero essere
fatte con un intervallo di campionamento di 1 o 2 secondi valori
medi, con deviazioni
standard
ogni 10 minuti. Questi dati si
trovano facilmente navigando in Internet, sono a portata ormai
dell'utenza comune; la cosa importante è che l'esperienza del
Vallese ci ha mostrato che loro hanno installato, per non montare
delle torri anemometriche, questi rilevatori sui pali dell'energia
elettrica.
Sappiamo che qui, Deval, alle volte non ha dato subito
disponibilità, ma torno a dire che Deval è un'azienda in cui il 49%
delle azioni sono di proprietà della Valle d'Aosta; noi le
chiediamo di mettere dei sensori per rilevare la quantità del
vento, mi sembra che non è che chiediamo l'acquisizione delle
quote, chiediamo di poter utilizzare questo, e mi sembra che sia
una cosa assolutamente fattibile. Perché tutto questo? Perché solo
se avremo dei dati certi di uno sviluppo, della possibilità di
sfruttare economicamente l'energia eolica, avrà senso dire:
"facciamo degli investimenti in quella direzione". A nostro avviso,
se i dati avessero un riscontro positivo, come abbiamo già detto,
dovrebbero essere le società partecipate della Regione a fare
questo investimento, perché si tratterebbe di veri e propri
impianti di qualità, e non lasciare impianti... non tanto perché
gestiti da privati, ma perché di piccola entità e quindi che
producono piccole quantità di energia, che non avrebbero le
ricadute che hanno invece i grandi impianti che sono stati
installati ad esempio nel Vallese, in Svizzera.
Ecco la nostra sollecitazione ad avere questi dati e a decidere
se vogliamo fare un investimento in quella direzione.
Président
- La parole à l'Assesseur aux activités
productives, Pastoret.
Pastoret (UV)
- Grazie, Presidente. L'eolico rappresenta
una fonte energetica rinnovabile, alla quale sempre più si sta
facendo ricorso. Ricordo in particolare che Paesi come la Spagna e
la Germania producono una quantità rilevante della loro energia con
uno sfruttamento eolico e anche in Valle sarà possibile e
necessario produrre energia eolica, per integrare la produzione
energetica complessiva. Avremo modo di parlare dell'eolico e anche
sulle ombre che questo sistema di produzione ha, perché non ha una
costanza nel tempo e di fatto rischia, anziché essere un elemento
positivo, un elemento - se preponderante in una produzione generale
- che mette in crisi l'intero sistema, ma questi sono elementi
tecnici, che non rilevano nella discussione che dobbiamo fare ora.
In Valle ci sono già delle manifestazioni d'interesse in questo
senso, anche se attualmente nessun impianto è ancora stato
installato; peraltro per essere installato un impianto eolico deve
rispondere ad una serie di requisiti, il primo dei quali è stato
ricordato dall'interpellante e riguarda la producibilità perlomeno
teorica che deve essere preventivamente valutata, al fine di non
rendere né vano, né scarsamente funzionale l'impianto o gli
impianti che si andrebbero a realizzare.
È stato ricordato in proposito il lavoro svolto dall'assessorato
- ringrazio per questo il collega Donzel -, infatti la Direzione
energia dell'Assessorato alle attività produttive per varie
ragioni, ma sostanzialmente al fine di non vedere una
proliferazione disordinata e magari o forse soprattutto inadeguata
sotto l'aspetto delle installazioni eoliche, ha condotto un'analisi
accurata dell'intero territorio regionale, al fine di valutarne le
potenzialità. L'assessorato ha commissionato un apposito studio al
Dipartimento di macchine e sistemi energetici e trasporti
dell'Università degli studi di Genova, università che ha già
collaborato con altre Regioni per la stesura di documenti di
pianificazione energetica in campo eolico.
L'attività di cui si tratta è stata impostata e svolta
attraverso l'elaborazione di una cartografia dedicata. Come è stata
ottenuta questa cartografia dedicata? È stata ottenuta grazie
all'utilizzo del Sistema informativo territoriale regionale,
gestito da INVA, e su questa base cartografica esistente si è
proceduto al caricamento di tutte le rilevazioni anemometriche che
è stato possibile reperire nell'ambito delle stazioni
meteorologiche installate sul territorio, stazioni le cui
informazioni hanno in taluni casi un orizzonte temporale più che
ventennale. Al riguardo poi si è pure provveduto a reperire anche
le informazioni detenute da imprese private, e ce ne sono che già
si sono lanciate nel fare dei rilievi, si tratta in questo caso di
rilevazioni molto più recenti. Questo approccio metodologico si è
reso necessario per poter avere rapidamente una serie importante di
dati, si è deciso di prescindere in questa fase da una rilevazione
sistematica e puntuale su tutto il territorio, perché bisognava
razionalizzare le ipotesi e i luoghi di intervento, perché per fare
ciò avremmo avuto necessità di impostare tempi più lunghi. Voi
sapete che il minimo di rilevazione necessaria per poter avere una
serie di dati attendibili si colloca attorno ai 24 mesi. Si è
scelto, insomma, di lavorare sull'esistente, che molte volte non è
preso in esame, malgrado possa essere ricco di informazioni.
Affinché il dato ottenuto con questo metodo fosse il più
attendibile e significativo possibile tutte le rilevazioni raccolte
sono state confrontate con misurazioni già effettuate per
l'elaborazione dello studio del prof. Masoli di Trieste, che era
già stato commissionato alla fine degli anni '80 dalla Regione.
Inoltre sono state riprese tutte le informazioni possibili, desunte
dall'Atlante eolico italiano, redatto dalla società CESI Ricerca di
Milano. Sottolineo che rispetto a quest'ultimo documento è stata
riscontrata una significativa rispondenza dei risultati che si
erano raccolti in altro modo. La cartografia che si è ottenuta in
seguito a questo articolato lavoro su base informatica consentirà
l'elaborazione di linee guida regionali che saranno poi riprese in
un apposito provvedimento amministrativo, come è stato sollecitato,
perché la raccolta non è fine a sé stessa, ma deve sfociare in
qualcosa di concreto che serva come base per condurre una politica
seria sotto questo punto di vista. Le indicazioni tecniche
contenute nel provvedimento saranno tra l'altro utili sia alle
strutture regionali in materia di tutela dell'ambiente e del
paesaggio, sia agli enti locali.
Come già detto, la cartografia ottenuta è frutto di un lavoro di
modellizzazione elettronica, quindi non si tratta di una
modellizzazione che ha una precisione millimetrica, ma è uno studio
che può fornire una valida indicazione per valutare l'opportunità
di monitorare successivamente - con l'impiego di apposita
strumentazione - le specificità del sito in previsione di una
mirata eventuale progettazione di impianti, essendo che sulla base
della modellizzazione effettuata sono state escluse dalla
cartografia di sintesi tutte le zone nelle quali, per varie
ragioni, sarebbe impossibile o controproducente o non sostenibile
realizzare impianti eolici. Sono state escluse delle zone in
ragione dell'altitudine, dell'accessibilità, della possibilità di
vettoriamento dell'energia (la troppa distanza diventa un limite),
dei vincoli idrogeologici, dall'essere zone di tutela (ZPS, SIC,
parchi, zone protette, eccetera), insomma tutto quanto era
considerato contraddittorio rispetto alla possibilità di effettuare
delle istallazioni di questo genere, è stato messo su base
cartografica e il riassunto finale è una cartografia in cui si
individuano le zone nelle quali teoricamente sarà possibile andare
a fare delle cose, sulla base dei rilevamenti del CESI, dello
studio Masoli, e sui quali si potranno condurre puntualmente le
indagini necessarie, là dove già non ci siano, perché in alcuni
casi ci sono dei privati che hanno fatto delle rilevazioni che sono
andate oltre i 2 anni. Questi elementi sono confrontati con la
teorica producibilità delle varie zone, il risultato che ne è
scaturito ha consentito di invidiare delle zone di teorica
producibilità e sfruttamento.
Perché è stato fatto questo lavoro? L'insieme di questo lavoro
consentirà ai Comuni di avere opportune informazioni sul loro
territorio, soprattutto di assumere eventuali decisioni in materia
di governo dello stesso, perché l'elemento forte è che in questo
momento i Comuni stanno provvedendo tutti ormai alla revisione dei
piani regolatori, quindi il governo del territorio spetta a loro,
ma devono avere gli elementi per poterlo governare. Lo studio dà
delle indicazioni. Ovviamente ci sono delle indicazioni anche per i
soggetti che intendono sfruttare l'energia eolica oltre che per la
stessa Amministrazione regionale. Tutto questo è importante in
considerazione della numerosità delle apparecchiature: si pensi che
il monitoraggio potrà essere efficacemente impiegato nei casi che
si dimostrino in linea teorica meritevoli di studio, perché queste
rilevazioni sono costose, impegnative soprattutto dal punto di
vista progettuale. Questo perché non è ipotizzabile avere
installazioni di rilevazione in via generalizzata su tutto il
territorio regionale, va sottolineato che non ci si può basare
sulle semplici percezioni che rischiano di essere soggettive,
perché spesso ci sono zone che possono sembrare interessate da una
pronunciata ventosità, ma si tratta in molti casi di un elemento
soggettivo avvertito dal corpo umano e dalle nostre abitudini di
vita; quindi bisogna procedere con un criterio di altro genere.
Questo è lo studio e, nonostante il tempo a disposizione sia
limitato, questo è quanto intendevo rappresentare. Questo studio
ora verrà portato all'attenzione delle altre strutture regionali,
come ho avuto modo di dire, sarò lieto di presentare in Commissione
questa risultanza perché credo che meriti una riflessione più
approfondita; raccontarsi le cose, qui, sulla base di queste
iniziative, pur interessanti, che ci consentono di dare qualche
informazione, non è sufficiente ad affrontare la complessità del
problema.
La risposta alla seconda questione, prendere contatti con la
società SEIC, viene a cadere rispetto a quanto detto prima. Tengo
però a precisare che da un punto di vista operativo abbiamo anche
coinvolto CVA, perché è un soggetto pubblico che lavora nel campo
dell'energia, quindi l'abbiamo coinvolta nell'esame delle
opportunità di sfruttamento da parte pubblica. CVA sta esaminando
se la filiera eolica potrà contribuire, anche se bisogna ricordarlo
sempre a tutti, in quota minoritaria rispetto alla nostra capacità
produttiva, al raggiungimento degli obiettivi di sostenibilità
energetica già fissati dall'Unione Europea - ricordo sempre il
famoso 20, 20, 20 - e in aggiunta alle iniziative che la stessa CVA
ha prospettato o avviato in materia di idroelettrico, fotovoltaico
e idrogeno.
Spero di essere riuscito a dare soddisfazione alle sue richieste
e con questo ho terminato. Grazie.
Président
- La parole au Conseiller Donzel.
Donzel (PD)
- Ringrazio l'Assessore. Siamo pienamente
soddisfatti rispetto all'idea che questo studio, che giunge al
termine, si riveli propedeutico all'adozione di un provvedimento
regionale che dia delle indicazioni chiare rispetto allo
sfruttamento e alle aree che possono essere utilizzate per lo
sfruttamento eolico. Lo ritengo uno strumento utile soprattutto per
gli enti locali e sicuramente auspico per CVA, nel caso in cui
voglia sfruttare l'energia.
Ho apprezzato molto che questo documento sia un documento
propedeutico anche al fatto che serva poi un ulteriore
monitoraggio, per valutare la possibilità di installare un
impianto, cioè serva effettivamente fare una serie di rilevazioni
che, come dice lei, minimo sono 24 mesi, quindi richiedono un certo
tempo. In questo incalzeremo, successivamente all'adozione di
provvedimenti, eccetera, il Governo regionale per farci avere anche
da parte di CVA un chiarimento rispetto alle reali intenzioni di
iniziare un'attività di monitoraggio e quindi di rilevazione dei
dati sulla base della cartografia che voi avete presentato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK