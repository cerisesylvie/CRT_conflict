Consiglio Regionale della Valle d'Aosta - Oggetto del Consiglio n. 2062 del 11 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
ORDINE PUBBLICO - FORZE ARMATE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2062 del 11 maggio 2016 - Resoconto
OGGETTO N. 2062/XIV - Interrogazione: "Lavori affidati dagli
enti pubblici regionali alle ditte colpite da interdittive
antimafia del Questore di Aosta".
Viérin M. (Presidente)
- Punto n. 5 dell'ordine del
giorno. La parola all'Assessore Baccega.
Baccega (SA) -
Rispetto a questa interrogazione, vorrei
iniziare chiarendo che la legge 6 novembre 2012, n. 190 (legge
anticorruzione), ha istituito le
white list,
che sono
elenchi costantemente monitorati e aggiornati dalle Prefetture
contenenti la documentazione antimafia dei fornitori, prestatori di
servizio ed esecutori di lavori operanti nei settori più permeabili
alle organizzazioni criminali. Tramite la consultazione delle white
list viene accertata nei confronti dei soggetti che operano nei
settori sensibili l'assenza dei motivi ostativi ai fini antimafia.
Per "settori sensibili" si intendono alcune attività quali il
trasporto di materiali in discarica per conto di terzi, il
trasporto anche transfrontaliero e smaltimento di rifiuti per conto
di terzi, l'estrazione, la fornitura e il trasporto di terra e
tanti altri interventi. Le imprese che operano nei settori
sensibili hanno l'onere di iscrizione nelle white list, mentre le
stazioni appaltanti, qualora debbano concludere un contratto in un
settore sensibile, sono tenute ad acquisire la documentazione
antimafia solo attraverso la consultazione delle white list.
Bisogna verificare che l'impresa sia iscritta, oppure, nel periodo
transitorio, che quanto meno abbia presentato l'istanza di
iscrizione in questo elenco. In quest'ultimo caso la stazione
appaltante potrà comunque dare avvio all'iter contrattuale, previa
comunicazione alla competente Prefettura di essere in attesa di
quel provvedimento definitivo. Nel caso in cui sia successivamente
accertata la mancanza delle condizioni per l'iscrizione, la
Prefettura competente adotta il provvedimento di diniego
dell'iscrizione e ne dà immediatamente comunicazione
all'interessato, mentre i contratti e i subcontratti a cui è stata
data esecuzione vengono revocati dalla stazione appaltante. Gli
appalti affidati dalla Regione alle società Agf e Icf non
riguardano quindi settori sensibili, trattandosi di servizi di
manutenzione invernale. Ciò posto, gli accertamenti che la
struttura era tenuta ad effettuare erano quelli previsti
dall'allora vigente articolo 38.
Premesso quanto sopra, rispondo al primo quesito. Dai dati
ricavati dall'Osservatorio regionale dei contratti pubblici, che
raccoglie le comunicazioni obbligatorie che le stazioni appaltanti
devono trasmettere all'Anac, non risultano affidamenti in favore
della ditta Agf S.r.l., mentre per la ditta Icf S.r.l. risultano i
seguenti dati: un affidamento di appalto per il servizio di
sgombero neve da parte del Comune di Valtournenche per le stagioni
2010/2011 e 2011/2012 per un importo di aggiudicazione di 240 mila
euro; 22 affidamenti in subappalto dal 2011 al 2013, tutti
riguardanti il Comune di Châtillon e tutti riconducibili a lavori
edili, per un importo complessivo pari ad euro 1.397.610. A questi
dati va poi aggiunto che la Sav ha comunicato di aver sottoscritto,
sempre con la ditta Icf, quattro successivi contratti stagionali
per il servizio di mantenimento della viabilità invernale con
autocarri per le stagioni invernali dal 2012 al 2015 (importo
complessivo fatturato 65 mila euro). Devo poi anche segnalare che
il Dirigente della struttura regionale viabilità ha comunicato che
per quanto riguarda la società Icf di Aosta, con provvedimento
dirigenziale n. 5764 in data 28 dicembre 2007 e a seguito di
pubblico incanto, è stato affidato il servizio di manutenzione
invernale lungo le strade regionali 19 di Pollein e 35 di Grand
Pollein per il quinquennio compreso tra le stagioni invernali
2007/2008 e 2011/2012, per un importo di 196.193 euro. Per quanto
riguarda invece l'impresa Agf, sempre il Dirigente della struttura
viabilità ha comunicato che, con provvedimento dirigenziale n. 559
in data 21 febbraio 2014, è stato preso atto dell'affitto del ramo
d'azienda tra la società Icoval di Arnad, impresa aggiudicataria
del servizio di manutenzione invernale della strada regionale 44
della Valle del Lys per il quinquennio compreso tra le stagioni
invernali 2012/2013 e 2016/2017, e l'impresa Agf, con decorrenza
dal giorno 16 ottobre 2013. L'efficacia di questo provvedimento è
stata subordinata all'esito positivo delle verifiche e controlli di
legge. La struttura competente ha quindi provveduto a verificare il
possesso dei requisiti di ordine generale (ex art. 38 d.lgs. n.
163/2006) risultando regolari. Per quanto riguarda l'accertamento
antimafia richiesto alla Questura di Aosta in data 18 novembre 2013
e 16 dicembre 2013, essendo decorsi i termini di cui all'articolo
92, comma 2, del decreto n. 163/2006, ai sensi del successivo comma
3, dovendo garantire l'espletamento del servizio di manutenzione
invernale in prossimità dell'inverno, si è proceduto, in assenza
dell'informazione antimafia, sotto condizione risolutiva. La
comunicazione che attesta la regolarità relativa alla non
sussistenza di tentativi di infiltrazioni mafiose è stata
rilasciata il 26 luglio 2014 dalla Questura di Aosta con nota
protocollo n. 153.
Al quesito n. 2 rispondo dicendo che, a seguito degli atti di
diniego emessi dal Questore di Aosta il 19 aprile 2016, sono state
fin da subito impartite dal Dirigente della struttura viabilità
disposizioni al personale della struttura affinché, in caso di
ulteriori nevicate sulla strada regionale n. 44 della Valle del
Lys, il servizio di manutenzione venisse eseguito direttamente con
mezzi e attrezzature di proprietà regionale. Con nota del 3 maggio
2016 è stato invece disposto formalmente all'impresa Agf
l'immediata sospensione del servizio di manutenzione invernale
sulla strada regionale 44 della Valle del Lys, in attesa
dell'adozione del provvedimento di revoca del servizio.
Dalle ore 10:13 assume la presidenza il Vicepresidente
Follien.
Follien (Presidente) -
La parola al Consigliere
Bertin.
Bertin (ALPE) -
E siamo a quattro. Sono ben quattro in
meno di un anno le imprese valdostane colpite da interdittive
antimafia, imprese nelle quali la situazione è talmente grave,
nelle quali sussistono dei tentativi di infiltrazione tali da
condizionare le scelte dell'amministrazione di queste società, sono
situazioni serie riguardo all'infiltrazione. La cosa purtroppo mi
sorprende fino ad un certo punto.
Sono ormai anni che evidenzio il pericolo della presenza della
'ndrangheta in Valle d'Aosta, una presenza che può condizionare
negativamente il futuro di questa regione nell'ambito economico, e
non solo. Queste interdittive antimafia sono l'ennesima
dimostrazione che il problema esiste. Diversamente da quanto si è
cercato di fare finora, di guardare da un'altra parte, il problema
dell'infiltrazione e della presenza della 'ndrangheta in Valle
d'Aosta è un problema serio e soprattutto in certi settori che
conosciamo, quello edilizio e quello turistico, che sono in parte
legati. Possono condizionare gravemente l'evoluzione di questi
settori economici, anche in ragione delle disponibilità finanziarie
che hanno a loro disposizione le organizzazioni criminali di stampo
mafioso in Valle d'Aosta, come in tutto il nord Italia.
Le forze di polizia stanno facendo in modo egregio la loro
parte, e per questo vanno ringraziate; anche queste interdittive
dimostrano che le forze di polizia stanno seguendo in modo adeguato
la situazione che rimane seria. È un'opera di contrasto nel caso
delle interdittive, e anche di prevenzione, perché le interdittive
hanno pure un valore preventivo rispetto a possibili danni che
possono effettuare nel sistema economico queste imprese
potenzialmente infiltrate.
Non soltanto le forze di polizia devono fare la loro parte come
stanno facendo, ma tutta la società deve fare la propria parte,
in primis
le istituzioni politiche, che per troppo tempo
hanno fatto finta di niente. La legalità deve essere la priorità a
tutti i livelli. Bisogna smetterla di sottovalutare la questione
della 'ndrangheta. L'attenzione deve essere massima, sia degli enti
locali che della Regione. Anche in questo caso vediamo che sono
quasi 2 milioni gli euro di lavori affidati a queste imprese, poi
riconducibili a questa fattispecie, per cui è anche superfluo
separarle, perché sono legate allo stesso provvedimento e hanno gli
stessi fondamenti che giustificano il provvedimento interdittivo.
Sono circa 2 milioni e se ricordiamo quanto successo con la
Gecoval, che ha avuto quasi 7,5 milioni di lavori dal 2008 ad oggi,
7,5 milioni sono tanti, soprattutto in un periodo nel quale gli
appalti pubblici sappiamo che non sono così numerosi. La cosa che
fa riflettere ancora di più è che ben 2,5 milioni di questi lavori
affidati a Gecoval sono stati affidati per cottimo fiduciario senza
gara d'appalto. È una cosa che deve fare riflettere, perché
affidare per cottimo fiduciario ad una società che poi si vede
essere in qualche modo vicina alla 'ndrangheta, a tal punto da
esserne potenzialmente condizionata, è un fatto grave che deve
farci riflettere. Probabilmente la nostra società valdostana non ha
ancora tutti gli anticorpi per capire cosa sta succedendo e la
gravità della situazione. Per questo dobbiamo tenere alta
l'attenzione delle istituzioni politiche e sensibilizzare a tutti i
livelli a stare attenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK