Consiglio Regionale della Valle d'Aosta - Oggetto del Consiglio n. 2521 del 21 febbraio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2521 del 21 febbraio 2007 - Resoconto
OGGETTO N. 2521/XII - Criteri di gestione del riscaldamento
degli uffici dell'Amministrazione regionale.
(Interpellanza)
Interpellanza
Premesso che:
- la Regione Valle d'Aosta ha dato adesione alla terza
giornata nazionale del risparmio energetico, fissata il 16 febbraio
in concomitanza con l'anniversario dell'entrata in vigore del
protocollo di Kyoto;
- in una nota diffusa dall'ufficio stampa della Presidenza
della Regione si legge che l'Amministrazione regionale "intende
mettere in atto una serie di proposte volte al risparmio
energetico... in particolare, la Valle si Illuminerà di meno
spegnendo, nel corso della serata di venerdì 16, l'illuminazione di
tutti i castelli della Valle d'Aosta, abbassando al di sotto dei 20
gradi il riscaldamento del Palazzo regionale e di tutte le sedi
degli assessorati regionali a partire dalle ore 15 e fino alle
19...";
- il riscaldamento degli uffici regionali è per la maggior
parte di essi regolato con temperature eccessive che obbligano
sovente all'apertura delle finestre, comportando così un inutile
spreco di risorse ed un maggior inquinamento;
i sottoscritti Consiglieri regionali
Interpellano
l'Assessore delegato per sapere:
1) quali sono i criteri con i quali sono gestiti gli impianti
di riscaldamento;
2) quali meccanismi contrattuali sovrintendono la fornitura
del combustibile degli immobili regionali adibiti a sedi
istituzionali;
3) se conduzione e fornitura sono oggetto di un unico
appalto;
4) se ritiene soddisfacente l'attuale situazione inerente la
gestione del riscaldamento negli uffici regionali o se ritiene
necessario apportarvi modifiche e in caso affermativo quali
indirizzi intende perseguire.
F.to: Frassy - Lattanzi - Tibaldi
Presidente
- La parola al Consigliere Frassy.
Frassy (CdL)
- Immagino sia l'Assessore Cerise a
rispondere su questa interpellanza. L'interpellanza prende le mosse
da quella iniziativa promossa da un programma della "RAI": "Mi
illumino di meno", che è stata poi recepita dalla Giunta regionale
con una deliberazione che titola: "Adesione all'iniziativa "Mi
illumino di meno"", poi viene spiegato cos'è che si illumina di
meno, perché per un attimo, leggendo i titoli delle deliberazioni,
avevamo auspicato che la Giunta si illuminasse di meno rispetto
alla sovrapposizione mediatica che ultimamente la porta spesso ad
essere protagonista di una politica dell'annuncio che non sempre si
concretizza nell'attività amministrativa vera e propria.
Condividiamo le preoccupazioni che vengono espresse da più parti
sui problemi dell'inquinamento e del risparmio energetico, perciò
riteniamo che la Giunta abbia fatto bene a dare la propria adesione
a questa iniziativa, peraltro un'iniziativa di sensibilizzazione
che riteniamo debba trovare una sua applicazione al di là della
giornata individuata nella ricorrenza del "Protocollo di Kyoto",
che è il 16 febbraio. Abbiamo visto con una serie di dichiarazioni
fatte dalla Giunta e dagli uffici tecnici della stessa il tipo di
indicazioni che avete dato. Noi riteniamo che questa problematica
abbia un senso nel momento in cui si va a "mettere a fuoco" le
fonti del consumo energetico che possono poi diventare dall'altro
punto di vista le fonti del risparmio energetico: ecco perché
abbiamo focalizzato tale interpellanza prendendo spunto da questa
giornata di sensibilizzazione su una problematica che, secondo noi,
esiste, ma che non ci sembra che fino ad oggi abbia trovato grande
attenzione: quella del riscaldamento degli immobili di proprietà
regionale, in particolare degli uffici istituzionali.
Abbiamo la sensazione da utenti di questo immobile, penso che
l'Assessore Cerise possa condividere questa sensazione... entrando
nei vari uffici vi è la sensazione d'inverno che vi siano
temperature esagerate rispetto a quelle che dovrebbero essere le
temperature che per legge non dovrebbero superare i 20° con una
tolleranza massima di 2°; temperature elevate che non fanno bene
per gli sbalzi termici, per le possibilità di proliferazione di
germi e batteri, ma che portano a dei grandi consumi e a dei grandi
sprechi. Vorremmo capire quali sono i meccanismi di tipo
contrattuale che sovrintendono alla fornitura del combustibile,
perché spesso chi vende combustibile ha interesse a vendere più che
a risparmiare combustibile, di conseguenza non si pone il problema
del risparmio energetico. Vogliamo capire se conduzione e fornitura
nei vari immobili sono 2 concetti suddivisi nella gestione e dunque
negli appalti, o se gestione e conduzione fanno parte di un appalto
unico. Alla luce di questa breve panoramica che ho cercato di fare,
vorremmo capire qual è la sensazione dell'Assessore in relazione
alle problematiche di gestione del riscaldamento e capire se la
ritiene soddisfacente, o se ritiene sia necessario apportarvi dei
correttivi e con quali tempi o criteri, o principi generali.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- È un problema molto complesso, d'altra
parte non esiste tanto un concetto di stabile pubblico, ma esiste
una serie di realtà pubbliche che sono nate in altri tempi, con
alcuni impianti architettonici e con dei tipi di utenza che via via
sono stati adattati in funzione anche delle evoluzioni normative;
per questo abbiamo nominato lo scorso anno una specie di
supertecnico che ci faccia una revisione di tutti gli stabili
regionali per quanto riguarda il risparmio energetico. Prima del
2004 l'Assessorato espletava con cadenza annuale 3 gare d'appalto
finalizzate alla gestione del calore negli stabili della Regione,
distinte per destinazioni d'uso dei fabbricati in uffici, non
uffici e scuole. Nel 2004, a seguito di una serie di constatazioni
circa le problematiche che emergevano da questo modo di fare gli
appalti e da questo tipo di servizi, si è optato per un unico
aggiudicatario del servizio energia che comprendesse sia la
fornitura del combustibile, sia la gestione e manutenzione degli
impianti, ciò al fine di ottenere - poi le dirò come - un risparmio
sul consumo del combustibile che l'aggiudicatario dovrebbe
perseguire al fine di garantirsi un profitto maggiore sullo sconto
unico effettuato per l'intero servizio, evidentemente lui più
risparmia e più guadagna.
Il servizio di riscaldamento invernale è attivato per la durata
consentita in relazione alla località di ubicazione dell'immobile
ed erogato in modo tale da mantenere nei diversi ambienti di ogni
singolo edificio le condizioni di "comfort" previste dal DPR n.
412/1993 e successivamente integrato, e qui sorge un problema
perché questo decreto prevede che siano 20 gradi costanti + 2
gradi, che sono quei gradi che dovrebbero servire alle dispersioni
dovute al fatto che gli uffici pubblici sono sovente frequentati
dal pubblico, quindi vi sono delle entrate di aria fredda e uscite
di aria calda. Succede che, laddove non si verificano queste
condizioni, vi è un innalzamento della temperatura; peraltro
abbiamo altri uffici dove, quando la fruizione è eccessiva, si
hanno invece delle temperature che sono inferiori. Da qui
l'esigenza di fare una sorta di riesame di tutti gli edifici per
capire quali potrebbero essere gli interventi per cercare di
razionalizzare tutto il servizio. Vi è assieme anche il servizio di
raffrescamento e di climatizzazione estiva, che è attivato secondo
le tempistiche e le modalità impartite dall'Amministrazione
regionale. Per ciascun impianto termico è applicato il
corrispettivo unitario offerto relativo alla tipologia di
combustibile utilizzato per alimentare l'impianto stesso (gasolio o
metano). Per il calcolo di questo corrispettivo si applica una
formula matematica adottata nelle cosiddette "gare Consip". La
conduzione e fornitura del combustibile sono state oggetto di unico
appalto, pur se convenzionalmente, anche ai fini fiscali, il
servizio di gestione del calore stabilisce che il corrispettivo
risulta composto dall'80% per la fornitura del combustibile e il
20% per le prestazioni dei servizi e di manodopera. Tali quote a
partire dal secondo anno sono del 70% per i combustibili e del 30%
per la manodopera ed i servizi.
Sui risultati ottenuti vi è da dire che rispetto al passato vi è
stato un netto miglioramento, soprattutto per quanto riguarda la
gestione delle cosiddette "criticità", perché adesso la ditta che
ha appaltato il servizio è direttamente sollecitata dalle singole
strutture regionali, che registrano delle anomalie e, di
conseguenza, può intervenire subito; qui vi è anche una direzione
dei lavori che è tenuta a far rispettare il capitolato. È stata
rilevata una maggiore tempestività soprattutto nei malfunzionamenti
e c'è una risposta meno generale, ossia se vi sono problemi che
riguardano una struttura, si dà una risposta lì. Il vero problema è
che bisogna "rimettere mano" in un'ottica di risparmio energetico
con degli interventi di tipo strutturale per rendere meno
dispersivi gli uffici, anche razionalizzando gli accessi al
pubblico, perché abbiamo a che fare con stabili di tutti i tipi,
alcuni sono stati aggiornati, questo per esempio è uno stabile del
1965 e non è stato concepito con dei criteri di risparmio
energetico: basti pensare alla dispersione di queste scale, di
questi corridoi, i corridoi degli uffici che danno direttamente su
dei vani che sono sempre oggetto di correnti, certo questo non
aiuta. Stiamo quindi cercando di "mettere mano" stabile per stabile
secondo una logica di risparmio energetico, è un lavoro lungo e
anche complesso tenuto conto che qui siamo di fronte a una materia
in continua evoluzione e dire di fare ricorso agli ultimi ritrovati
è una presunzione. In ogni caso noi ci siamo dati questo tipo di
percorso...
(interruzione del Consigliere Frassy, fuori
microfono)
... il meccanismo dell'appalto è che è fissata una cifra,
l'appaltatore ha tutto l'interesse a risparmiare meno nel consumo
perché, siccome la cifra resta sempre quella, lui più consuma e
meno guadagna. Qui l'appalto è per 5 anni, non è per un anno solo,
questo è il meccanismo per il quale lui è sollecitato a consumare
meno. Se vuole, le faccio avere le formule contrattuali.
Presidente
- La parola al Consigliere Frassy.
Frassy (CdL)
- Alcune brevi considerazioni. Penso che il
problema che abbiamo sollevato anche dalla risposta dell'Assessore
sia un problema reale, ossia un problema sul quale è opportuno fare
delle riflessioni con un maggior approfondimento rispetto a quanto
in passato non sia stato fatto.
Avevamo anche noi il ricordo di questo super tecnico nominato
circa un anno fa, non sappiamo però quali siano alla fine le
risultanze di tale nomina, ossia se vi sono delle relazioni che
vengono aggiornate periodicamente, ma soprattutto quali sono alla
fine i risultati che si danno a queste considerazioni, perché lei
ha detto bene: qui bisogna iniziare a fare degli interventi di tipo
strutturale. Devo dire che, rispetto al problema strutturale e
comunque un problema che esiste nella nostra Regione, è un problema
che incide meno che in altre Regioni, perché se facciamo il
censimento delle sedi fisiche dei vari Assessorati, lei converrà
con me che sono per la maggior parte immobili che sono stati
recentemente ristrutturati: mi riferisco all'immobile dove ha sede
il suo Assessorato, a quello dell'Assessorato dell'agricoltura, a
quello dell'Assessorato della sanità, sono immobili che hanno
recepito per massima parte quelle che avrebbero dovuto essere
tecnologie avanzate rispetto ai problemi della dispersione, ma
anche dell'impiantistica. Dal punto di vista strutturale, poi forse
sarebbe opportuno iniziare ad ipotizzare dei piani di manutenzione
che forse sono banali dal punto di vista dei costi, ma che
potrebbero dare dei risultati significativi. Basti pensare alle
valvole termostatiche sui singoli termo, piuttosto che su quelle
salite che danno alimentazione ai vari anelli, ossia con valvole
termostatiche riusciamo a controllare in tempo reale la temperatura
ambientale, di conseguenza ad incidere sul consumo.
Spostandoci poi dal riscaldamento al discorso dell'iniziativa
"Mi illumino di meno", anche utilizzare diversi e più vantaggiosi
sistemi di illuminazione può comportare risultati di risparmio
energetico significativo, perciò penso che, alla luce di questa
riflessione che abbiamo fatto nell'approfondimento di tale
tematica, sia opportuno individuare dei meccanismi di manutenzione
sistematica che portino alla rimozione di queste anomalie e di
questi eccessi. Lei ha detto: "è un appalto innovativo, perché c'è
un tetto e di conseguenza l'interesse dell'azienda che si è
aggiudicata l'appalto è quello di servire meno combustibile perché
aumenta il suo margine": questo può essere sicuramente vero,
diciamo che non ci risparmiamo nulla in termini quanto meno
economici, nel senso che è un meccanismo che, se viene realizzato,
è a tutto beneficio dell'azienda che si è aggiudicata la
manutenzione, forse sarebbe opportuno individuare anche altri
meccanismi. Prendiamo atto dello "stato dell'arte", ma riteniamo
che debba e possa essere fatto di più in tale settore, a
prescindere dai tempi lunghi di questo appalto, che mi sembra di
aver capito interesserà per almeno 2 anni e mezzo o 3
l'Amministrazione regionale. Probabilmente a fianco a questo
aspetto dell'appalto possono essere avviate tutta una serie di
revisioni di piccolo importo, ma di grande risultato dal punto di
vista del contenimento dell'energia consumata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK