Consiglio Regionale della Valle d'Aosta - Oggetto del Consiglio n. 2781 del 6 giugno 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2781 del 6 giugno 2017 - Resoconto
OGGETTO N. 2781/XIV - Interpellanza: "Creazione di un
servizio di odontoiatria a favore di persone con disabilità
psicofisica".
Rosset (Presidente) -
Come concordato, il punto n. 12
viene discusso con il punto n. 15, quindi punto n. 13 dell'ordine
del giorno. Per l'illustrazione, chiede la parola il collega
Guichardaz, ne ha facoltà.
Guichardaz (PD-SIN.VDA) -
Ho preso l'abitudine di
presentare una o più iniziative in ogni Consiglio con l'obiettivo
di sollecitare la presa in carico di problematiche avvertite da
alcune specifiche categorie di persone, con la prospettiva
certamente di trovare delle soluzioni, di stimolare azioni
concrete, ma anche con l'idea di sollecitare una maggiore
attenzione da parte della politica, quindi della comunità che noi
rappresentiamo, verso i più deboli: verso coloro che spesso per
condizione personale, fisica, sociale devono purtroppo vivere la
propria condizione di malattia, di disabilità o anche solo il
proprio essere "diversi" con fatica maggiore rispetto a chi è
considerato "normale". Abbiamo parlato, ad esempio, dei problemi
della fornitura dell'ossigeno, il servizio di ossigenoterapia in
Valle d'Aosta, del supporto alle famiglie dei malati di leucemia o
le famiglie che subiscono il cosiddetto "lutto prenatale" e
"perinatale". Abbiamo discusso proprio durante lo scorso Consiglio
dei problemi di persone affette da malattie tipo il diabete, che
devono fare la visita della patente con tempi di attesa
incredibili. Ho portato all'attenzione di quest'aula fatti
riguardanti comportamenti deprecabili nei confronti di persone
provenienti da altri Paesi, nostri ospiti, nostri concittadini.
Abbiamo cercato fino ad ora di sollevare, in un'ottica spero
costruttiva, problematiche specifiche di singole categorie, ma che
una società che si dice civile deve saper affrontare almeno con lo
stesso impegno di quelle più diffuse. Le società considerate
evolute sono anche quelle che sanno stare vicine prima di tutto ai
cittadini più bisognosi di cura e di attenzione, ai più fragili.
Chi dimentica queste categorie, chi trascura in ossequio ad altre
priorità fa il danno degli interessati e delle loro famiglie, ma
soprattutto mette in discussione le basi costitutive del modello di
società moderna, che è un modello di società solidale e
universale.
Assessore, tra l'altro, ne approfitto per anticiparle che nel
prossimo Consiglio chiederò conto del perché l'USL ha tolto le
prestazioni di agopuntura per i malati oncologici, una pratica che
sicuramente non guarisce dalla malattia, ma che allevia in modo
efficace gli effetti collaterali della chemioterapia e della
radioterapia. Una prestazione che magari sembra un "di più" a noi
che siamo in salute, ma che ha dimostrato che la nostra sanità sa,
anzi, ha saputo fino ad ora affrontare non solo la cura della
malattia, ma anche gli effetti secondari, spesso dolorosi e
devastanti, delle cure della terapia. In buona sostanza, che fino
ad ora ha saputo farsi parte delle sofferenze e del disagio dei
propri malati. Era solo per anticipare una questione che richiede
tatto e che, come al solito, viene affrontata dai mega
dirigenti dell'USL come una cosa di normale amministrazione,
di scarsa importanza, trascurabile se raffrontata alla cura della
patologia, le mille priorità della nostra sanità, scusa sempre in
auge quando si tagliano servizi.
Per tornare all'iniziativa, vogliamo qui affrontare il problema
dell'assistenza odontoiatrica a favore delle persone disabili, in
particolar modo di quelle poco o per nulla collaborative. Se il
problema non mi fosse stato evidenziato da un parente di una di
queste persone sfortunate, non mi sarebbe mai venuta in mente la
necessità di applicare protocolli e metodiche differenziate per
questo tipo di pazienti. Mi spiegava il genitore di una persona
affetta da una disabilità gravissima, non solo fisica ma anche
psichica, che sua figlia deve essere sottoposta ad anestesia
generale anche solo per un'otturazione o per una seduta di igiene
dentale, in quanto totalmente incapace di seguire ogni tipo di
istruzione da parte dell'odontoiatra e soprattutto totalmente
incapace di stare ferma. Sembra una banalità. Quando andiamo dal
dentista, ci chiede di aprire la bocca, di posizionare la lingua in
un modo o nell'altro, di fare dei gesti e dei movimenti che
facilitino nelle sue operazioni di cura e di prevenzione, ma per
una persona non in grado di intendere e di volere, o incapace di
stare ferma in una determinata posizione queste semplici operazioni
diventano un'impresa a volte impossibile. Pensiamo anche a un
anziano malato di Alzheimer, o a un paziente affetto da patologie
che lo fanno muovere in modo scoordinato e incontrollato: mi viene
in mente il morbo di Parkinson, ma non so se è appropriato come
riferimento. Pensiamo ad un bambino autistico e pensiamo alla
difficoltà insormontabile di operare con le consuete tecniche
adottate per una persona cosiddetta "normale".
È per questo motivo che ho imparato, non ne sapevo niente, che
esiste una branca dell'odontoiatria che si occupa proprio di queste
persone, che sono - quello di prima è un piccolo elenco - molte di
più di quelle che immaginiamo, colleghi. Una branca - dicevo - che
prende il nome di odontoiatria speciale. Ho fatto un po' di ricerca
su internet e i centri che operano su pazienti di questo genere
sono relativamente pochi, esistono perlopiù nelle regioni del Nord
e del Centro, con qualche eccellenza nel Sud e spesso esistono,
colleghi, se dietro ci sono persone sensibili e autorevoli, bisogna
essere convincenti con la propria organizzazione per attivare un
servizio del genere, se dietro ci sono professionisti che decidono
di mettersi in gioco dedicando al problema buona parte del loro
tempo e delle loro energie, ma soprattutto organizzazioni sanitarie
- e qui viene l'obiettivo dell'interpellanza - che decidono di
investire nel settore risorse umane ed economiche e soprattutto che
sappiano gestire le proprie professionalità interne secondo una
vera e propria azione coordinata. Si tratta di attività che
richiedono sensibilità individuale, certo, ma anche un lavoro
multidisciplinare condiviso, che sappia far operare insieme diversi
professionisti: l'anestesista, il geriatra, il pediatra, lo
psicologo, l'odontostomatologo, il gastroenterologo, l'igienista
dentale. Teniamo conto che questa categoria di pazienti, che spesso
non sono neppure in grado di comunicare le proprie sensazioni, i
propri bisogni, i propri disagi, il dolore che provano, presenta
delle problematiche acuite rispetto a chi è autosufficiente.
Leggevo che sono molte di più in queste persone le patologie
connesse alla scarsa igiene orale, le parodontiti, ad esempio, o le
patologie del cavo orale che, se non affrontate correttamente e
adeguatamente, costringono all'uso più massiccio - e forse più
comodo da parte degli operatori non sensibilizzati - di medicinali
quali antidolorifici, antibiotici fino alla definitiva estrazione
dei denti, soluzione che potrebbe tranquillamente essere evitata
con una prevenzione normale e continuativa. Mi dicono che queste
persone, per le difficoltà che ho appena evidenziato, hanno spesso
una dentatura compromessa, esteticamente sgradevole. Sono
maggiormente soggette al deposito di tartaro, all'ingiallimento dei
denti, al guasto della dentatura, a problemi gengivali: questo
anche per la mancanza di centri specializzati, di strutture che
utilizzino, per le operazioni anche più banali di prevenzione,
protocolli differenziati.
Parlavo prima della necessità per i pazienti non collaborativi
di operare in ambiente operatorio sotto anestesia, ma ho letto
anche di percorsi lunghi, ma efficaci, con psicologi, magari con
figure di supporto. Leggevo giusto ieri dell'utilità del supporto
dei medici
clown
, per esempio, nel caso di bambini affetti
da autismo, con gravi patologie dello spettro autistico. Io di
questa materia ne capisco molto poco, le informazioni derivano
tutte da approfondimenti miei personali sul tema e non da confronti
diretti con gli operatori interessati, tranne l'esperienza che vi
ho citato all'inizio.
Con questa interpellanza quindi, Assessore, vogliamo sollecitare
la presa in carico nella nostra regione, nella civile Valle d'Aosta
di un problema che non è solo di una piccola categoria di persone,
e ribadisco "di persone", ma è di tutti. Non ci sono cittadini di
serie A e di serie B, tutti siamo cittadini allo stesso modo, anzi
quelli più sfortunati, le loro famiglie che si fanno carico spesso
con fatica della loro assistenza devono essere messi in cima alle
priorità, perché una società moderna, evoluta e civile si
costruisce proprio intorno alle persone più indifese e
bisognose.
Presidente -
Per la risposta, chiede la parola
l'Assessore Bertschy, ne ha facoltà.
Bertschy (UVP) -
Grazie Consigliere Guichardaz, la sua
ampia esposizione mi permette anche di annunciare che, rispetto al
tema della disabilità o della diversamente abilità, si sta facendo
un percorso e faremo un percorso nel corso dell'autunno per
costruire insieme una visione per il futuro. Rispetto
all'attenzione che, come dice lei, va data alle persone che
rappresentano nella società magari una minoranza, un numero di
persone che ha più difficoltà di farsi sentire e ascoltare, ci sono
tutte le attenzioni politiche personali del governo, della
maggioranza e in questo senso credo del Consiglio tutto.
L'intenzione è, a partire da questo mese, di incontrarci con i
responsabili delle associazioni, dei CEA per arrivare nell'autunno
a dedicare una giornata al mondo della disabilità per porre
attenzione a cosa si sta facendo, ai servizi che probabilmente in
certi casi andranno rivisitati e ripensati rispetto ai bisogni e
anche ai bisogni emergenti. Soprattutto per costruire insieme,
intorno alle famiglie, una rete ancora più forte di quella presente
ad oggi, per costruire un progetto politico di visione per il
futuro, nel quale rientrano a pieno titolo evidentemente le
attenzioni di tipo medico, di tipo sanitario anche come quella che
oggi lei ha portato in aula.
Per venire invece puntualmente alla risposta e per invitarla
eventualmente a collaborare a questo periodo di lavoro, che ci
porterà nell'autunno a confrontarci su tanti temi, le rispondo
puntualmente rispetto all'incarico, alla situazione relativa
all'odontoiatria, che è uno di quei problemi che in questo momento
l'azienda vive. Nel mese di febbraio si è dovuto sospendere
l'incarico ad un odontoiatra, che era convenzionato con l'Azienda
sanitaria di Cuneo a causa dell'incompatibilità del suddetto a
ricoprire l'incarico. Tale odontoiatra effettuava per l'azienda
della Valle d'Aosta sia l'attività ambulatoriale, sia l'attività di
sala operatoria. Allora l'azienda ha avviato una trattativa per
avere, insieme all'azienda sanitaria Torino 4, la condivisione di
un medico odontoiatra, trattativa che si è conclusa in questi
giorni e che è in fase di approvazione. In questa nuova convenzione
si prevede la messa a disposizione della nostra azienda del dottor
Giovanni Crosa, Responsabile della struttura di Odontostomatologia
dell'Azienda 4, per l'espletamento di consulenze di odontoiatria,
di interventi in sala operatoria presso l'Ospedale Parini per un
numero di 400 ore fino al 31 dicembre 2017. Questa collaborazione
potrà permettere gli interventi di odontoiatria a quei pazienti
che, per le particolari condizioni psicofisiche, necessitano di
ambienti protetti e di procedure di sedazione o di valutazione
degli interventi non effettuabili negli ambulatori territoriali.
Evidentemente si tratta anche qui, io rispondo da qualche mese, un
po' in emergenza rispetto a certi servizi...non può essere questa
la visione futura, anche per la premessa che ho fatto alla risposta
della sua interpellanza.
Tra l'altro, condivido il fatto che in aula si riesca insieme ad
approfondire bisogni specifici, che a volte sembrano non
interessare i più, ma vanno a considerare nella maniera più
corretta possibile i bisogni di tutte le persone ed è questo che la
civiltà della nostra comunità e della comunità valdostana deve
rappresentare in ogni settore. Questa quindi non è la
configurazione definitiva, non è la risposta ad un servizio che
deve nel prossimo futuro, invece, essere in termini di
organizzazione pubblica ripensato e riorganizzato. La cosa positiva
è che è in corso da parte dei due chirurghi attualmente a nostro
servizio una specializzazione da parte di uno di questi due
chirurghi, che si sta specializzando in questa direzione e potrebbe
nel giro di due anni dare in questo senso delle risposte. Se da un
lato quindi abbiamo per qualche mese una copertura attraverso
l'Azienda sanitaria, abbiamo anche da immaginare per il 2018 e il
2019 come dare un servizio stabile, che risponda al meglio anche a
tutte le sollecitazioni che lei ha portato in aula.
Credo quindi che l'impegno del nuovo Direttore generale, della
Direzione strategica che verrà formata attraverso gli obiettivi di
mandato che colgono comunque tanti aspetti, compresa
l'umanizzazione delle cure, compresa l'attenzione dei bisogni più
piccoli...nei prossimi mesi dovremo lavorare a far sì che, al di là
delle convenzioni che servono per trovare risposte puntuali, si
trovi un'organizzazione definitiva del servizio che dia risposta a
problemi importanti non per il numero che rappresentano, ma per
l'attenzione che va data alle famiglie e a queste persone. Da parte
mia, da parte nostra quindi tutta l'attenzione a seguire, da un
lato, questa prima fase, dall'altro, ad immaginare un servizio
stabile in futuro nel tempo.
Presidente -
Per la replica, chiede la parola il collega
Guichardaz, ne ha facoltà.
Guichardaz (PD-SIN.VDA) -
Questa è l'idea della perfetta
integrazione tra sociale e sanitario, il
welfare
che si
incrocia così com'è stato voluto anche con i piani socio-sanitari,
che si incrocia con le questioni sanitarie, perché spesso i
disabili, i malati di queste categorie necessitano di un'assistenza
particolare, è bene che si intenda fare un percorso in questa
direzione. Noi ci siamo, credo che non ci siano maggioranze e
minoranze, colori. Se volete coinvolgerci, ci sono le commissioni
apposite, ci sono eventualmente i gruppi di lavoro, però
l'importante è che i tavoli che si fanno e che si faranno non siano
però dei tavoli giusto per dire che si è fatto qualcosa, perché di
promesse vane, di aspettative se ne sono create fino ad oggi troppe
e credo che pochi tavoli, ma produttivi siano probabilmente una
soluzione adeguata, risultati un po' per volta senza far vedere
alle persone che si sta lavorando tantissimo su più filoni e poi
non si conclude un accidente di niente.
Credo che sulla questione vada posta non solo l'idea della
soluzione immediata. È bene che ci sia questa convenzione con l'ASL
4, con il dottor Crosa, 400 ore non sono tantissime, ma è sempre
comunque un inizio. Si deve però veramente ragionare in questo
ambito, nell'ambito proprio dell'Odontoiatria rivolta a queste
categorie in termini di progetto perché, come dicevo prima, l'ho
imparato - non sono un tuttologo, io della questione non ero mai
stato investito - ed è necessario un lavoro attento di
équipe
, un lavoro che metta insieme proprio sotto magari un
unico coordinamento più professionalità. È bene quindi che la
politica, l'azienda si metta nell'ottica proprio per dare
quell'idea di società solidale attenta ai più bisognosi di creare
una struttura di Odontoiatria speciale, magari in collaborazione
con l'ASL 4 o con le ASL a noi vicino.
Credo potrebbe diventare anche, come altre strutture
d'eccellenza che noi abbiamo, anche una fonte di ritorno in termini
di mobilità attiva - attiva o passiva, adesso ho un buco rispetto
alle due definizioni -, comunque un ritorno di tipo economico nel
momento in cui si investe, si crea un centro d'eccellenza. Ne
abbiamo nella nostra sanità, abbiamo: la Medicina nucleare, la
Pneumologia, la Radiologia, la Chirurgia dell'obesità, sono tutte
strutture sulle quali sarebbe bene fare anche un ragionamento
proprio di
marketing
, perché, nel momento in cui esistono, è
possibile anche utilizzarle e metterle sul mercato in un'ottica di
do ut des
, quindi io creo la struttura, la potenzio, serve
ai cittadini e contestualmente contemporaneamente però creo degli
introiti e dei ritorni di tipo economico.
Spero che il nuovo Direttore generale sappia, come lei ha
auspicato, lavorare sull'umanizzazione delle cure. Spero che sappia
anche lavorare sull'umanizzazione del rapporto di lavoro
all'interno dell'Azienda USL. Poi discuteremo di un'interpellanza
sui presunti demansionamenti in USL. Io credo che sarà un compito
arduo, perché purtroppo oggi ci scontriamo con una dirigenza miope,
che ha degli obiettivi spesso settoriali, degli obiettivi di
budget
che vede le persone come delle risorse, come dei
numeri L'obiettivo, la sfida invece è proprio quella di umanizzare
sì le cure, quindi di creare sempre di più una situazione per cui
il malato non è un numero, ma è un essere umano, è una persona, ma
di umanizzare anche l'organizzazione, perché glielo dico proprio
con il cuore, Assessore: se noi non siamo in grado di ridare alla
nostra azienda una
mission
che vada al di là dei semplici
numeri e dei semplici risultati, io la vedo molto male.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK