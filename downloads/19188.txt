Consiglio Regionale della Valle d'Aosta - Oggetto del Consiglio n. 2337 del 4 dicembre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 2337 del 4 dicembre 2001 - Resoconto
OBJET N° 2337/XI Suite de l’examen de la loi
de finance et de la loi de budget pour l’année 2002.
(Continuation et clôture de la discussion générale)
Président Je rappelle que nous sommes en discussion conjointe
des objets n° 8 bis et n° 8 ter à l’ordre du jour:
loi financière pour l’année 2002, discussion du
budget 2002 et triennal 2002-2004.
La parole au Conseiller Comé.
Comé (SA)
Sicuramente gli anni 1999 e 2000 saranno
ricordati dai Valdostani per i due fatti tragici che hanno colpito
duramente la nostra comunità: la chiusura del Tunnel del Monte
Bianco nel 1999 con il relativo isolamento dal resto
dell’Europa e nel 2000 l’alluvione
che ha messo in ginocchio la nostra economia e causato ingenti
danni.
L’attività dell’Amministrazione
regionale nel corso dell’anno 2001 si è concentrata
prevalentemente sulla ricostruzione nel tentativo di superare la
grande emergenza, nel tentativo di dare le risposte immediate alle
famiglie, alle attività economiche e alle strutture pubbliche che
erano state duramente colpite dall’evento calamitoso
dell’ottobre scorso.
Il bilancio di previsione del 2002 è ancora fortemente
condizionato da tali eventi e vuole, con grande senso di
responsabilità e di immediata concretezza, andare verso il ritorno
alla normalità. La situazione infatti, per quanto riguarda il
quadro del post alluvione, vede la nostra Regione ancora sofferente
per un ammontare di 440 miliardi. Noi tutti auspichiamo che lo
Stato mantenga fede agli impegni che aveva assunto per quanto
concerne il finanziamento per l’alluvione, ma non
possiamo vivere di auspici e di speranze, non possiamo permettere
che passino degli anni senza ripristinare certe infrastrutture la
cui sofferenza può mettere in difficoltà le nostre attività
economiche e produttive.
No, caro collega Beneforti - mi dispiace che ora non sia
presente -, come ricordava nell’intervento
dell’anno scorso, la Valle d’Aosta
non è il Belice, le conseguenze negative
dell’alluvione sono state in gran parte cancellate e
ciò che rimane ancora da fare non lo sarà ancora per molto, anche
se - e mi auguro di sbagliare - senza l’intervento e
il rispetto degli impegni da parte dello Stato. Con grande serietà
e tempestività si è attivata questa manovra con il ricorso ad una
forma di indebitamento, la cui finalità rappresenta una garanzia
per i Valdostani, per permettere così di ritornare alla piena e
totale produttività nei diversi settori economici, dagli artigiani,
ai commercianti, agli operatori turistici e agli agricoltori, per
riprendere con slancio la via dello sviluppo socio-economico.
Se gli anni 1999 e 2000 sono stati negativi per la Valle
d’Aosta, certamente la data dell’11
settembre scorso, legato all’attacco terroristico
negli Stati Uniti, ha segnato una crisi internazionale il cui
impatto sulla crescita mondiale comincia a far sentire i suoi
effetti anche nella nostra Regione. Quel trend positivo della
congiuntura economica internazionale che si prevedeva si è
interrotto e segna l’incertezza dei mercati e del
rilancio economico. Va però ricordato con soddisfazione che il
nostro sistema economico riesce ad essere incisivo nella Regione,
il PIL della Regione sta aumentando.
Dal punto di vista del trend evolutivo del settore economico
dobbiamo osservare il clima di consolidamento del tessuto
produttivo insediato nella nostra Regione. Questo consolidamento ha
prodotto e produce un livello occupazionale di tutto rispetto e
superiore alla media nazionale, tant’è che il tasso
di disoccupazione si aggira intorno al 5 percento rispetto al 10
percento circa della media nazionale.
Anche il settore autonomo è caratterizzato da una voglia di
intraprendere, soprattutto nel settore terziario e dei servizi,
dove sono presenti segnali di apprezzabile ripresa nonostante i
fatti sicuramente non incoraggianti provocati dalle avversità
(chiusura del tunnel, alluvione dell’ottobre 2000)
che hanno pregiudicato seriamente i collegamenti viari e
ferroviari.
L’impegno di questo bilancio è ancora rivolto a
mantenere inalterate le risorse nel settore economico, con un
occhio di riguardo all’ambito della ricerca e della
qualità nel settore industriale. Devo dire che si può apprezzare
l’impostazione generale di questo documento
politico-amministrativo che, senza l’utilizzo della
leva fiscale, è riuscito a mantenere gli interventi nel sociale,
nei settori, come dicevo prima, economico, produttivo, ma
soprattutto è riuscito a mantenere la salvaguardia dei livelli
qualitativi e quantitativi di assistenza nell’ambito
della sanità. È ormai a conoscenza di tutti come la finanziaria di
quest’anno preveda che dal 1° gennaio 2002 le
regioni dovranno essere autosufficienti in termini di spesa
sanitaria.
L’accordo di pochi giorni fa tra gli assessori
regionali e il Ministro ha stabilito un tetto invalicabile per la
spesa farmaceutica rispetto al fondo e che l’unico
modo per superare detto limite risiede nella possibilità per le
regioni di utilizzare la leva fiscale oppure nella riesumazione del
ticket, ticket che è stato suddiviso in più fasce con una
gradualità che va dal 20 al 100 percento di pagamento a carico dei
cittadini. L’Assessore Vicquéry ci ha detto in
commissione che ci sarà anche la reintroduzione dei ticket per le
prestazioni specialistiche e che fra un anno o massimo due si
arriverà al ticket sui ricoveri ospedalieri.
Queste manovre da una parte mi preoccupano perché, se si cerca
di contenere le spese sanitarie gravando sui redditi dei cittadini,
è certo che non inizierà un circolo vizioso, si avrà una
significativa razionalizzazione delle spese, ma non vorrei vedere
stravolto il principio della sussidiarietà in materia di pressione
del "costo della salute" a carico dei singoli con la stessa
filosofia che il Ministro delle finanze propone in materia di
pressione fiscale. Si potrebbe ad esempio introdurre un sistema di
razionalizzazione della spesa farmaceutica, sicuramente diversa da
quella attuale, adeguando l’acquisto dei farmaci
alle effettive necessità del paziente, non più costretto a comprare
intere confezioni.
Si dovrebbe puntare su una diversificazione quantitativa delle
confezioni dei farmaci, tutti noi lo abbiamo vissuto: quante volte
abbiamo fatto uso di una parte dei farmaci prescritti e non pagati,
poi lasciati per mesi nel cassetto dei farmaci e regolarmente
buttati nei contenitori perché scaduti. Miliardi veramente buttati.
Per quanto riguarda le spese per il personale, mi spaventa
l’ipotesi di soluzione drastica annunciata
dall’Assessore, tipo il blocco del turnover che è
stato già attuato da altre regioni. Certamente con questa scelta si
miglioreranno i conti, ma a scapito dei servizi.
È con senso di responsabilità che noi dobbiamo dare delle
indicazioni precise ed essere conseguentemente coerenti
all’Assessore se puntare sulla qualità mantenendo e
migliorando la politica del controllo e della razionalizzazione
delle spese, trovando anche delle forme di co-finanziamento
pubblico/privato, o puntare sul contenimento tout court della spesa
sanitaria e noi abbiamo scelto la prima indicazione.
Vorrei fare brevemente due considerazioni
sull’agricoltura ed in particolare
sull’agricoltura di montagna che rischia di essere
abbandonata dai nostri campagnards che vedono il contesto montano
rispondere più alle aspettative turistico-ambientali che a quelle
agricole. È stato inaugurato sabato a Saint-Vincent
"l’Anno internazionale della montagna"; investiamo
senza timore in montagna per il mantenimento della gente sul
territorio. Non estremizziamo la conservazione del territorio a
scapito del peggioramento delle condizioni di vita dei nostri
montagnards, dell’uomo.
Il territorio di montagna lavorato, controllato è una garanzia
in termine di sicurezza per tutti coloro che abitano a valle. Mi
diventa difficile intravedere persone, oltre ai nostri campagnards,
disponibili a garantire per parecchi mesi, e non solo per una
giornata, la loro presenza in montagna, priva di collegamenti, con
difficoltà di sistemazione degli alpeggi, quindi in strutture con
condizioni igienico-sanitarie assai precarie, per amore di un
territorio intatto. In questo settore sono più importanti i fatti
rispetto alle parole e alle teorie.
Altro capitolo importante è quello della zootecnia. Nel 2001 in
questo settore c'è stato del malumore e del malcontento, si sta
finalmente avviando alla conclusione il "famoso disegno di legge n.
116", ma ad oggi non abbiamo ancora i dati certi per operare e per
permettere l'esame del provvedimento in questione da parte del
Consiglio per la sua approvazione.
Il Consigliere Nicco nel suo intervento ha dichiarato che
qualcuno ha remato controcorrente, non so a chi si riferisse, ma
noi della Stella Alpina abbiamo voluto remare con
l’Assessore e non stare seduti passivamente sulla
barca. In effetti abbiamo presentato delle proposte, alcune accolte
e altre ancora da valutare, che sono servite per quanto concerne la
ricerca dell’accordo con le associazioni degli
agricoltori, fortemente insoddisfatti per la situazione di
incertezza sugli aiuti alla loro categoria. Nelle materie in cui
abbiamo competenza primaria siamo in balìa delle decisioni della
Commissione europea, ciò non è pensabile.
Dovremo operare insieme affinché venga riconosciuta alla nostra
Valle la sua specificità e la sua particolarità, ma soprattutto
affinché l’Europa ci dia la possibilità, nella fase
ascensionale della stesura delle leggi e delle norme, di
partecipare con una rappresentanza politico-regionale.
Guardo con grande interesse al settore
dell’agricoltura biologica ed invito
l’Assessore a valorizzare e operare con grande
convinzione in questa direzione, cercando, attraverso una maggiore
formazione ed informazione, di sviluppare questa tendenza che darà
sicuramente delle garanzie sull’assoluta qualità dei
prodotti. La nostra Regione, la nostra piccola Valle
d’Aosta, in presenza di piccole entità e numeri
dovrà inevitabilmente puntare, non potendo sulla quantità, sulla
qualità.
Relativamente alla finanza locale, al di là del riparto in
rapporto alla legge n. 48/95 e dei suoi vincoli in percentuale che
su richiesta del CELVA negli anni si è ammorbidito,
quest’anno sempre su proposta del CELVA si sono
prelevati dei finanziamenti da diverse leggi di settore e sono
stati inseriti nel calderone del riparto. I sindaci hanno detto:
"dateci i soldi che poi ci gestiamo da soli"
e dal punto di
vista del principio non posso che concordare, anche se ritengo che
l'aver tolto alcune leggi di settore importanti creerà ai piccoli
Comuni difficoltà nel realizzare strutture importanti che
potrebbero rilanciare la propria comunità.
In effetti questo stato di preoccupazione lo si evidenzia nelle
difficoltà di determinazione del riparto da parte del CELVA.
Sicuramente in questi ultimi anni la tendenza degli enti locali è
andata verso la direzione di una sempre più ampia autonomia
gestionale, ma questa sarà ben delineata quando il quadro di
riferimento delle competenze in base alla n. 54 sarà presentato e
si potrà ragionare sulle funzioni ancora in capo alla Regione e
quelle in capo ai Comuni. Da quel momento dovremo fare un'analisi
attenta su quale ruolo la Regione intenderà svolgere e su come si
organizzerà per svolgere le sue funzioni.
Ultima brevissima considerazione sui trasporti. Ritengo che solo
con un trasporto efficiente si possa favorire lo sviluppo
socio-economico della Regione. La Valle d’Aosta deve
investire fortemente impegnando il Deputato europeo, i Parlamentari
e l’Assessore competente sulla politica nazionale ed
internazionale dei trasporti. Solo con una moderna rete
infrastrutturale la Valle si inserirà organicamente nel contesto
europeo e garantirà quote significative di traffico merci dalla
gomma alla rotaia. Fortunatamente dopo mesi di buio, a causa della
chiusura del Tunnel e dei danni provocati
dall’alluvione, si intravede la luce: è ormai -
anche se sono slittati i tempi - imminente
l’apertura del Tunnel del Monte Bianco con i
risvolti favorevoli.
Il dibattito sull'opportunità in termini di sicurezza di
progettare e realizzare una seconda "canna" sembra aprire un tavolo
di analisi dove la presenza della Valle d’Aosta
dovrà essere garantita in merito alle decisioni da assumere.
L’impegno da parte del Governo nazionale di
finanziare la progettazione del Tunnel ferroviario Aosta-Martigny è
un segnale importante che permetterà di inserire tale tratta
ferroviaria in un contesto di collegamento internazionale. La
politica del miglioramento dei servizi di trasporto pubblico, gli
adeguamenti all’aeroporto regionale, quali ad
esempio il sistema di radioassistenza, e il potenziamento dello
stesso come l’allungamento della pista non potranno
che proiettare la nostra Regione in un contesto europeo.
Bisogna dare atto che l’Assessore competente in
questi mesi non incoraggianti è riuscito a dare delle risposte
immediate ed efficienti che hanno permesso, e i dati lo confermano,
di non penalizzare la nostra economia.
Président
La parole à la Conseillère Squarzino
Secondina.
Squarzino (PVA-cU)
Ieri il relatore iniziava il suo
intervento ricordando che era alla sua prima relazione al bilancio
ed esprimeva un po' di incertezza, e magari un'inadeguatezza,
rispetto a tale novità e a tale compito. Credo che la "questione
bilancio" sia uno di quegli argomenti che, se non si ha alle spalle
una struttura potente come quella dell’Assessore
Agnesod e della Giunta nel suo complesso, sia difficile da cogliere
nei suoi diversi aspetti.
Quest’anno l’Assessore Agnesod ha,
per così dire, voluto aiutarci in questa analisi e ci ha offerto
una traccia dell’esame del bilancio indicando gli
obiettivi scelti come linee guida dell’impostazione
del bilancio stesso e anch'io, come altri colleghi, non mi voglio
sottrarre a questo suggerimento, direi che lo slogan "ritorno alla
normalità" ha avuto successo. Signor Assessore, credo che lei abbia
il genio del commercio, la capacità di pubblicizzare il suo
prodotto: "ritorno alla normalità", dopo gli eventi drammatici
della tragedia del Monte Bianco e dell’alluvione che
hanno condizionato, se pur per aspetti diversi, gli ultimi due
anni.
A bocce ferme, possiamo registrare che la chiusura del tunnel
non ha avuto, per fortuna, conseguenze negative
sull’andamento dell’economia
valdostana, come evidenziato dallo studio recente condotto
all’interno dei programmi Interreg, anzi
complessivamente c’è stato un aumento, se pur
minimo, delle entrate: l’incremento del 1999 è dello
0,53 percento. Anche dai recenti dati ISTAT, relativi
all’aumento del 37,9 percento
dell’export nel 2000, specie dei prodotti
metalmeccanici, ci viene un ulteriore segnale che la chiusura del
Traforo del Monte Bianco non ha nel breve periodo influenzato
negativamente l’economia regionale.
Non me ne voglia l’Assessore Agnesod, ma ogni
volta che si tentava di porre delle domande sul bilancio, che si
chiedevano degli interventi in alcuni settori, la risposta era
quasi sempre:
"Nel 1999 abbiamo avuto una perdita secca di
entrate a causa della chiusura del tunnel, nel 2000 abbiamo avuto
l’alluvione, per cui non siamo in grado di
rispondere alle richieste".
Per quanto riguarda poi l’alluvione, alcuni
segnali, come ad esempio l'elevato numero di imprese nate nel primo
semestre del 2001, specie nel settore dell’edilizia,
tendono a descriverci una situazione favorevole per
l’occupazione. Addirittura si potrebbe dire che la
necessità di ricostruire e ripristinare, ricorrendo ad ingenti
somme pubbliche e impiegate per un periodo molto breve, potrebbe
costituire un formidabile volano per l’economia
regionale. Per fortuna i due fatti, che hanno condizionato la vita
di questa Valle per due anni, si sono rivelati nel tempo non così
negativi come si temeva.
"Finita l’emergenza si riprendono dunque le
linee normali di intervento e di azione"
, così dice
l’Assessore Agnesod nella sua relazione. Ora, da che
cosa è caratterizzata questa normalità? Qui sicuramente riprenderò
concetti già detti da altri perché il bilancio è quello che è,
l’ottica con cui l’osserviamo è anche
abbastanza tipica di ogni forza politica e degli interessi che
ciascuno di noi rappresenta, quindi è chiaro che tornerò su alcuni
temi trattati già in quest’aula. Dicevo: da cosa è
caratterizzata questa normalità? Non è mutata, e non poteva essere
diversamente, l’enfasi con cui si sottolinea la
capacità produttiva della Regione, si prevede addirittura un
aumento del 3,6 percento per il 2000 a fronte di dati meno positivi
sia a livello italiano che a livello europeo.
Sappiamo che la Valle d’Aosta è una Regione
ricca, sono anni che lo diciamo. Il rapporto redatto
dall’Osservatorio epidemiologico regionale della
sanità ci ricorda che, a fronte di una media nazionale del valore
aggiunto pro capite di 31,6 milioni di lire, la Valle registra 40,4
milioni pro capite, quasi 9 milioni più della media nazionale, e
tale dato è confermato dall’imponibile medio per
residente che in Valle d’Aosta è di 17,440 milioni
di lire a fronte dei 16,848 del Piemonte e dei 13,614 della media
nazionale. Certo, noi abbiamo tante risorse. Il fatto è che
incameriamo più risorse di quelle che produciamo.
Nelle casse della Regione sono versati dallo Stato i 9/10 delle
entrate tributarie, a cui si aggiungono, come ricordava stamattina
con un'analisi puntuale il collega Curtaz, la quota sostitutiva
dell’IVA da importazione, l’IRAP,
l’addizionale regionale IRPEF, oltre a tutte le
risorse con vincoli di destinazione legate a singole leggi di
settore. Si superano abbondantemente i 10/10, si raggiungono i 13 o
i 14/10 a seconda dei calcoli che si fanno.
Nessun sistema federale, qualunque sia l’ampiezza
delle competenze riconosciute alle regioni o agli enti periferici,
può funzionare se si prende, come modello di riferimento per la
ripartizione delle risorse tra centro e periferia, quello
valdostano; probabilmente tale modello sarà rivisto quando si
metterà mano alla definizione delle risorse da riconoscere alle
singole regioni in applicazione della riforma del titolo V° della
Costituzione. Forse questo può spiegare perché, unica tra le
regioni italiane, in Valle d’Aosta non hanno vinto i
sì al recente referendum confermativo delle modifiche alla
Costituzione. Infatti dovranno essere ridefinite, insieme alle
competenze trasferite alle regioni, anche le risorse necessarie. In
quel momento apparirà per lo meno strano che nei confronti di una
regione, se pur speciale, vengono utilizzati parametri diversi da
quelli utilizzati per le altre regioni. Fra l’altro
occorrerebbe anche ricordare che contemporaneamente lo Stato
continua a sostenere in Valle spese sia direttamente, come
giustizia e trasporti, seppure malamente?
(interruzione del Presidente della Regione, fuori
microfono)
? le ferrovie, certo, le ferrovie dovrebbero, non lo fanno bene,
ma dovrebbero farlo. Dicevo: sia direttamente (come giustizia,
trasporti, servizi postali, uffici finanziari, polizia) sia
indirettamente con trasferimenti a famiglie e imprese, o
prestazioni pensionistiche. Anche questi trasferimenti
costituiscono parte della base economica e contribuiscono a
determinare l’andamento e la crescita a livello
locale.
La relazione al bilancio non riconosce che
l’attuale impianto delle entrate del bilancio è
effettivamente anomalo, come ricorda lo "studio Brosio" predisposto
in collaborazione tra "La Fondation E. Chanoux" e
l’Università di Torino per analizzare diversi
scenari economico-finanziari correlati a diverse ipotesi di
ampliamento dell’autonomia della Regione.
L’impianto delle entrate del bilancio prevede -
leggo testualmente in questo studio -:
"? un importante gettito,
il trasferimento sostitutivo dell’IVA sulle
importazioni, che non è giustificato da alcuna evidenza
logico-contabile (pone le sue basi in un agrément politico) e
produce le conseguenze abituali di disponibilità finanziarie
sovrabbondanti: inflazione da reddito, tendenza
all’aumento spropositato dei consumi rispetto agli
investimenti, eccetera.
Tale trasferimento presenta il rischio che
l’Amministrazione si preoccupi meno di fornire agli
amministrati le condizioni per produrre più reddito che di spendere
"oculatamente" ciò che è comunque acquisito?".
Per quanto riguarda le spese, è ancora alta la percentuale delle
spese correnti rispetto a quelle di investimento, anche se aumenta
la percentuale delle spese di investimento rispetto
all’anno precedente; mi chiedo se questo non sia in
parte il risultato dell’opera di ricostruzione delle
infrastrutture post alluvione. Contemporaneamente vengono diminuite
però le risorse sui fondi globali che dovrebbero consentire di
realizzare progetti ad ampio respiro.
Nella relazione al bilancio si attira
l’attenzione sul contenimento delle spese di
funzionamento della Regione e della scuola. Ho i miei dubbi sul
risparmio nella scuola, non ho elementi per valutare il risparmio
nella scuola nelle spese di funzionamento. Mi chiedo se siano
diminuite le classi, allora in questo caso il risparmio sarebbe
dovuto al calo demografico, oppure se sia diminuito il ricorso ai
supplenti, ma in questo caso si ricorrerebbe ad una modalità che
non va nell’ottica di migliorare la qualità
dell’insegnamento. Nel mondo della scuola le risorse
andrebbero al limite aumentate per sostenere innovazione, progetti
di recupero e sostegno ad alunni in difficoltà, per diminuire il
trend degli abbandoni scolastici ancora alto.
Per quanto riguarda la Pubblica amministrazione, si nota un
aumento delle spese del personale regionale, trend che potrebbe
ulteriormente aumentare se non verrà fatta una verifica circa il
trasferimento di personale regionale agli enti locali unitamente al
trasferimento di competenze.
Ci si chiede se a questo riguardo siano state fatte delle
simulazioni, se sia stato monitorato il passaggio dei dipendenti
regionali agli enti locali per le funzioni che verranno trasferite,
pertanto se insieme alla predisposizione degli atti, che preparano
il trasferimento di competenze e di funzioni agli enti locali,
viene affrontato anche il problema del passaggio dei dipendenti
regionali.
Diversamente si rischia che la riforma del comparto unico, che
doveva semplificare e render più agevole il passaggio di personale
da un ente all’altro, avrebbe come risultato
l’aumento del personale pubblico regionale o degli
enti locali con la conseguente crescita delle spese correnti e di
funzionamento; l’abbondanza di personale non aiuta
certamente lo snellimento dell’apparato
amministrativo.
Dobbiamo notare che allo stato attuale la burocrazia manca
ancora di efficacia. Lo sanno bene gli industriali valdostani che,
se hanno avuto dalla Regione più fondi rispetto ai loro colleghi
piemontesi per far fronte ai danni dell’alluvione,
vedono le loro domande ancora in fase istruttoria, mentre in
Piemonte le risorse sono già state assegnate e sono già arrivate a
destinazione?
(interruzione del Presidente della Regione, fuori
microfono)
? sono informazioni date in sede di audizione consiliare dal
Rappresentante degli industriali, io riporto le osservazioni che il
Presidente degli industriali qui, in questa sede, ha
pronunciato.
Un’altra caratteristica del ritorno alla
normalità è riscontrabile nella ripresa - io dico purtroppo - del
normale metodo di lavoro nei confronti del dialogo con le parti
sociali.
Esiste il Patto per lo sviluppo, ma la sua applicazione non
risponde alle esigenze delle parti sociali perché anche
quest’anno si è proceduto in modo formale ad
organizzare tali incontri. Ci si incontra per non dirsi niente, si
scelgono tempi e modalità di incontro che non consentano alle parti
sociali di dire la loro, di essere ascoltati nelle loro proposte e
di veder accolte le loro richieste.
Sono incontri di routine che vanno fatti, ma che non sono
efficaci. Anche qui riporto le osservazioni fatte in commissione
consiliare dai diretti interessati, l’Associazione
industriali è stata chiara al riguardo nel corso
dell’audizione, ha detto:
"? Nella riunione del
Patto per lo sviluppo del 10 ottobre si è parlato di bilancio di
previsione per il 2002, ma non abbiamo avuto documentazione. È
stata una chiacchierata senza nessun documento; anche in quella
sede è stato impossibile aprire un confronto sia con le istituzioni
sia con le parti sociali
". Anche da parte di alcune
organizzazioni sindacali si sono sollevati analoghi rilievi
riassumibili nel giudizio della
"mancanza di momenti in cui
affrontare temi legati ad una progettualità più ampia"
.
Su questo tema, sul modo con cui qui viene realizzato il Patto
per lo sviluppo altre volte il nostro gruppo ha preso posizione ed
ha sottolineato che, se non diventa pratica che consente lo
scambio, il confronto, la scelta dei grandi obiettivi per alcune
scelte decisive per questa Regione, il Patto per lo sviluppo è solo
un pezzo di carta senza nessuna incidenza. In questo ambito quindi,
nel rispetto del Patto per lo sviluppo, sarebbero state gradite
delle novità, come già ricordava il collega Beneforti.
Il secondo obiettivo che l’Assessore alle finanze
ha indicato è
"il ruolo delle collettività locali"
.
Nell’ambito della più vasta autonomia riconosciuta
ai Comuni dalla legge regionale n. 54/98, il CELVA ha chiesto che i
Comuni potessero decidere le scelte relative al territorio di loro
competenza, anche in quegli ambiti in cui finora erano stati
previsti, in specifiche leggi di settore, finanziamenti mirati a
realizzare una serie di iniziative. Qui vorrei premettere che
condividiamo il fatto che ci sia un decentramento di
competenze.
La Regione ha fatto propria questa richiesta del CELVA e le
risorse a ciò destinate con leggi di settore confluiscono nel più
ampio fondo trasferito ai Comuni, costituendone il 19 percento. Si
tratta di risorse relative a interventi in ambito sociale e
culturale (diritto allo studio e personale delle biblioteche,
inserimento lavorativo di cittadini portatori di handicap,
assistenza ai minori, norme in materia di asili nido, le pro loco)
oppure in ambito sportivo ed ambientale (infrastrutture
ricreativo-sportive, gestione piste di fondo). Con tali fondi di
anno in anno erano finanziati progetti e/o iniziative le cui spese
il singolo Comune da solo non riusciva a coprire e questa scelta
dei progetti da finanziare avveniva in un’ottica di
programmazione regionale. Io mi pongo e faccio anche a voi alcune
domande.
Già stamani sentivo anche dai colleghi della maggioranza, in
particolare dal collega Martin, porre queste questioni che lui ha
sollevato in modo approfondito anche in sede di commissione, cioè:
i piccoli Comuni non saranno penalizzati da questa scelta? Come
faranno i piccoli comuni a finanziare il proprio campetto sportivo,
la propria piccola struttura ricreativa? Ancora: riusciranno i
piccoli Comuni a finanziare interventi inerenti
l’assistenza a minori, lo sviluppo di iniziative
alternative all’asilo-nido? I grandi Comuni ce la
faranno, ma i piccoli dove reperiranno le risorse necessarie?
Infatti con questa scelta le risorse delle leggi di settore
rientreranno nei fondi generali trasferiti ai Comuni e, anche se
queste saranno suddivise secondo criteri che il CELVA sceglierà,
eventualmente anche più favorevoli per i piccoli Comuni, questi non
riusciranno a realizzare in proprio la risposta ai loro bisogni. È
difficile che in una piccola comunità di 200, 300 abitanti siano
percepiti i bisogni nuovi emergenti, per cui certi settori saranno
scoperti perché non percepiti come importanti.
Credo che il riconoscimento dell’autonomia ai
Comuni vada ridefinito alla fine o in concomitanza di un percorso
che prevede la predisposizione di strumenti/norme che definiscano
gli ambiti e i livelli reciproci di competenze. La sussidiarietà
implica che siano attribuite al livello di governo più vicino al
cittadino le competenze che questo livello può esercitare.
Occorrerà una lettura attenta delle competenze e dei livelli di
capacità di programmazione, di spesa, di verifica a cui i singoli
Comuni, anche i più piccoli, possano far fronte. Questo processo
deve prevedere anche l’indicazione di finalità
generali che la Regione persegue nei diversi settori, devono essere
indicati i livelli dei servizi che vanno garantiti, altrimenti si
rischia di trovarci di fronte a 74 modi diversi di concepire e
realizzare l’assistenza a minori, agli handicappati
e dal 2003 anche agli anziani.
Occorre una revisione della normativa regionale. Finora la
Regione ha fatto essenzialmente leggi di settore, ora deve
predisporre leggi di indirizzo, leggi quadro che diano le linee
dello sviluppo culturale, sociale, economico, ambientale che si
vuole raggiungere in modo che anche i Comuni abbiano chiari gli
obiettivi della politica generale della Regione. Il Piano di
sviluppo rurale va in questa direzione; il Piano sociosanitario è
ancora troppo vago e generico per diventare norma di azione per i
Comuni, non per niente le organizzazioni sindacali chiedevano e
chiedono tuttora, lo hanno ancora richiesto durante il convegno
sulla famiglia, una legge quadro sull’assistenza
sociale, non per fare l’elenco dei vari interventi,
ma per individuare obiettivi chiari da raggiungere e priorità, cosa
che il Piano sociosanitario non fa.
Ancora: la Regione deve attrezzarsi a diventare effettivamente
organo di programmazione e di indirizzo e su alcune scelte forti,
che ritiene importanti per il futuro della collettività, deve
continuare ad impegnare risorse con vincolo di destinazione. Lo
Stato fa così nei confronti delle regioni, penso alla legge n. 285:
sui servizi sociali, alla n. 431 per il sostegno alla locazione per
famiglie bisognose. La Comunità europea fa così: i fondi sociali
sono chiaramente finalizzati per realizzare obiettivi precisi su
temi che essa ritiene essenziali per la sua crescita:
l’occupazione, l’ambiente, le pari
opportunità, lo sviluppo economico compatibile. Diversamente, se
non c’è questo insieme di interventi che preparano,
accompagnano, indicano, delineano il contesto in cui avviene il
trasferimento delle competenze fra la Regione e gli enti locali, la
sussidiarietà diventa soltanto uno spezzettamento delle politiche
sul territorio regionale e questo a vantaggio dei Comuni più forti,
più forti anche nella capacità di contrattazione per quanto
concerne le risorse del CELVA.
Noi quindi non condividiamo la scelta fatta dalla Giunta di
accettare la richiesta del CELVA di togliere le leggi di settore
senza discutere: se qualcuna fosse stata ritenuta importante per le
politiche regionali, come quella sugli asili-nido o sulle strutture
sportive e sulle pro loco, la Giunta avrebbe dovuto contrattare,
spiegare, non cedere subito tali risorse. Mi pare che questo tipo
di scelta fatta in questo modo sia un po' - passatemi il termine -
"colorata di approssimazione", nel senso che non è stata
predisposta con chiarezza, non si avevano e non si hanno in mente
le conseguenze di questa scelta e mi sembra che già stiano
arrivando proteste da parte di alcuni Comuni in questo senso.
Capisco che la fase di decentramento delle competenze agli enti
locali sia complessa, ma alcuni passaggi andrebbero meglio
governati come lo dimostra l’approccio alle
questioni di politica socio-assistenziale. In tale ambito vengono
introdotte nel disegno di legge n. 145, agli articoli 21 e 22,
alcune modifiche per recepire quanto indicato dalla legge n.
328/2000, modifiche con le quali si toglie alla Regione il compito
diretto della gestione di interventi, senza dire contemporaneamente
come si pensa di procedere, eppure le leggi, che sono richiamate in
questo passaggio delicato, riguardano ambiti importanti del settore
assistenziale come prima ricordavo: la legge n. 22/93, la legge sul
minimo vitale, la legge sulla famiglia in parte.
Come gli enti locali procederanno alla loro applicazione? Con
quali finalità? Ribadisco che, in assenza di leggi quadro che
definiscano finalità generali ed obiettivi da raggiungere, non si
ha più alcuna certezza sull'assistenza socio-assistenziale dei
soggetti più deboli. Sempre in queste modifiche agli articoli 21 e
22 si richiama la legge n. 328/2000, ma la si accoglie solo in
senso formale, senza recepirne lo spirito e la sostanza.
Questa legge rivoluziona il modo di approcciarsi alla
programmazione e alla gestione dei servizi sociali, introduce il
concetto di sistema integrato nei servizi, introduce la pratica
della concertazione, indica modalità e procedure per valorizzare il
volontariato, il terzo settore; le organizzazioni sindacali e le
associazioni sociali partecipano alla formulazione di obiettivi per
il benessere, alla programmazione regionale, come insistentemente
chiedono da tempo, inascoltate, le organizzazioni sindacali.
Ricordo, tra parentesi, che la partecipazione del terzo settore non
è stata prevista né nella formulazione del piano, né per questa
legge di bilancio (neppure l’audizione in
commissione). Ricordo, sempre fra parentesi, che la recente
circolare sul "costo" della gratuità dei servizi di trasporto
pubblico è stata emanata senza nemmeno informare i sindacati.
Ora, non ci si può limitare, in base alla legge n. 328, a
cambiare l’espressione
"la Giunta interviene"
con l’espressione
"la Giunta determina criteri
per erogare contributi"
, senza nemmeno iniziare il percorso
individuato dalla legge n. 328, specie se ci troviamo di fronte a
leggi, come la n. 22/93, che sono solo leggi di erogazione di
contributi e non leggi che indicano con chiarezza finalità e
obiettivi e che, proprio per la loro generalità, richiedono
continuamente circolari applicative, sempre da aggiornare secondo i
diversi casi che via via si verificano sul territorio!
Le conseguenze di questa decisione sono percepibili anche dalla
nuova impostazione data al Fondo regionale per le politiche sociali
(articolo 19), non si capisce più bene a questo punto di cosa si
occupa, cosa rimane ancora a questo fondo e soprattutto non si
dicono i criteri con cui questo fondo sarà ripartito, sarà
utilizzato. Non condivido nemmeno l’enfasi
sull'importanza della legge regionale della famiglia, così come
appare nella relazione dell’Assessore Agnesod.
Certo l’impianto è stato innovativo, ma la
realizzazione ha visto l’assegno post natale
"divorare" quasi tutte le risorse date con questa legge. Bastano
pochi dati: a fronte di una spesa per l’anno 2000 di
5.078 milioni di lire, ben 5.049 milioni sono stati assorbiti dal
pagamento dell’assegno post natale, per dire che è
una legge che, se aveva un suo equilibrio complessivo
nell’articolato, è diventata poi un "mostro
realizzativo" perché solo una parte ha trovato applicazione, mentre
le altre parti sono state poco utilizzate.
Per quanto riguarda la sanità, alcune brevi annotazioni. Si
parla di costi in aumento, ma vorrei ricordare che molti dei costi
in aumento dipendono da scelte della Regione.
L’Assessore ci ricorda continuamente che per
diminuire i costi bisogna diminuire i ricoveri impropri ma, per
fare questo e dare ugualmente una risposta ai bisogni di salute,
l’Assessore sa bene che bisognerebbe attrezzare il
territorio perché sia in grado di rispondere alle esigenze di cura
pre e post acuzie, quindi i costi in aumento dipendono da scelte
della Regione.
Non mi soffermo sul fatto che si dice che noi paghiamo lo scotto
di decisioni prese altrove rispetto al contratto di lavoro, ai
farmaci, come se la Regione potesse risparmiare se ci fossero dei
contratti di lavoro regionalizzati o se potessimo decidere il costo
di questi prodotti. In realtà la spesa sanitaria è fuori controllo
anche perché manca il governo complessivo
dell’azienda. Gli articoli 15 e 16 sono
significativi al riguardo: qui insieme alle risorse previste, si
prevedono anche trasferimenti all’USL per presunti
disavanzi 2001, quasi 27 milioni di euro, oltre un decimo
dell’intera spesa di parte corrente.
Questo è un elemento che dice come manchi il governo complessivo
dell’azienda. Sempre in questi articoli sono
indicati i costi della mobilità passiva, cioè il costo da
rimborsare a USL di altre regioni per gli utenti valdostani che
vanno a curarsi in altri ospedali. Anche questo dato è in aumento
ed è un segno che non si è in grado di offrire servizi adeguati
tali da rispondere alle esigenze di fiducia, di sicurezza degli
utenti. Poi ci sono questi costi ingenti per ristrutturare ed
ampliare l’esistente struttura di viale Ginevra.
Non voglio ricordare qui tutti i motivi per i quali siamo ancora
convinti che la scelta di mantenere l’attuale
struttura e di continuare ad operare all’infinito
sull’attuale struttura sia negativa. Vorrei solo
ricordare all’Assessore, che continuava a parlare,
nei momenti in cui bisognava decidere, di grandi risorse che
sarebbero state richieste da un nuovo ospedale, che in questo
periodo si fa tranquillamente ricorso
all’indebitamento e addirittura per ripianare i
disavanzi dell’USL.
Mi dispiace dover sottolineare, Assessore, che manca un governo
della sanità anche da parte della politica. Il Piano
sociosanitario, come prima ricordavo, è un insieme di progetti
senza alcuna priorità. Cosa si farà delle tante cose dette,
elencate, descritte, progettate? Quali saranno realizzate? Siamo
tutti consapevoli che saranno realizzate quelle iniziative per le
quali l’Assessore deciderà di volta in volta di
mettere in bilancio le risorse. Questa sarà la sorte del Piano
sociosanitario.
Rispetto al mantenimento dei livelli di investimento nel settore
produttivo, è certamente importante mantenere investimenti a favore
del sistema produttivo, tra l’altro in questo
periodo ci sono anche notevoli risorse messe a disposizione dal
Fondo sociale europeo, risorse che dovrebbero aiutare il settore
economico a decollare.
Penso che siamo tutti consapevoli che si tratta di un sostegno
temporaneo alle imprese perché dal 2006 tali fondi europei saranno
dirottati quasi sicuramente verso i Paesi dell’est,
quelli che entreranno a far parte dell'Unione europea, quindi si
tratta di utilizzare al meglio queste risorse.
Rispetto a questo ambito, già alcuni colleghi ricordavano che
non esiste il problema della disoccupazione in Valle
d’Aosta: da noi l’indice di
disoccupazione è tra i più bassi d’Italia, ma ci
sono alcuni dati strutturali del nostro mercato del lavoro di cui
occorre tener conto quando si impostano politiche di investimento
nel settore produttivo. Nel recente rapporto regionale sul mercato
del lavoro si sottolinea che
"? esiste un costante e tendenziale
eccesso della domanda di lavoro rispetto all’offerta
di lavoro?"
, per cui si ricorre in modo rilevante a forza
lavoro extra regionale e non solo nelle attività turistiche (50
percento), ed è comprensibile, ma anche nel settore delle
costruzioni (31,4 percento) e nelle attività industriali (27
percento).
Ci dobbiamo chiedere se il destino dell’ex area
Cogne sarà questo, cioè quello di importare più di un quarto della
forza lavoro necessaria. Ricordo che importare manodopera significa
predisporre servizi, case, scuole perché sono persone che arrivano
insieme a tutta una serie di richieste in campo sanitario e via
dicendo. Un altro elemento caratteristico del nostro mercato del
lavoro è il fatto che, anche nell’ultimo triennio, è
aumentata la domanda di operai non qualificati e degli impiegati,
mentre diminuisce l'incidenza degli operai qualificati.
Questo dato pone alcuni interrogativi circa lo sviluppo futuro
della nostra economia. Si dice che la risorsa umana è
l’elemento essenziale per lo sviluppo di un
territorio, sembra invece che parte del nostro sviluppo economico
si basi su un lavoro non qualificato, quindi su una struttura poco
formata, poco flessibile, su cui non si può contare in caso di
riconversione di professionalità e che è facilmente espulsa dal
mercato del lavoro. In questo senso si può capire anche il recente
alto tasso di ricorso alla cassa integrazione, in questo senso si
può capire il momento di crisi che sta vivendo la bassa Valle.
Tutti questi dati andranno tenuti in considerazione nel momento in
cui si sceglieranno le imprese da collocare
all’interno dell’ex area Cogne.
Ci si chiede anche quale rapporto ha il mercato del lavoro con
la formazione e con la scuola. Paghiamo lo scotto di non avere una
politica complessiva della formazione e della formazione
professionale. Abbiamo la programmazione, in capo
all’Agenzia del lavoro, di iniziative che poi sono
date in gestione a singoli enti, ciascuno specializzato in un
settore particolare, ciascuno interessato a proporre corsi ed
attività che ne garantiscano in qualche modo la sopravvivenza, ma
manca un progetto complessivo.
Abbiamo addirittura due programmi diversi di politica del lavoro
che si cerca di integrare, ma "post factum". C’è un
proliferare di iniziative, di corsi che rispondono nel breve
periodo a carenze formative di singoli segmenti produttivi.
Ci sono miliardi di fondi comunitari impiegati, ma dubito che
queste risorse riescano a costruire un sistema della formazione se
non c’è un motore di questo sistema, un garante di
questo sistema, tra l’altro manca in questo sistema
della formazione un elemento molto importante rappresentato dai
centri territoriali di educazione permanente per adulti, che
potrebbero costituire una delle "gambe" del sistema formativo in
Valle, ma su questo non c’è nessun progetto. È vero
che l’articolo 38 del disegno di legge n. 145
interviene su questo tema, ma solo per mantenere
l’esistente centro delle 150 ore, senza prevedere
l’attivazione di analoghe ed integranti iniziative
di educazione degli adulti attivati dalle e nelle scuole. Si parla
di università valdostana come strumento di formazione
superiore.
Continuo a mantenere i miei dubbi sul fatto che la formazione
superiore altamente professionale possa esser fatta tutta in loco,
affidata all’università, perché troppi sarebbero i
campi in cui preparare personale qualificato. Si è deciso di
puntare sul settore economico, oltre a quello sulla scuola. Certo,
è un settore importante, ma si pensa davvero di affidare ai soli
laureati in economia e commercio l’asse portante
dello sviluppo economico ed industriale in Valle?
A parte i soldi per l’università, le risorse
destinate alla scuola non sono aumentate rispetto allo scorso anno,
sono state solo rivalutate secondo l’indice ISTAT.
Non c’è all’interno di queste
risorse, nel complesso, un progetto di politica scolastica.
C’è per molti aspetti una ripetizione pedissequa di
scelte fatte a livello nazionale e per di più in ritardo: penso, ad
esempio, al dimensionamento delle scuole che è stato pensato in
modo rigido, senza tener conto della specificità dei singoli ordini
di scuola, senza tenere conto delle caratteristiche del
territorio.
Anche quando abbiamo degli strumenti interessanti ed innovativi,
quali la valutazione del processo di attuazione del bilinguismo
nella scuola media, questi strumenti non sono valorizzati. Tutto il
lavoro avviato, in base all’articolo 6 della legge
n. 53/1994, la legge che introduce il bilinguismo nella scuola
media, è lì, quasi nel limbo, in attesa che
l’Assessore decida se e come attivare il servizio di
valutazione più allargato previsto dalla legge
sull’autonomia scolastica per tutto il sistema
scolastico. Dobbiamo riconoscere che, anche nel momento in cui
vengono attuate le iniziative previste nei capitoli di spesa,
emerge purtroppo una modalità di gestire i problemi della scuola
che possiamo definire per certi aspetti "miope", come ad
esempio:
- il disinteresse rispetto alla formazione dei docenti aspiranti
all’abilitazione;
- gli interventi sulle prove di francese
all’esame di Stato senza coinvolgere gli
interessati, senza una motivazione didattica convincente;
- i ritardi incomprensibili nel prendersi carico di problemi
emersi nell’Istituto musicale.
Per quanto riguarda lo sviluppo rurale, ho già avuto modo di
dare in quest’aula la nostra adesione alle linee del
Piano di sviluppo rurale, al suo impianto innovativo e alla sfida
che questo piano costituisce per la rivitalizzazione di questo
settore, importante per la nostra Regione. Condivido in pieno
l’intervento del collega Nicco.
Rispetto alla salvaguardia dell’ambiente,
all’attenzione al territorio e ai programmi di
ripristino delle opere post alluvione, vorrei sottolineare alcune
perplessità, che mi rimangono e che ho già espresso più volte
all’Assessore, circa il modo con cui si stanno
ricostruendo le opere: la finalità è quella di salvaguardare
l’ambiente, ma le opere che si costruiscono molte
volte sono tali, non dico da deturpare - si tratta di sensibilità
diverse -, ma da innescare a loro volta altre ferite e altre
concause di possibili futuri eventi franosi o alluvionali.
Il quinto punto riguarda il sostegno al turismo. Qui ripropongo
alcune domande, cioè ci chiediamo: quale rapporto
c’è tra progetti di ritorno di passaggi massicci dei
TIR dal traforo e la politica turistica legata alle ricchezze
ambientali? quali politiche si intendono seguire nei confronti
della crisi del settore alberghiero? L’Assessore sa
che il turismo in questo momento, insieme al commercio, è il
settore in cui la "mortalità" delle imprese è stata maggiore
rispetto alla "natalità". Lei mi dice di no, ma i dati che ci
forniscono gli studi scientifici di questa Amministrazione ci
dicono proprio questo. Ancora: non è chiaro, guardando anche le
scelte economiche e finanziarie fatte in questo bilancio, quale
turismo si vuole sviluppare: se quello della domenica sciistica,
legato solo a poche località e per pochi periodi
dell’anno, o quello che riguarda anche i paesi più
piccoli e che riguarda l'intero anno solare.
All’Assessore ai trasporti non ripropongo tutte
le osservazioni già fatte in questo Consiglio in altri momenti, ma
lo vorrei sollecitare ulteriormente a porre maggiore attenzione
alla linea ferroviaria Chivasso-Aosta affinché questa linea sia
attivata in tempi brevi e a vigilare maggiormente sui programmi di
ammodernamento che dicono di voler fare perché questi programmi
sono contemporaneamente smentiti da lavori di smantellamento di
scambi in stazioni della Bassa Valle.
All’Assessore al territorio vorrei riconoscere
anche lo sforzo per trovare soluzioni al problema della casa. Mi
sembra che ci siano alcuni interventi che vanno nella direzione
giusta, specie per l'edilizia agevolata, ma credo che andrebbe
fatto uno sforzo ulteriore per quanto riguarda
l’edilizia convenzionata, cioè per le fasce più
povere. Mi sembra interessante la possibilità di utilizzare in modo
più flessibile le risorse a disposizione, sia quelle regionali sia
quelle statali, però queste vanno indirizzate a richieste che
provengono da una fascia media della popolazione, mentre per le
fasce più emarginate è stata solo prevista la possibilità di non
depauperare ulteriormente il patrimonio edilizio mettendo in
vendita subito alloggi resisi liberi. Un’annotazione
finale: una suggestione all’Assessore Agnesod per il
prossimo bilancio: le chiederei, Assessore, se riuscisse a
"colorare di rosa" il prossimo bilancio, cioè a far emergere quante
delle risorse stanziate sono finalizzate in particolare a
promuovere le pari opportunità. Sarebbe un omaggio non solo al
mondo femminile, ma sarebbe anche un modo per far emergere che
questa Regione fa molto per le donne.
Faccio poi una richiesta al Presidente della Regione per il
prossimo bilancio: anch’io plaudo
all’incremento del 20 percento del Fondo per la
cooperazione con i Paesi in via di sviluppo ma, a fronte della
vastità degli eventi eccezionali che stanno sconvolgendo il mondo,
a fronte della consapevolezza che molte delle guerre con cui è
stato inaugurato il terzo millennio sono correlate ad una
situazione di povertà del Terzo mondo, a fronte di questa
situazione, credo che sia necessaria una rinnovata solidarietà per
poter superare l’attuale contributo che corrisponde
allo 0,02 percento del bilancio regionale.
Depuis 17 heures 6, c'est M. le Vice-président Lattanzi qui
remplit les fonctions de Président de la séance.
Presidente
La parola al Consigliere Piccolo.
Piccolo (SA)
Cercherò di contenere il mio intervento in
quanto alcuni colleghi della Stella Alpina che mi hanno preceduto
hanno già fatto, e molto bene, un’ampia relazione su
alcuni argomenti. Sottolineo il fatto che dovrò in parte ripetere
quanto affermato in un precedente Consiglio in occasione della
discussione sul bilancio di previsione. Mi preme pertanto fare
alcune considerazioni di carattere generale in alcuni settori,
cercando di dare il mio contributo al dibattito, per poi entrare
più nel merito di alcune voci indicate nel bilancio che mi stanno
molto a cuore e che intendo anche in questa occasione
evidenziare.
Vorrei innanzitutto ricordare che alcuni importanti obiettivi
sono stati raggiunti in merito alle modifiche di riforme
istituzionali di importanza vitale, per cercare di dare risposte
tempestive alle giuste richieste avanzate dai cittadini valdostani,
con l'efficiente ed efficace riforma degli apparati burocratici sia
dell’Amministrazione regionale che degli enti
locali. A proposito degli enti locali si è cercato di armonizzare
opportunamente le sinergie tra Regione, Comuni e Comunità montane,
avendo stabilito ruoli, funzioni e competenze con criteri di
gestione aziendalistica, coinvolgendo sia gli operatori dei vari
enti che, in particolare, i fruitori dei servizi e cioè i
cittadini. Qualche perplessità mi nasce in merito alle decisioni
del CELVA, perplessità già anticipate da alcuni colleghi oggi
relativamente all’eliminazione di alcune leggi di
settore, non voglio però entrare nel merito delle decisioni assunte
dagli enti locali ai quali spetta appunto la potestà di decidere
sulle modalità di assegnazione dei fondi regionali agli enti
locali.
Tra l’altro queste perplessità sono state anche
manifestate da alcuni Assessori in occasione degli incontri con la
commissione competente, mi riferisco in particolare alla legge di
settore relativa agli asili-nido, servizio questo che comporta
ingenti somme per il loro funzionamento. Mi auguro però di essere
smentito dai fatti, conto molto sulla sensibilità e sulla capacità
amministrativa dei nostri amministratori comunali.
Venendo al bilancio, documento programmatico e
politico-amministrativo per il triennio 2002/2004, si profila come
un documento che ribadisce la continuità amministrativa con la
decima legislatura, pertanto, come la precedente, anche
l'undicesima si delinea difficile in questo particolare momento in
merito alle problematiche economiche, sociali ed occupazionali che
sta attraversando la nostra Regione, anche nel più ampio contesto,
quale quello nazionale ed internazionale, mi riferisco alla
tragedia e alla chiusura del Tunnel del Monte Bianco, alla recente
calamità alluvionale dell’ottobre 2000 e, non
ultimo, alle tragiche vicende americane che sono sicuramente esempi
tangibili.
È indubbio che, come tutti i bilanci di previsione, questo
documento dà indicazioni programmatorie, pertanto possibile e
suscettibile di modifiche, ma comunque conferma e ribadisce le
volontà espresse nel programma sottoscritto dalle forze di
maggioranza all’inizio di questa legislatura. Un
problema, per me tra i più importanti, che ha impegnato la
precedente legislatura per tutto il quinquennio (per quanto mi
riguarda anche in prima persona), è quello relativo al problema
della gestione della Casa da gioco di Saint-Vincent. Finalmente si
è potuto chiudere la Gestione straordinaria e nella precedente
adunanza consiliare affidare ad una gestione privatistica.
Il Casinò di Saint-Vincent rappresenta una delle più importanti
fonti economiche ed occupazionali della nostra Regione, occorre
quindi dare tempestività alle decisioni ed alle azioni per lo
sviluppo dell’attività della Casa da gioco, sempre
in tempi più stretti, alla luce anche della possibile apertura di
altri casinò.
Non dobbiamo e non possiamo permetterci il lusso di
tergiversare, pur tenendo nella dovuta considerazione e
sottolineando le difficoltà che purtroppo fino ad oggi sono state
poste dai vari ricorsi e controricorsi facendoci perdere anni
preziosi per l’attività della Casa da gioco.
Con la recente legge, approvata nell’ultima
seduta consiliare, si è affidato ad una S.p.A. pubblica il compito
per la programmazione e le prospettive dell’attività
del Casinò pertanto, considerata l’importanza che il
Casinò di Saint-Vincent ha nel contesto socio-economico della
Regione, la Stella Alpina assicura fin d’ora tutto
il suo apporto per la risoluzione del problema gestionale, una
gestione in prospettiva affidata ad una società mista
pubblico-privata. Questo bilancio, nella premessa contenuta nella
relazione dell’Assessore al bilancio, si prefigge
tra i suoi principali obiettivi anche quello della salute dei
cittadini, un settore, quello della sanità, importante per la vita
di noi tutti. È opportuno salvaguardare i livelli qualitativi e
quantitativi di assistenza nell’ambito del settore
sanitario e sociale pur tenendo conto dei costi sempre più in
aumento; tutto questo per una migliore qualità della vita dei
cittadini residenti.
È vero che questo bilancio prevede una spesa per il settore
sanitario e del sociale di circa 260 milioni di euro, ma credo che
occorra, e qui faccio un invito all’Assessore e alla
Giunta, fare uno sforzo maggiore per incrementare con i
finanziamenti necessari alcuni servizi ancora carenti nel
territorio regionale. Occorre pertanto dare effettiva attuazione al
nuovo Piano socio-sanitario regionale, piano, che nelle sue
intenzioni, si prefigga alcuni obiettivi anche ambiziosi e quindi
che venga, in termini pratici, tradotto dalle intenzioni ai
fatti.
Il piano, che prevede la razionalizzazione e
l’organizzazione del servizio socio-sanitario, va
verso questa direzione e di questo va dato atto
all’Assessore Vicquéry che si è impegnato
particolarmente quest’anno a fare scelte precise e
puntuali. Un riferimento specifico lo voglio fare per alcune
strutture previste sul territorio ed al funzionamento dei
macrodistretti, alla definitiva nomina dei direttori degli stessi
che al più presto devono poter operare con tranquillità.
Infatti con il decentramento ed il potenziamento dei vari
servizi sul territorio, adeguando sia la presenza di presidi
sanitari decentrati, sia incrementando i servizi domiciliari, si
potranno dare le prime risposte sanitarie il più vicino possibile
alle dimore dei cittadini, rispondendo pienamente a quello che la
legge n. 833 si prefiggeva, cioè portare i servizi ai cittadini,
servizi che dovranno comportare la riduzione dei tempi per le liste
di attesa ancora purtroppo con tempi lunghi, in particolare per
quanto attiene le visite, esami vari, interventi chirurgici e
ricoveri ospedalieri.
Un’altra puntualizzazione, già fatta in occasione
del precedente bilancio di previsione e che intendo riproporre
oggi, è che occorre prestare un’attenzione più
incisiva e puntuale alla "cooperazione sociale" ed al "privato
sociale", componente che sarà sempre più necessaria sia per ridurre
la burocratizzazione dell’ente pubblico, sia per
sfruttare a vantaggio della collettività le grandi risorse del
volontariato da cui quel settore è animato e in gran parte
promosso.
È necessario, per non vanificare l’impegno delle
persone coinvolte, da una parte dare indicazioni e regole precise
riguardo alle attività gestite ed al controllo delle stesse e
dall’altra decidere con rapidità i finanziamenti
necessari. Il privato sociale fornisce rilevanti servizi alla
collettività a costi inferiori rispetto a quelli che potrebbe
sopportare l’ente pubblico per i medesimi servizi.
Un altro settore delicato è quello dei malati di mente, delle
persone che versano in stato di infermità mentale. Numerosi
familiari tutori hanno manifestato, oltre che il proprio disagio
per i propri cari, anche quello di recarsi in istituti fuori Valle
nei quali da tempo sono ospitati i malati che cercherebbero ora di
rientrare in Valle. Un altro problema è quello
dell’assistenza e dei servizi rivolti agli
anziani.
Le microcomunità non sono purtroppo in grado di soddisfare tutti
i casi particolari di persone anziane che necessitano di continua
assistenza, persone non autosufficienti e non assistibili a
domicilio e dall’altro canto questo non è compito
delle microcomunità. Le strutture previste per questi casi sono le
RSA (residenze sanitarie assistenziali), poche per la verità
individuate in Valle d’Aosta. Le RSA devono essere
individuate in prossimità di strutture ospedaliere o
poliambulatoriali, la stessa legge istitutiva lo sancisce. Per
questi particolari casi di anziani occorre infatti che nelle RSA ci
sia l’indispensabile presenza assidua di personale
medico e paramedico, personale che non è certamente così facile da
reperire in Valle e, a proposito di RSA, chiedo
all’Assessore, cosa che ho fatto tra
l’altro in II Commissione, quale sarà
l’utilizzo dell'ormai prossima definizione dei
lavori della magnifica struttura RSA di Antey, una struttura che
sicuramente potrà essere utilizzata, considerata
l’ampiezza della stessa, per servizi non solo a
carattere comprensoriale, ma anche, a parer mio, per servizi di
livello regionale.
Un servizio sicuramente carente è quello della riabilitazione.
Occorre, Assessore, trovare gli strumenti legislativi e burocratici
per il reperimento di fisioterapisti. Conosco la difficoltà, ma
occorre un impegno particolare dell’Assessore e di
noi tutti per reperire tale personale. È un servizio indispensabile
soprattutto per le persone anziane.
Ho parlato finora di alcune particolari esigenze
improcrastinabili ma, affinché tutto quanto detto possa avvenire
nel modo migliore de modi, occorre innanzitutto provvedere affinché
l’azienda USL sia sempre più autonoma nella sua
attività gestionale, cosa che si prefigge anche questo bilancio con
un grosso finanziamento devoluto all’azienda USL e
quindi garantire all'USL gli strumenti necessari per la libertà di
azione. Tutto quanto detto le permetterebbe una più snella,
sburocratizzata e tempestiva azione, se vogliamo che si possa
definire un'USL al passo con i tempi, in particolare,
un’azienda che deve gestire la sanità pubblica, con
esigenze che non possono essere rimandate nel tempo.
Mi auguro pertanto che questo bilancio sia un importante passo
per cercare di dare all’esterno di questa aula la
convinzione che si sta lavorando nel modo nuovo,
nell’interesse dei cittadini, affinché - e non mi
stanco di ripeterlo - essi credano ancora, in un momento generale
di crisi, nelle istituzioni e nei loro rappresentanti. "La migliore
risposta alle critiche dei cittadini va data con i fatti" ma,
affinché le critiche dei cittadini diventino costruttive, e
pertanto azioni amministrative più rispondenti alle loro richieste,
occorre, a mio avviso, confrontarsi con la gente adattando il
metodo di incontri sul territorio con la popolazione, cosa che
parecchi amministratori comunali da anni ormai hanno
sperimentato.
Mi riferisco ovviamente ad incontri per problematiche specifiche
di particolare importanza e di interesse per
l’intera collettività. So anche, proprio per averlo
sperimentato personalmente e con ottimi risultati, che gli incontri
con la popolazione possono portare anche ad occasioni di confronti
critici con gli amministratori, ma questo, secondo me, rientra
proprio nel ruolo che l’amministratore riveste,
l’importante è far parlare la gente e dalla gente
recepire direttamente i bisogni.
Il confronto deve essere incrementato, deve diventare una
prassi. Per me questo è il nuovo modo di far politica, cioè cercare
di coinvolgere i cittadini il più possibile nella gestione della
"cosa pubblica", recependo quindi le proposte, i suggerimenti ed
anche le critiche, facilitando così a noi, rappresentanti
istituzionali, il non facile compito di amministrare la nostra
Regione e pertanto portarci a sbagliare meno e fare in modo che i
cittadini possano credere ancora nelle istituzioni. Non è retorica
questa, è mia ferma convinzione.
Presidente
La parola al Consigliere Rini.
Rini (UV)
Come è stato già evidenziato, anche il bilancio
di quest’anno è condizionato da eventi negativi che
si sono abbattuti e che si ripercuotono in modo pesante sulla
nostra economia. Li richiamo brevemente:
- 1999: chiusura del Tunnel del Monte Bianco;
- 2000: alluvione;
- 2001: attentato dell’11 settembre, evento che
penalizza e penalizzerà non solo l’economia
nazionale ed internazionale, ma anche quella della nostra
Regione.
Per alcuni anni purtroppo, e speriamo non succeda altro, i
nostri bilanci saranno ancora condizionati da questi eventi.
Credo che, come è stato già evidenziato, prima di quanto si
potesse immaginare stiamo tornando verso la normalità e questo
grazie soprattutto ai Valdostani che con la caparbietà,
l’orgoglio, l’attitudine al lavoro e
al sacrificio, l’attaccamento e
l’amore per questa meravigliosa Valle, si sono
rimboccati le maniche e hanno saputo utilizzare al meglio le
opportunità che l’Amministrazione regionale ha
voluto e saputo dare con una programmazione oculata e responsabile
degli ultimi bilanci. Le tabelle contenute nelle relazioni
evidenziano che, malgrado gli eventi negativi, la Valle
d’Aosta rispetto ad altre realtà continua ad avere
una costante crescita economica con un tasso di disoccupazione che
continua a diminuire di anno in anno.
Ingenti risorse sono destinate al sostegno e allo sviluppo dei
più importanti settori dell’economia, in
particolare: nel settore agricolo e zootecnico; per
l’assetto idrogeologico del territorio; per la
tutela delle zone boschive; per il terziario; per il sostegno alle
attività commerciali, turistiche e ricettive; per
l’aiuto alle imprese; per il miglioramento del
comparto dei trasporti; per i servizi sociali; per il comparto
sanitario; per la tutela delle famiglie; in favore delle fasce
deboli; nell’ambito della scuola; nel settore della
cultura; per la valorizzazione dei beni architettonici,
archeologici e culturali; per l’occupazione; per la
modernizzazione della macchina regionale. Questi sono solo alcuni
esempi.
Per quanto concerne la finanza locale, continua
l’opera di decentramento, dando le necessarie
risorse e la dovuta autonomia agli enti locali che stanno
dimostrando in generale di saper bene utilizzare le risorse che
ogni anno l’Amministrazione regionale incrementa e
mette loro a disposizione, lasciando sempre più agli stessi la
scelta della loro destinazione eliminando i cosiddetti "rubinetti
del martedì".
Credo di poter valutare questi documenti programmatori in linea
con il programma prefissato ad inizio legislatura e questo è stato
riconosciuto anche dall'opposizione. Ritengo di poterli valutare
come validi strumenti per far sì che, anche in un momento piuttosto
sfavorevole, la nostra economia possa crescere e svilupparsi
ulteriormente.
Questi documenti finanziari, secondo il mio punto di vista,
saranno dei buoni documenti e daranno dei buoni risultati se, come
è stato per il passato, le stime e le previsioni risulteranno
prudenti e veritiere e non abbiamo motivi validi per immaginare il
contrario visto che finora abbiamo potuto constatare che le
promesse sono sempre state mantenute. Ciò detto, mi sento comunque
in dovere di sollecitare noi tutti, l’Esecutivo in
particolare, su alcuni aspetti.
Tanto è stato fatto, ma tantissimo rimane da fare e non dobbiamo
accontentarci di essere in molti settori ai primi posti nelle
classifiche. In alcuni casi sicuramente lo siamo per nostri meriti,
ma in altri potremmo esserlo per demerito degli altri, quindi non
dobbiamo abbassare la guardia e dobbiamo continuare negli
sforzi.
Abbiamo un tasso di disoccupazione basso rispetto alla media
nazionale, ma dobbiamo puntare allo zero in quanto chi è senza un
lavoro non trae e non può trarre vantaggio dal fatto che altre
persone il lavoro ce l'hanno. Esiste ancora un preoccupante
squilibrio fra occupati in diverse zone della Valle. Manca la
professionalità in certi settori, quindi ulteriori sforzi vanno
fatti per la formazione professionale per evitare di dover
ricorrere a manodopera da fuori Valle quando nella nostra Regione
ci sono cittadini in cerca di lavoro.
Dovremmo valorizzare molto di più i nostri beni culturali ed
architettonici, storici ed artistici, ricchezze che dovrebbero
diventare attrattive ulteriori e complementari a quelle
tradizionali.
Nel settore sociosanitario abbiamo fatto molto, ma non basta. La
qualità e la validità dei servizi vanno migliorate, le liste di
attesa si stanno accorciando, ma non basta ancora, le strutture sul
territorio devono essere potenziate e il Piano sociosanitario deve
decollare.
Troppi cittadini sono ancora senza un'abitazione adeguata o
vivono in abitazioni fatiscenti ed inadeguate.
Maggiore attenzione va posta verso le piccole imprese ed i
commercianti e gli artigiani che operano nelle valli laterali e che
contribuiscono con la loro presenza ad evitare lo spopolamento.
Il settore agricolo ha bisogno di ulteriori finanziamenti
essendo lo stesso un settore trainante per il turismo e per la
salvaguardia del territorio.
Dobbiamo cercare di tagliare ulteriormente le spese di
funzionamento della macchina regionale e di quelle di alcuni enti
locali per avere più risorse disponibili per investimenti nei
settori produttivi ed economici.
Dobbiamo forse essere più vicini alle tante famiglie, che ancora
oggi vivono in condizioni di bisogno economico che rasenta la
povertà, ed ai cittadini che sovente per dignità o per mancanza di
coraggio non osano o non hanno neppure la forza di chiedere
aiuto.
Abbiamo delle buone leggi, ma in alcuni casi non sono
sufficientemente utilizzate, forse perché poco conosciute, forse
perché necessitano di una maggiore divulgazione ed in questo senso
dovremo lavorare. Per riallacciarmi a quanto ha giustamente detto
il collega Piccolo, credo che occorra un maggiore coinvolgimento e
confronto con i cittadini in modo che le loro critiche ed i loro
suggerimenti possano aiutarci a sbagliare sempre meno e a capire
sempre più i loro bisogni. Credo che questo sia il nostro primo
dovere ed il dovere di ogni amministratore. È auspicabile un
maggiore coinvolgimento delle categorie interessate e di tutti noi
consiglieri nella predisposizione del bilancio.
Finora gli autisti del pullman, come li ha definiti il
Consigliere Borre, ci hanno trasportati seguendo la via giusta e,
esaminando i risultati raggiunti, possiamo essere abbastanza
soddisfatti, ma può darsi che i risultati ottenuti, con il
coinvolgimento più marcato di tutti quanti, avrebbero potuto forse
essere migliori ed avremmo potuto forse ottenere dei risultati
ancora più lusinghieri.
In conclusione, sperando di aver fatto alcune utili riflessioni
per il dibattito e per l’azione del Governo
regionale, non posso che valutare questo bilancio sicuramente non
perfetto, ma con elementi che potranno far sì che
l’economia possa crescere e che da questa
programmazione tutti i Valdostani possano trarre vantaggio.
Presidente
La parola al Consigliere Cottino.
Cottino (UV)
L’anno scorso, in occasione
della discussione del bilancio di previsione del 2001, iniziavo il
mio intervento affermando che questo era fortemente condizionato
soprattutto da tre fattori: il perdurare della chiusura del Tunnel
del Monte Bianco, la partecipazione a società di produzione e di
distribuzione di energia elettrica e naturalmente dagli effetti
causati dall'alluvione del 14 e 15 ottobre 2000.
Condizionamenti che avevano inciso profondamente sulle modalità
di compilazione del documento contabile di previsione per il 2001.
Ricordo questo perché, a mio avviso, è necessario ritornare su
questi punti che giocano ancora un ruolo non del tutto secondario
in questo bilancio di previsione 2001. È stato affermato che questo
bilancio nelle intenzioni della Giunta dovrebbe segnare il ritorno
alla normalità; credo di dover affermare che a molti è sfuggito il
fatto che sia stato usato, in modo a mio avviso molto appropriato,
il condizionale. Più precisamente è stato affermato che
l’anno 2002 sarà l'anno decisivo per il ritorno alla
normalità e il bilancio di previsione lo strumento per il
raggiungimento di questo obiettivo e non certo che questo bilancio
è già caratterizzato da un ritorno alla normalità.
Se vogliamo abbandonare il condizionale, dobbiamo anche
dimenticare almeno in parte il quadro di riferimento internazionale
creatosi dopo gli avvenimenti dello scorso 11 settembre, come
dobbiamo dimenticare che in Italia, malgrado le più ampie
assicurazioni, le sorprese sono sempre possibili.
Mi riferisco in modo particolare al fatto che nella finanziaria
dello Stato non siano state previste risorse particolari a favore
delle regioni che hanno subito danni dagli eventi calamitosi
dell’ottobre 2000, ma non sarebbe giusto dimenticare
che anche in altri settori le decisioni prese a livello centrale
possono influenzare notevolmente le scelte a livello regionale,
vedasi per esempio il settore della sanità. Voglio analizzare,
anche se velocemente, alcuni di questi punti.
Il Tunnel del Monte Bianco, si dice, aprirà sicuramente entro la
fine dell’anno anzi, per meglio dire, si diceva fino
ieri questo poiché le notizie riferite dal TG3 della Valle
d’Aosta diramate ieri sera paventano un possibile
rinvio della sua riapertura sino alla seconda metà del gennaio
2002.
Speriamo che questa notizia non sia vera e che tutti coloro, che
con il loro comportamento illogico favoriscono le possibilità di
continui rinvii, possano a mio modo di vedere rinsavire, perché
questo gioco al massacro non serve a nessuno, e possano modificare
di conseguenza la loro attitudine.
Non voglio oggi soffermarmi sugli altri aspetti, se non su
quello prettamente economico inerente questo bilancio, almeno per
quanto riguarda il Tunnel del Monte Bianco.
Credo che i risultati economici riferiti al bilancio non si
potranno verificare nel 2002, primo anno di riapertura, perché i
riflessi sicuramente molto importanti che andranno ad incidere
positivamente sul volano dell’economia valdostana,
incrementando molti settori importanti, produrranno benefici
diretti sul bilancio soltanto nel 2003, anno in cui vedremo
sicuramente risalire o salire (a seconda del tipo) quelle imposte
che producono riflessi immediati sul nostro bilancio.
Da questo ragionamento è evidente che si deve escludere
l’IVA da importazione dei Paesi non facenti parte
dell’Unione europea, che transiteranno
all’interno del Monte Bianco, ma non ritengo che
questo possa essere molto determinante per
l’impostazione del documento che stiamo
discutendo.
Ecco i motivi che mi fanno ritenere che la perdurante chiusura
di questo tunnel abbia ancora riflessi negativi nelle previsioni
del bilancio regionale 2002.
Per quanto riguarda la ricostruzione, gli eventi alluvionali
sono ormai, ritengo, soltanto un brutto ricordo, purtroppo i segni
sono ancora visibili sui fianchi delle nostre vallate, ma
sicuramente la maggior parte, la parte più importante ed urgente di
questa ricostruzione è un fatto acquisito. Sarebbe ingeneroso non
ricordare l’impegno profuso
dall’Amministrazione regionale, ed in particolare
dalla Giunta, e quanto questo abbia inciso sui risultati
ottenuti.
La Giunta si è impegnata a fondo, ha fatto le scelte giuste,
dando delle priorità che a mio modo di vedere sono indiscutibili.
Ha cercato in tutti i modi, anche con l’aiuto e la
piena collaborazione di molti dirigenti e funzionari, di accelerare
e sburocratizzare l’iter delle pratiche necessarie a
questo fine. In altre parole si può dire che abbia svolto
egregiamente il proprio ruolo. Non sarebbe però meno ingeneroso non
riconoscere il ruolo svolto dalla popolazione valdostana in
generale.
Tutti coloro che sono stati colpiti duramente, qualcuno anche
negli affetti più cari, non dimentichiamolo mai, hanno dimostrato
una tenacia ed una volontà di tornare alla normalità eccezionali.
Da non dimenticare neppure quanto è stato fatto dal volontariato
sia nell’immediato dopo alluvione, sia
successivamente dimostrando quanto sia ancora radicato il
sentimento della solidarietà, in particolare quanto questo sia
radicato nella popolazione valdostana.
Ritornando al bilancio, credo giusto sottolineare che approvo in
pieno la previsione di far ricorso al credito per completare la
ricostruzione, intervenendo in tutti quei settori che, seppur non
della massima urgenza, sono comunque di grandissima importanza per
il ritorno alla cosiddetta "normalità". Il ricorso al credito
naturalmente si renderà necessario, è appena il caso di dirlo, se,
come dicevo all’inizio, lo Stato, malgrado le più
ampie garanzie, non interverrà in modo adeguato. Anche se sto
parlando del bilancio della Valle d’Aosta penso in
questo momento anche alle altre regioni che sono state interessate
da eventi calamitosi di grande portata e che hanno perciò le stesse
necessità e gli stessi diritti.
L’altro punto che aveva fortemente condizionato
lo scorso bilancio in modo totalmente diverso, visto che è
positivo, è la partecipazione a società di produzione e
distribuzione di energia elettrica. Malgrado quanto si è detto qui
in questo Consiglio e anche all’esterno, la prova
più evidente della bontà dell'operazione e della stima che la
Regione Valle d’Aosta ha all’esterno
è stata la rapidità con cui sul mercato finanziario internazionale
sono stati esauriti i BOR messi a disposizione dallo stesso.
Scendendo più nel concreto, voglio prima di tutto ricordare che
l’operazione, valutata in 800 miliardi, ha già avuto
nel 2001, dunque prima ancora che si iniziassero a pagare le rate
annuali di ammortamento, un rientro di 200 miliardi netti di
plusvalore al quale dovranno essere aggiunti i 9/10 del 10 percento
di imposta, pari a circa altri 20 miliardi.
Da aggiungere che nel 2001 la Regione ha già beneficiato di
altre imposte: IVA, IRPEF e IRPEG, derivanti da questa operazione
per oltre 80 miliardi di lire. Nei prossimi anni, intendendo con
questa espressione un arco di 3 o 5 anni, non oltre, è prevista,
facendo valutazioni sicuramente abbastanza caute, una differenza
fra entrate e spese di oltre 50 miliardi annui.
Malgrado sia cosciente che in futuro si dovrà intervenire per
ragioni di manutenzione e per adeguamenti in modo massiccio ed
importante in molte centrali, ritengo che queste cifre si
commentino da sole. Vorrei sottolineare ancora il ruolo di garanzia
della Regione per tutto il personale dipendente e per la bontà del
servizio, ricordando che, così come ci è stato riferito
dall’Amministratore delegato della DEVAL, è
considerato, tenuto conto dei parametri ENEL e non dei nostri, il
migliore in Italia.
Se questa operazione, malgrado le Cassandre, sia o meno da
considerarsi "interessante", lo lascio valutare a voi tutti per
evitare di abbassarmi a polemizzare con quelle stesse Cassandre che
anche questa mattina hanno voluto far sentire la loro voce a questo
proposito, così come lascio valutare a voi se questa operazione ha
avuto o meno riflessi sul bilancio di previsione 2002.
Per quanto riguarda i riflessi economici
dell’attentato dell’11 settembre,
ritengo più che sufficiente un rinvio a quanto affermato nelle
relazioni sia del collega Cerise che dell’Assessore
Agnesod e che hanno radiografato la situazione in modo preciso e
puntuale. Anche se l’andamento economico della Valle
d’Aosta sembra sia positivo, in controtendenza a
quello internazionale, non possiamo non riflettere a fondo su
quelli che potrebbero essere i risultati generali in un prossimo
futuro. Sicuramente altri fattori meriterebbero di essere presi in
esame per avere un quadro di riferimento più preciso e completo, ma
questo mi porterebbe troppo lontano, mentre voglio affrontare
alcuni problemi specifici del bilancio.
Questo bilancio, come già ricordato
dall’Assessore, è il penultimo di questa legislatura
e potrebbe già essere un momento importante per fare il punto sui
risultati raggiunti da questa maggioranza, per verificare cioè
quanto è già stato concretizzato di quel programma di legislatura,
che rimane il documento di riferimento più importante per gli
appartenenti a questa maggioranza. Impegno che rimando al prossimo
bilancio che sancirà di fatto, almeno per quanto riguarda la
programmazione, la fine di questa legislatura.
Per quanto riguarda le entrate, è già stato detto dei possibili
BOR destinati alla ricostruzione e ritenendo esaustive le relazioni
per cui non farei che ripetere cose dette e ridette, voglio solo
affrontare due problematiche e, per essere più preciso, devo dire
che una di queste più che un'entrata è una mancata entrata, mi
riferisco alla scelta di non fare leva sulle possibilità fiscali di
competenza della Regione per evitare contraccolpi sull'economia
regionale. Lo scorso anno era logico sostenere che il momento
difficile sconsigliava qualsiasi tentazione di andare nella
direzione di ricorrere a quelle che normalmente vanno sotto il nome
di "manovre o manovrine" che sono destinate a sopperire alla
mancanza di fondi attraverso pressioni fiscali.
Le difficoltà un po' in tutti i settori non sono state ancora
del tutto superate. Bene ha fatto dunque la Giunta ad affrontare i
problemi in modo diverso.
Sono inoltre d’accordo, e lo dico con profonda
convinzione, sulla previsione del mutuo a pareggio. Per tutti i
motivi già ricordati, non mi sembra che questo sia il momento di
fare troppe rinunce sugli investimenti.
Se teniamo conto che per quanto riguarda le spese correnti
c’è già stata molta attenzione non solo nel non
ampliarle, ma addirittura dove è possibile nel contrarle,
l’unica alternativa possibile al mutuo a pareggio
rimane quella di rinunciare a qualche investimento, alternativa non
certamente valida. Meno valida ancora se si considera che sovente i
mutui a pareggio non vengono realmente utilizzati poiché non sempre
tutto ciò che si è programmato nell’anno si riesce a
concretizzarlo. Come già affermato lo scorso anno, il ricorso al
credito va valutato con molta prudenza, ci sono però momenti in cui
questo si rende necessario proprio per raggiungere i risultati che
con il tempo dimostrano tutta la loro validità ed importanza.
È fuori dubbio che, malgrado quanto è già stato detto, alcune
riflessioni merita la parte spesa di questo bilancio, anche se non
è mia intenzione ripetere concetti triti e ritriti e soprattutto
non è mia intenzione soffermarmi su tutti gli argomenti e su tutti
i settori. Per quanto riguarda la parte della spesa corrente,
ritengo opportuno evidenziare lo sforzo fatto per contrarre, come
dicevo prima, quelle spese sulle quali era possibile
intervenire.
Questa analisi rigorosa dimostra quanto sia radicata
l’attenzione volta a risparmiare in tutti quei
settori della spesa corrente che non incidono sull'efficienza e
sulla bontà dei servizi per i cittadini. È lapalissiano che non
fosse possibile neppure immaginare che l’insieme
della spesa corrente potesse diminuire, questo per il semplice
motivo che, oltre ad aumenti fisiologici, nascono nuovi servizi
così come si ampliano i servizi esistenti, il tutto a beneficio dei
cittadini, delle loro esigenze, delle loro necessità.
È opportuno riconoscere che questa non è una tendenza del tutto
nuova perché è ormai da alcuni anni che viene seguita, la ritengo
una tendenza seria, corretta e onesta.
Sul funzionamento della macchina regionale spiace dover
constatare che, per quanto riguarda i residui, sia attivi che
passivi, la situazione è peggiorata. L’Assessore ha
comunque dato delle spiegazioni che ritengo più che plausibili
perciò, prima di fare scandalismo su questo tema, sarebbe bene che
qualcuno verificasse a fondo le motivazioni che hanno prodotto
questa situazione.
Passo ora a fare alcune valutazioni per quanto riguarda la parte
degli investimenti a sostegno del sistema economico della Valle
d’Aosta.
Per quanto riguarda la ricostruzione, ne ho già parlato quale
elemento di condizionamento di questo bilancio. Voglio solo
aggiungere che, oltre ai previsti 130 milioni di euro, circa 250
miliardi, si devono aggiungere i 100 miliardi già impegnati nel
bilancio triennale approvato l’anno scorso. Il
prossimo anno perciò sarà ancora un anno in cui
l’attività di ricostruzione sarà molto frenetica sia
per quanto riguarda gli interventi diretti della pubblica
amministrazione, sia per quanto riguarda i privati verso i quali
verrà completata o quasi l’assegnazione atta a
coprire tutti i danni subiti. Rimangono confermati i 50 miliardi
già previsti nello scorso triennale per il 2003, per cui mancherà
pochissimo per porre la parola "fine" a questo brutto capitolo. Per
quanto concerne l'edilizia agevolata voglio solo confermare la mia
più completa approvazione a quanto previsto dal comma 5
dell’articolo 32.
Questa norma, già approvata nelle scorse finanziarie, dà un
maggiore respiro al patrimonio pubblico abitativo e dovrebbe dare
qualche possibilità in più di far fronte
all’emergenza abitativa; oltre a questa ragione
fondamentale, va precisato che non vengono bloccati i piani di
vendita previsti. È da sottolineare ancora che, qualora non si
applicasse questa norma, sorgerebbero sicuramente dei problemi
interpretativi sulle competenze regionali poiché la legge statale
in materia, approvata successivamente a quella regionale, è
nettamente in contrasto con la stessa per quanto riguarda gli
alloggi che si rendono liberi e soprattutto sulla loro destinazione
futura, cioè rimessi in vendita o messi a disposizione
dell’ente gestore.
Per quanto riguarda il settore sociosanitario, è già stato detto
molto perciò mi limiterò a pochissime osservazioni. La prima è che
questo settore assorbe una fetta non indifferente di questo
bilancio, circa 266 milioni di euro, cifra questa che comprende i
35 milioni destinati all’assistenza e ai servizi
sociali. È bene ricordare che a queste spese, anche se non abbiamo
possibilità decisionali in merito ad alcuni importanti settori
della stessa, facciamo fronte unicamente con le nostre risorse.
La forbice fra le entrate e le spese in questo settore si
allarga sempre di più. Ritengo tuttavia che non sia il caso di
pensare o immaginare riduzioni di costi in questo settore qualora
non sia possibile diminuirli senza intaccare
l’efficienza dei servizi perché questi sono da
ritenere fondamentali per i cittadini. Certo, se ci sono altre
possibilità, sono sicuro che l’Assessore saprà
intervenire nel modo più appropriato; in caso contrario i sacrifici
vanno sicuramente indirizzati in altri settori che, seppure
importanti, perché tutti lo sono, non lo sono quanto la
salvaguardia della propria salute.
Per quanto riguarda il settore sociale in generale, va ricordato
che, se pure fosse vero quanto asserito da alcuni consiglieri che
questa Regione avrebbe delle entrate non meritate, tali entrate
servono a far fronte, oltre alle spese derivanti dalla sanità,
anche a quelle derivanti dalla scuola, spese che per i soli costi
del personale vedono iscritta a bilancio quest’anno
la somma di lire 81.682.200 euro, pari a 158 miliardi di lire, a
totale carico della Regione.
A questo proposito va sottolineato che anche
quest’anno per il funzionamento del settore
dell'istruzione sono state previste risorse importanti fra le quali
vorrei ricordare i 2.802.600 euro previsti a trasferimento delle
istituzioni scolastiche in applicazione della legge n. 19/2000
sull’autonomia scolastica, un'autonomia che in tal
modo rimane non solo un'enunciazione, ma si conferma come un fatto
concretamente sostenuto. L’insieme delle risorse
disponibili per il diritto allo studio è assai consistente e si
assesta sui 4.219.000 euro, ai quali va poi aggiunto il sostegno
economico alla neonata "Università della Valle
d’Aosta" in attuazione della legge regionale n.
25/2001 per oltre 4 milioni di euro.
Su questo punto molto è già stato detto, vale la pena di
sottolineare che anche in questo caso si dimostra la capacità di
questa maggioranza di dare seguito a quanto annunciato nel
programma di legislatura. Va inoltre sottolineato come in questo
bilancio vi siano impegni nel settore dell'istruzione sotto forma
di contributi a sostegno delle scuole materne ed elementari per le
quali sono iscritti a bilancio 2.582.300 euro.
Nel settore culturale prosegue l’impegno
finanziario necessario per sostenere l’opera di
recupero e di valorizzazione dei beni culturali attraverso
investimenti importanti organizzati da alcuni anni in un documento
programmatico, cioè il Piano lavori che viene presentato a questo
Consiglio a dimostrazione del fatto che la Giunta e la maggioranza
hanno programmato ed operato in modo serio e coerente, dando
attuazione alla dichiarazione programmatica
dell’inizio legislatura, come già ricordato.
Per l’agricoltura si deve tener conto che si è
ancora in fase di assestamento per l’effetto
prodotto dal passaggio da un regime a cui tutti i nostri
agricoltori erano abituati ad un altro regime, dettato anche dalle
necessità di adeguarci alle direttive dell’Unione
europea, direttive che ci avevano già portato ad approvare il Piano
di sviluppo rurale da esse condizionato. Prima ancora però è il
caso di ricordare che anche in questo settore la ricostruzione
incide in modo molto forte, infatti sono stati previsti nel 2002 22
milioni di euro per il ripristino dei danni causati
dall’alluvione. Questa cifra non è solo finalizzata,
come molti pensano, alla sistemazione di quei terreni che sono
stati danneggiati dall'alluvione.
L’alluvione ha anche creato danni a piste di
accesso ai mayens, alle prese di una buona parte del sistema
irriguo, che lo scorso anno hanno avuto degli interventi spesso
provvisori per l’urgenza e che oggi aspettano un
intervento definitivo. La conseguenza della provvisorietà di certe
opere vale anche per quanto riguarda la sistemazione delle aste
torrentizie.
Quello però che mi preme mettere in evidenza è soprattutto il
ruolo, che oserei definire polivalente, dei nostri agricoltori. Non
possono più essere soltanto visti quali conduttori di aziende, ma
anche quali sorveglianti e tutori del territorio.
Qualcuno, con una definizione che mi piace molto, li ha definiti
i "giardinieri delle nostre campagne ed in particolare delle nostre
montagne". È sicuramente tenendo conto di queste ragioni che
l'indennità compensativa - ritengo a giusto titolo - è più che
triplicata, per cui si va sempre di più nella direzione di premiare
coloro che coltivano i terreni e non coloro che, con la costruzione
di stalle sproporzionate al territorio a disposizione, comprano
fuori dalla nostra Regione la materia prima, cioè il fieno.
Non bisogna tuttavia pensare che la zootecnica sia ridotta al
ruolo di Cenerentola, al contrario. Siamo tutti consci del ruolo
che hanno in Valle d’Aosta gli allevatori, per cui
importanti interventi finanziari sono stati previsti anche in
questo settore e sono convinto che quando anche questi fondi
arriveranno a destinazione - per il momento credo che non tutti ne
abbiano già fruito -, il settore zootecnico sarà più
tranquillo.
Certo, è auspicabile che da parte delle varie associazioni di
categoria non ci si soffermi soltanto a studiare quali sono i
metodi possibili per avere più contributi dalla Regione, ma si
operi anche e soprattutto in altre direzioni. Una per tutte:
migliorare e rivalutare il mercato della carne, bisogna cioè
operare per ricostituire quello che prima ancora
dell’evento della BSE era un vero capitale in quanto
ogni singolo capo valeva molto più di ora e a cui gli allevatori
potevano attingere in caso di necessità.
Vista l’entità prevista, credo necessario
sottolineare le spese di investimento di questo settore che
ammontano, sommando quanto previsto per i consorzi di miglioramento
fondiari, alpeggi, contributi a privati, a ben 32 milioni di
euro.
Meritano anche di essere messe in evidenza le misure
cofinanziate, sia per la loro entità, sia per rendere merito a chi
si è prodigato per ottenerle. Queste misure, previste nel Piano di
sviluppo con un intervento regionale di 4.850.000 euro, ammontano a
16.270.000 circa, alle quali si devono aggiungere circa 3.365.000
euro previsti per i programmi ex obiettivo 5 B, Programma "Leader
Plus e Interreg III". Importanti finanziamenti sono anche previsti
per la realizzazione di strutture collettive, caseifici, centro
siero, miel du Val d’Aoste.
Un grande sforzo economico è stato indirizzato al miglioramento
del sistema qualità, che è il modo migliore per garantire
redditività alle aziende agricole e che dovrebbe aiutare ad
affermarsi quali attori principali le nuove leve della nostra
agricoltura. Sono certo che questa ed altre misure minori
sproneranno tutto il settore e, seppure con qualche difficoltà di
adattamento, lo riporteranno al ruolo che gli compete. Non si deve
neppure dimenticare il suo ruolo di supporto, seppure indiretto, ad
altre attività economiche, in particolare al turismo.
Un capitolo specifico merita la finanza locale. Non nascondo il
mio dispiacere nel constatare che le modifiche della legge n.
48/1995 non sono ancora state del tutto messe a punto dal Conseil
permanent des collectivités locales.
È una problematica di non facile soluzione poiché il nodo
principale non è quello generale di ripartizione fra Comuni e
Comunità montane o sulla progressiva eliminazione delle leggi di
settore, temi che avevano trovato a suo tempo
l’unanimità dell’Assemblea dei
sindaci.
Questo forse perché si era parlato solo di criteri e non di
cifre. Lo stesso Consorzio dei Comuni ha già chiesto una proroga
della scadenza per la presentazione dei bilanci comunali per
permettere a questo organismo di trovare l’accordo
non solo sui criteri, ma anche sul sistema specifico di
suddivisione di queste risorse fra tutti i Comuni. È da
sottolineare come la richiesta del Consorzio dei Comuni sia stata
una richiesta forte, una richiesta di responsabilizzazione dei
Comuni stessi che va nella direzione del federalismo e della
sussidiarietà oltre che di rispetto dei principi stabiliti dalla
legge n. 54 sul sistema delle autonomie locali.
La suddetta legge prevedeva due livelli di governo: Regione e
Comuni e un livello di servizi sotto la responsabilità dei Comuni,
mi riferisco alle Comunità montane.
È questo il criterio base che ha portato gli stessi a richiedere
una suddivisione che prevede il 95 percento ai Comuni e il 5
percento alle Comunità, per quanto riguarda il trasferimento dei
fondi senza vincolo di destinazione. Per quanto riguarda invece la
tendenza ad una progressiva eliminazione delle leggi di settore, il
principio di base è ancora più semplice: vogliono decidere loro la
destinazione dei fondi che gli appartengono. La sussidiarietà non è
un termine di cui riempirsi la bocca in certe occasioni e da non
applicare però quando ci toglie qualche potere o qualche
possibilità di fare bella figura a livello personale.
Anche alcuni colleghi di minoranza, non accorgendosi che ciò era
già stato previsto probabilmente perché non avevano letto bene
tutto il bilancio, hanno chiesto che certe leggi non fossero più
finanziate. Mi riferisco in particolare a quella dei gemellaggi.
Stiano tranquilli tutti coloro che temono che questo nuovo sistema
possa portare al collasso alcuni Comuni, i piccoli in particolare,
o alcuni settori di assistenza sociale.
Il sistema in generale - lo ripeto - necessiterà di un periodo
di assestamento, ma sono certo che il buon senso, che da sempre
caratterizza gli amministratori comunali, scongiurerà questo
pericolo.
I rappresentanti del CELVA in occasione
dell’audizione hanno parlato molto chiaramente di un
fondo sociale da istituire con le modifiche alle legge n. 48;
evidentemente non tutti i colleghi hanno recepito le precisazioni
del CELVA in quanto forse prevenuti e non disponibili a cambiare
idea. Credo sia giusto ricordare che i Comuni possono contare su un
incremento dei trasferimenti senza vincoli di ben 61 miliardi.
Nella globalità del capitolo "Finanza locale",
l’incremento è invece di circa 20 miliardi. È perciò
un falso problema quello di fare polemiche contro la Regione per
settori non più finanziati.
I Comuni, che vogliono mettere in piedi o mantenere certi
organismi, devono essere coscienti - e sono convinto che, al di là
di certe strumentalizzazioni, già lo siano - che li devono
finanziare se vogliono farli funzionare; così come è un falso
problema temere che ci possano essere 74 modi di assistenza
sociale, per il semplice motivo che il ruolo di indirizzo rimane
alla Regione.
Il ruolo di gestione dei servizi delle Comunità montane aiuta
già di per sé ad amalgamare grandi fette degli stessi.
Per concludere, voglio ricordare che il 2002 dovrà essere anche
l’anno dell’applicazione del
decentramento, previsto dalla già citata legge n. 54 e che vedrà
attribuire ai Comuni nuove responsabilità, e soprattutto che questa
"responsabilità" dovrà essere accompagnata da tutto quello che
servirà per poterla applicare concretamente.
Depuis 17 heures 51, le Président Louvin reprend ses
fonctions de Président de la séance.
Président
La parole au Vice-président Lattanzi.
Lattanzi (FI)
Ho sentito il dovere di intervenire per due
ordini di motivi. Il primo perché dopo sette ore di parole dei
colleghi non sarei potuto andare a casa senza poter dire a mia
moglie che ero intervenuto anch'io, mi avrebbe chiesto cosa
c’ero stato a fare tutto il giorno lì?
(commenti in aula consiliare)
? ve lo hanno chiesto anche a voi?
Il secondo motivo è il seguente: mi sembrava giusto ribadire una
posizione del nostro movimento politico rispetto a questo bilancio
che ha mille modi per essere interpretato.
Mi soffermerò su pochi punti che riteniamo di dover
sottolineare. È un bilancio che purtroppo torna alla normalità, nel
senso che proprio la normalità di questo bilancio continua a
preoccuparci. La considerazione amara è che, in questi ultimi tre
anni di bilanci normali, gli unici eventi straordinari sono stati
la chiusura del Tunnel del Monte Bianco e
l’alluvione. Il Tunnel del Monte Bianco non è ancora
riaperto purtroppo e sappiamo per quali motivi: gli amici francesi
sembrano intenzionati a tener chiuso per poter andare alle elezioni
in maniera più serena con i loro amici ambientalisti. Per quanto
riguarda l’alluvione, ci è sembrato che
l’evento straordinario di questi tre anni siano i
denari che sono ricaduti e che ricadranno nell'economia valdostana,
quindi in questo senso i 250 miliardi stanziati, 100 e 150, nel
prossimo triennio, per fare fronte agli impegni nell'eventualità
che lo Stato non dovesse corrispondere quanto promesso, sono
l’unico evento eccezionale di tipo economico di
questa Regione.
Al di là di questo è un bilancio che purtroppo, lo diciamo con
amarezza, torna alla sua mediocre normalità, una normalità fatta
anche da una legge finanziaria che oggi si presenta con il 50
percento di risorse già impegnate di cui abbiamo già discusso per
tutte le leggi che sono entrate in quest’aula.
Perché al di là di tutto, fatto 100, il 60 percento viene
assorbito dalle spese correnti e del restante 40 percento
pochissime sono le leggi che ancora dovranno essere impostate in
quanto già tutto in quest’aula è stato quasi sempre
discusso e sicuramente approvato, in quest’aula è
già passato, pertanto mi soffermerò sull’analisi di
quattro dati che riteniamo "sensibili".
Questo è un bilancio che ancora una volta si caratterizza nelle
entrate per quattro dati, dicevo, sensibili per la loro
particolarità: i 270 milioni di euro della quota sostitutiva
dell’IVA, i 181 milioni dell’IRPEF
per 9/10 di questa Regione, i 140 milioni di euro per
l’IVA, i 92 milioni di euro per
l’entrata del Casinò. Quattro dati sensibili sui
quali si potrebbero spendere fiumi di parole per motivare la loro
giustezza, il diritto di averli in questa forma e in questa
sostanza e tutto quello che potrebbe portarci a parlare degli
ultimi cinquant’anni di storia di questa Regione,
cosa che noi evitiamo di fare almeno oggi, però su queste entrate
credo che la comunità valdostana stia riflettendo.
Mi ha fatto piacere sentire, forse per la prima volta in questa
legislatura, anche alcuni Consiglieri di maggioranza - e non solo
della Stella Alpina, che potrebbe svolgere un po' quel "gioco delle
parti" all’interno di una maggioranza, ma anche
alcuni Consiglieri dell’Union valdôtaine - che
cominciano ad alzare l’attenzione su alcune
preoccupazioni rispetto ai cambiamenti che la nostra Regione deve
andare a sostenere nei prossimi anni.
È una Regione la nostra che ha la necessità di riformarsi, che
deve guardare a questi dati sensibili in entrata con particolare
attenzione, che deve trovare condizioni diverse di sostentamento al
bilancio regionale in prospettiva di riforme anche radicali, così
si annunciano, nel prossimo quinquennio del Governo nazionale.
Si parla di riduzione dell’IRPEF, si parla di
abbassamento delle aliquote delle tasse; forse
quest’anno o il prossimo questi interventi non
saranno attuati per i noti eventi, ma c’è la
consapevolezza da parte del Governo italiano che dal secondo
semestre del 2002 in avanti si potranno ricreare le condizioni per
ridurre sensibilmente uno dei più fastidiosi dati sensibili che gli
Italiani hanno percepito, cioè un livello di tassazione per
mantenere l’apparato burocratico del nostro
Paese.
Di fronte a questi processi di riforma non possiamo non guardare
a questi dati sensibili di entrata, mi riferisco alla quota
sostitutiva dell’IVA, ai 9/10
dell’IRPEF e all'entrata del Casinò, settore
quest’ultimo nel quale ci saranno nei prossimi anni
delle rivoluzioni epocali nel nostro Paese. Basti pensare che in
Francia ci sono 80 casinò e in Italia 4, tutti e quattro gestiti da
aziende direttamente o indirettamente pubbliche e quindi anche in
questo settore sono annunciate riforme radicali.
In questo contesto fa strano che il bilancio non lo preveda: la
tassa di concessione del Casinò rimane intorno ai 92 milioni di
euro per il 2002, ai 95 milioni di euro per il 2003 e ai 97 milioni
di euro per il 2004. Dicevo: o è stato previsto, e sarebbe
interessante conoscere la valutazione in questo senso, oppure non è
stato previsto e questo è ancora più preoccupante.
Parlavo prima di dati sensibili perché appunto calati in un
contesto di grande trasformazione. Questo per quanto riguarda le
entrate.
Mi ha fatto piacere sentire che alcuni Consiglieri di
maggioranza oggi cominciano ad avvertire la preoccupazione, quella
che qualcuno chiama "l’essere Cassandra", che per
quanto ci riguarda da Valdostani è solo la preoccupazione di capire
in quale contesto la nostra piccola Regione può difendersi e
soprattutto può competere in questi mercati.
Un po' così come dice o come diceva il programma di questa
maggioranza che noi all’inizio abbiamo contestato,
ma alcuni aspetti li abbiamo osservati perché il programma di
maggioranza diceva:
"? Autonomia significa oggi capacità di
sviluppare le proprie risorse e di valorizzarle, anche attraverso
una forte carica e capacità innovativa, per essere maggiormente
competitivi nell’attuale contesto economico politico
internazionale?"
e qui invece si fanno i bilanci alla
normalità.
Riteniamo allora che ci sia una contraddizione, se siamo
consapevoli che questa Regione debba, come dice il programma di
maggioranza, essere competitiva, sviluppare i suoi processi di
competitività e di efficienza dell’apparato
pubblico, dell’economia e quindi creare una
ricchezza e un benessere come dice sempre il programma di
maggioranza in un suo passaggio:
"? L’autonomia
deve diventare sempre di più un'autonomia reale, non
assistita?"
. In questo contesto questi dati sensibili in
entrata, ripeto, invitano a fare qualche riflessione e anche qui
cominciamo a sentire che nel tessuto sociale della Valle
d’Aosta si sta sviluppando un dibattito fra chi
crede di avere il diritto di avere e chi crede di avere il dovere e
potere di fare, di crescere, di competere e di sviluppare rispetto
ad alcuni settori strategici di questo bilancio:
l’economia, lo sviluppo.
Cito un caso solo, potrei citarne decine: l’area
Cogne. Sull’area Cogne le maggioranze, che si sono
succedute con la partecipazione del Comune di Aosta, hanno definito
un piano di bonifica e di riqualificazione
dell’area, ma ad oggi qual è il ruolo strategico di
sviluppo di quell’area non lo sa né Aosta, né tanto
meno l’Amministrazione regionale a meno che qualcuno
non abbia nei segreti cassetti qualche progetto che la comunità non
conosce, ma non conoscono neanche i Consiglieri di maggioranza.
Potrei citare ancora il ruolo devastante di Finaosta nel suo
patetico dirigismo economico che oggi con Pluritec è ad una svolta
e dà inizio ad una nuova era economica della Valle
d’Aosta. Non più un ruolo, così come sancito dalla
legge del 1982, di costituzione della Finaosta, di promozione, di
partecipazione temporanea nelle varie attività per favorirne lo
sviluppo perché nel tempo abbiamo assistito al divenire di quelle
partecipazioni da temporanee a totali e oggi il Consigliere Borre
nella sua onestà intellettuale si è lasciato scappare che se la
Regione tramite Finaosta non partecipasse a quelle imprese,
morirebbe l’industria valdostana.
Questo processo di economia così palesemente burocratico ha
creato una falsa economia che anche i Consiglieri di maggioranza
devono ammettere non è un'economia reale, è un'economia fortemente
assistita. Dicevo che oggi con Pluritec parrebbe iniziare un nuovo
percorso: non più investire in aziende che portino qui un progetto
di sviluppo e di occupazione del personale, quindi di benessere
reale, oggi andiamo a ricercare le aziende che, in cambio di
capannoni e di servizi, portino la sede fiscale, che poi si portino
gli operai dal Canavese piuttosto che dal Milanese? poco ci
importa, l’importante è che spostino la sede
fiscale.
È stata ufficialmente comunicata l’operazione:
vista la nostra anomala - nel panorama italiano, ma credo anche
europeo - impostazione di riparto fiscale, è interessante per
l’Amministrazione regionale rifornirsi di risorse
finanziarie attraverso lo spostamento fiscale delle sedi delle
aziende che girano per l’Italia e per
l’Europa; interessante novità rispetto ad
un'interpretazione della zona franca tutta da rivedere, potrebbe
diventare una strategia di paradiso fiscale per le imprese: noi
offriamo certi servizi a costo zero, voi portate la sede fiscale,
noi ci autofinanziamo. Interessante..., su questo argomento abbiamo
già espresso il nostro parere: noi riteniamo che questo sia
delirante in termini economici.
In ambito sanitario non ho conoscenze così ampie come quelle che
sicuramente l’Assessore ha rispetto a me, ma il
nostro movimento politico ha già condiviso una serie di riflessioni
alla luce della presentazione del Piano sociosanitario.
L’Assessore con grande realismo in commissione ha
descritto un quadro all’interno del quale si
prospettano due situazioni delicate. La prima è che la Valle
d’Aosta ha una morfologia per la quale è quasi
doveroso mantenere certi livelli di servizi, laddove
l’assenza di servizi creerebbe lo spopolamento delle
vallate e questo è un dato condivisibile.
C’è poi un altro dato altrettanto sensibile: la
popolazione valdostana è fra le popolazioni che in Italia ha un'età
media maggiore, con una fascia di anziani particolarmente
sviluppata per la quale impegna gran parte del bilancio regionale.
L’assistenza sociale, la medicina per gli anziani,
l’assistenza per quel tipo di sanità richiedono
molte risorse da impegnare nel nostro bilancio e credo che anche
qui non si possa non essere d’accordo sul
distinguerci come comunità in una comunità solidale che opera e
lavora, che destina una buona parte, quasi un 30 percento del
proprio bilancio, per la creazione di servizi sociosanitari su
tutto il territorio regionale di livello efficiente, poi sui
livelli di efficienza non entro nei dettagli delle liste di attesa
e via dicendo perché non mi sembra il caso di farlo oggi, mi limito
qui a parlare in termini generali. Due sono invece gli aspetti che
vogliamo sottolineare per quanto riguarda le risorse.
L’Assessore in commissione ci ha spiegato che
oggi è in atto una contrattazione con lo Stato perché chi decide a
Roma si assuma anche la responsabilità di quelle decisioni, quindi
si chiede che chi a Roma decide degli innalzamenti degli stipendi o
delle modifiche alla spesa sanitaria fornisca anche le risorse alle
regioni ed è questa una trattativa alla quale partecipano anche gli
Assessori delle altre regioni.
Come forza politica che in questa Regione è
all’opposizione e che lo era fino a qualche mese fa
anche a livello nazionale, vogliamo sottolineare che, per quanto
riguarda gli ultimi aumenti - quelli per la spesa farmaceutica che
l’Assessore ha citato come uno dei fattori
determinanti dell'esplosione del 30 percento della spesa sanitaria
in Valle e quelli per gli stipendi nel settore della sanità -, non
ci si può sottrarre alle responsabilità politiche perché questa
Giunta è una Giunta di Centro Sinistra che fino a qualche mese fa
ha appoggiato, e per sette anni di fila, le politiche dei Governi
di Centro Sinistra che si sono susseguite e che hanno determinato
quei costi, quindi non possiamo fare gli uomini del Centro Sinistra
a Roma, ma poi, tornando a Pont-Saint-Martin e dovendo subire i
rincari, dire che però noi siamo Valdostani e non li abbiamo
condivisi perché i vostri Parlamentari - non i nostri Parlamentari,
ma i vostri Parlamentari - hanno dato per cinquantadue volte la
fiducia ai "Governi D’Alema e Amato".
Avete partecipato anche voi, eravate in maggioranza e
addirittura avevate un Sottosegretario alla Presidenza del
Consiglio dei ministri. Allora non potete tirarvi fuori da questa
responsabilità. Che poi oggi il problema sia pesante, è vero, è
evidentemente pesante.
Burocrazia: il Governo regionale che si è insediato qui nel 1998
aveva messo nel suo programma la riorganizzazione
dell’assetto burocratico di questa Regione come uno
dei fattori strategici. Si parlava di riorganizzazione delle
risorse umane, di formazione e aggiungo anche di efficienza nei
rapporti con i cittadini perché alla fine questo è
l’obiettivo, una riorganizzazione efficiente ed
efficace che possa portare il cittadino a trovare
nell’apparato amministrativo regionale un
interlocutore in posizione non da suddito, ma da cittadino verso
qualcuno che è lì per offrire un servizio.
Non voglio dare giudizi io, personalmente, come singolo
cittadino sarebbe troppo facile; lascio a voi darvi una risposta:
se percepite che i cittadini valdostani abbiano in questi ultimi
tre anni modificato la loro percezione rispetto alla qualità del
servizio offerto dall’Amministrazione regionale. Non
c’è dubbio che è migliorata la cortesia degli
impiegati, sono migliorati gli approcci, gli atteggiamenti, su
questo si è fatto sicuramente un grosso passo avanti ma, per quanto
riguarda il rapporto con la burocrazia, è ancora un rapporto
devastante per il cittadino e ancora di più per le piccole e medie
imprese.
Abbiamo sentito in commissione che tutte le associazioni degli
industriali, artigiani, commercianti hanno lamentato un rapporto
con la burocrazia complesso, poco trasparente, fatto di tanta
carta. È sufficiente citare l’evento
dell’alluvione: per l’alluvione è
circolata troppa carta, troppa burocrazia che non ha aiutato i
cittadini in un momento difficile ad avere un rapporto con la
struttura amministrativa sereno, trasparente, efficiente, così come
i cittadini vorrebbero visto che pagano con le loro tasse questo
servizio.
Un altro aspetto riguardo alla burocrazia, ed è venuto fuori
nell’analisi del bilancio in commissione, è il ruolo
del decentramento previsto dalla legge n. 54. Abbiamo rilevato, lo
vogliamo ribadire, che manca la percezione
dell’applicazione di quella legge e di tutte le
riforme che porteranno gli enti locali ad avere maggiori competenze
e maggiori responsabilità perché è vero che con questo bilancio si
riconferma il 95 percento dell’IRPEF agli enti
locali e con maggiore elasticità di cassa, nel senso che i
trasferimenti sono meno vincolanti, ma si è visto in questi mesi
una rincorsa alle assunzioni degli enti locali.
Il 74 percento delle risorse che vanno ai Comuni se ne va in
spese correnti e c’è una corsa da parte di tutti i
Comuni, anche i più piccoli, quelli con trecento anime, a "farsi"
il segretario, l’autista, il barelliere, i messi e
avanti di questo passo. Concordo con il Consigliere Martin quando
dice che in questo processo di riforma le Comunità montane devono
avere un ruolo diverso, ma bisogna anche andare a discutere del
ruolo elettivo delle Comunità montane perché non si può pensare di
dare alle Comunità montane maggiori responsabilità mettendo degli
amministratori indicati dai Comuni piuttosto che dalla Regione.
A questo punto bisogna andare a rivedere il ruolo delle Comunità
montane visto che dovranno sempre più diventare un collegamento
intercomunale per quanto riguarda quanto meno i servizi decentrati.
Non è possibile avere dei Comuni che vogliono avere tutti lo
stadio, la bocciofila, il distretto sanitario,
l’ambulanza e la legge n. 54 ha scatenato questa
corsa, se voluta o meno non lo so, però inattesa, almeno per quanto
ci riguarda.
Altra riflessione riguarda l’agricoltura: anche
qui non voglio fare il "tuttologo" perché sono convinto che
l’Assessore Perrin abbia più competenza di me e di
tutti noi, ma credo che di parole se ne siano spese moltissime per
questo settore che invece da questo bilancio viene modificato
pochissimo. Anche il Consigliere Cottino diceva:
"Gli
agricoltori devono uscire da una fase di assistenzialismo ed
entrare in una fase più competitiva ed efficiente"
, ma guardate
che la soluzione non è farli diventare i "giardinieri
d’Europa".
È vero, i nostri agricoltori devono rimanere lì a difendere i
nostri prati e le nostre vallate, ma non possiamo sostituire
l’assistenzialismo zootecnico ed agricolo con
l’assistenzialismo che arriva perché siamo in alta
montagna. Quella è una strada pericolosa, deviante e a nostro
avviso poco produttiva. Dobbiamo andare alla ricerca di risorse,
come stiamo facendo, sfruttando tutte le opportunità per fare
agricoltura e zootecnia in montagna che deve essere riconosciuta
dalla Comunità europea, ma non possiamo limitarci a questo.
Dobbiamo entrare in un processo ma, oltre alle chiacchiere,
Assessore, bisogna andare ai fatti e i soldi dimostrano il
contrario, dobbiamo investire in maniera pesante sui prodotti di
qualità, cioè dobbiamo incentivare i nostri agricoltori a fare in
maniera pesante qualità in zootecnia, in agricoltura e nei prodotti
tipici, altrimenti non ne veniamo fuori. Non si può percorrere la
strada del nuovo assistenzialismo europeo che è quello di essere
diversi non più perché Valdostani o piccola Regione, ma perché
montani, perché è un assistenzialismo pericoloso.
Lo dico perché anche sabato alla presentazione della "montagna
2002" dicevano tutti le stesse cose, ma con sensibilità diverse; da
parte di noi Valdostani ci è parso percepire una nuova rincorsa ai
contributi: visto che la Comunità europea boccia quelli che ci
diamo fra di noi, allora diventiamo diversi e invece che essere
solo Valdostani e Francofoni, adesso siamo anche montani. Va bene,
però attenzione perché è una strada pericolosa.
Sul turismo non possiamo che ribadire quello che continuiamo a
dire da quattro bilanci ed è che non possiamo continuare ad
investire poco meno del 10 percento delle risorse di questi bilanci
su quello che riteniamo essere l’industria
principale della nostra Regione. Non entro nei dettagli delle
scelte che non abbiamo condiviso; lo abbiamo già fatto in ogni
legge che è passata in questo Consiglio, ma riteniamo che questo
bilanci torni ad una normalità che a noi politicamente non
piace.
Concludo. Noi non vogliamo fare le Cassandre, ma lasciateci dire
una cosa: in questa relazione, Assessore, ci spieghi come si fa a
prevedere per il 2002 un PIL valdostano al 3,6 e nel 2003 un PIL al
4,4 perché comprendo che siamo "l’isola felice",
sono anch'io un ottimista e credo che i PIL, compreso quello
italiano, saranno migliori di quelli che si può aspettare oggi la
comunità internazionale per le sensibilità negative che ci
sono.
Sono convinto anche per il lavoro che faccio che nel secondo
semestre ci saranno incrementi di PIL e di economie migliori
rispetto a quelle che stiamo muovendo adesso: 1,3 - 1,4, si può
arrivare perfino al 2 percento, ma prevedere che nel 2002 la Valle
d’Aosta giri al doppio del PIL
dell’Italia e addirittura superiore alle zone del
nord, con una disoccupazione?
(interruzione dell’Assessore Agnesod, fuori
microfono)
? ho capito che non lo ha fatto lei. Mi spieghi dove ha trovato
questo dato e chi glielo ha "regalato". Mi permetta di sollevare
una perplessità su questo dato perché mi farebbe piacere, e qui non
faccio la Cassandra, voglio solo capire da dove arriva questo
dato?
(nuova interruzione dell’Assessore Agnesod,
fuori microfono)
? sì, ho capito che è un dato fornito da un istituto di ricerca,
però mi permetta di sollevare una perplessità perché non so cosa
deve succedere in Valle d’Aosta per viaggiare al 4,4
di PIL e non vedo cosa possa succedere perché questo cambi.
Per quanto riguarda il dato della disoccupazione, anche qui una
battuta è quasi d’obbligo: sarebbe quasi anormale
che la nostra Regione avesse un dato di disoccupazione più alto
rispetto a quello che ha perché il 60 percento delle spese di
questo bilancio va per spese correnti, il 74 percento delle spese
delle comunità locali va per spese correnti, quasi tutte le
famiglie hanno una persona che lavora o in Regione o al Casinò o
negli enti locali, pertanto diventa difficile con questo regime
burocratico che qualcuno rimanga in mezzo alla strada. Il problema
è capire se quei dati sensibili di ingresso di entrata delle
risorse, al di là delle più che positive proiezioni di PIL al 4,4,
possono confermarsi nel prossimo futuro e se
l’economia in Valle d’Aosta può
mantenere in piedi questa macchina così come è impostata. Noi
continuiamo a dire che così non può continuare, quindi è necessario
passare da una cultura dell’abbiamo il diritto di
avere ad una cultura dell’abbiamo il dovere, ma
anche il potere, perché abbiamo le risorse, di competere in questa
economia italiana ed europea.
È chiaro che le visioni sono diverse, i ragionamenti alla base
sono diversi, le culture sono diverse, ma noi crediamo che non sia
così e abbiamo fatto bene a dirlo in questi anni perché qualcuno
anche oggi qui ha cominciato a capire che in questi momenti di
grande trasformazione forse tutti i dogmi della burocrazia,
dell’amministrare cominciano a far sorgere qualche
perplessità. Questo è un bilancio - lo dite voi - di ritorno alla
normalità ed è proprio la normalità che ci ucciderà.
Président
La parole au Conseiller Ottoz.
Ottoz (UV)
La relazione dell’Assessore al
bilancio di previsione è un documento politico importante. Se da un
lato rappresenta, infatti, analogamente alla relazione che
accompagna ogni legge, il documento di presentazione della legge di
bilancio, essa è caratterizzata da valenze ben più significative. È
infatti, a differenza delle altre relazioni, un importante
documento di comunicazione ai cittadini dello stato di salute e
delle linee di sviluppo della società e
dell’economia valdostana.
La sua stessa presentazione nella forma di libro stampato,
l’evidente sforzo di rendere comprensibili quelle
che potrebbero sembrare aride cifre, le considerazioni, infine,
sull’inserimento della nostra economia nel contesto
nazionale, i richiami a quello mondiale, il taglio dei commenti
alle cifre presentate e la loro presentazione in forma sintetica e
leggibile, l’importante conferenza stampa di
presentazione sono la dimostrazione dello sforzo del Governo
regionale di ben comunicare con i cittadini.
Questo è un buon documento che illustra
quest’anno, come tutti gli anni, un buon bilancio.
Non si possono non condividere le riflessioni e le linee guida che
portano alla definizione della ripartizione delle spese e degli
investimenti che la nostra Regione affronterà
nell’immediato e nel futuro molto prossimo.
Le azioni di sostegno ai vari settori economici sono importanti
e tanto più necessarie quanto più risulta gracile, nella nostra
Regione, la crescita di alcune "piantine industriali". Siamo di
fronte ad un problema delicato e di non facile soluzione: da un
lato non si possono non condividere le riflessioni del Presidente
Viérin, in varie sedi, sull’eccessiva dipendenza dai
sostegni regionali proprio di quei settori industriali che spesso
lamentano un’eccessiva ingerenza della Regione
nell’economia; dall’altro andrebbe
investigato quanto la cospicua dimensione stessa degli aiuti non
contribuisca, in ultima analisi, a costituire un freno alla
crescita di un corretto spirito imprenditoriale autonomo. Il
modello non può certo essere modificato troppo bruscamente, pena la
sofferenza, o peggio, di parte del nostro tessuto economico.
Sarebbe però opportuno che un documento importante come questo
contenesse quanto meno delle riflessioni sulle strategie possibili,
per quanto graduali, per un’inversione di tendenza a
medio e a lungo termine.
I colleghi di maggioranza hanno messo in evidenza, ognuno per
gli aspetti che gli sono più congeniali, la solidità di questo
bilancio, hanno sottolineato i vari settori
d’intervento nei quali si articolerà
l’azione di governo nel prossimo anno e di come le
linee guida, pur con le rettifiche di percorso rese necessarie
dagli imprevisti e calamitosi eventi del Tunnel del Monte Bianco e
dell’alluvione dello scorso ottobre, puntino alla
completa realizzazione del programma di legislatura che questa
maggioranza si è dato nel 1998. È sufficiente ricordare
l’acquisto delle società ENEL, il Casinò di
Saint-Vincent, il polo creditizio valdostano, ma
l’elenco non si ferma qui. Questo è quindi un buon
documento.
Vorrei contribuire, con alcuni sommessi suggerimenti, a rendere
per gli anni prossimi ancora più chiara ed efficace questa
relazione, migliorandone la comprensione e contribuendo così ad
avvicinare ancora di più i cittadini
all’Amministrazione.
Per noi è più facile in quanto disponiamo dei due libroni con
tutti i capitoli, ma chi legge la presentazione del bilancio non
dispone di questi elementi. Un dato molto interessante è la
crescita prevista del nostro PIL, che nel 2002 aumenterà, che
aumenterebbe del 3,6 percento, ossia il triplo di quello nazionale,
e nel 2003 addirittura del 4,4 percento.
Sarebbe utile che questo dato fosse disaggregato distinguendo la
variazione del PIL nei diversi settori: la pubblica
amministrazione, l’industria privata, suddivisa
magari tra società a partecipazione regionale e non, il settore
turistico-alberghiero, l’artigianato,
l’agricoltura, il blocco che lavora in questo
momento per la ricostruzione post alluvione, eccetera per avere
delle indicazioni su quali sono le direzioni nei vari settori.
Ciò permetterebbe ai cittadini di meglio capire in quale
direzione va la società valdostana e di distinguere tra dinamiche
strutturali ed eventi non strutturali perché contingenti, la cui
proiezione nel nostro futuro terminerà ad un certo punto i suoi
effetti. Andrebbero poi spiegati ai cittadini alcuni dati in
controtendenza che possono generare qualche dubbio.
Mi riferisco, ad esempio, al calo previsto
dell’IRPEF: in un quadro così ottimistico di
crescita economica non si capisce se rischia di toccare o meno
direttamente le famiglie. Ripeto, si tratta di un esempio, si
potrebbe farne degli altri. Alcuni elementi contingenti, non
strutturali, sono citati, è pur vero, nella relazione, ma senza
legarli a cifre e poste precise, rendendo difficile ai cittadini
comprendere a fondo il loro impatto reale sulla vita e sul
benessere di tutti.
È ben evidenziato peraltro, in più punti della relazione, il
positivo effetto sulle entrate regionali
dell’operazione ENEL che mostra la sua validità,
tanto più che introduce effetti benefici strutturali di cui potremo
godere a lungo termine. Siamo ancora in attesa, infatti il bilancio
non ne parla, del titolo giuridico relativo ai 9/10 della
plusvalenza derivante dalla cessione degli impianti di produzione e
degli immobili ENEL che dovrebbe ammontare a circa 175 miliardi in
entrata ulteriore?
(interruzione dell’Assessore Agnesod, fuori
microfono)
? 200, sì i 9/10 sono 200. Ciò ci permetterà di procedere
all’accertamento di questa somma e di identificarne
con precisione l’esercizio di competenza.
Sarà, questo, un ulteriore elemento positivo, una tantum, e
quindi non strutturale, delle entrate della nostra Regione che
andrà a diminuire la necessità d’indebitamento con
benefici riflessi sul bilancio, quindi il bilancio è anche
prudenziale sotto questo aspetto, d’altra parte non
potrebbe non esserlo perché non potrebbe prevedere poste non ancora
certe.
Il fatto che il costo del denaro sia in Valle
d’Aosta superiore dello 0,70 percento rispetto a
quello del nord ovest meriterebbe un piccolo approfondimento,
soprattutto di fronte all’aumento registrato del 9,8
percento del ricorso all’indebitamento, del quale
sarebbe utile un’analisi più fine che permetta di
verificare la dinamica nei vari settori in cui al credito si
ricorre (agricoltura, commercio, artigianato, industria, alberghi,
consumi delle famiglie, mutui casa, eccetera).
Lo stesso maggior dettaglio sarebbe utile
nell’analizzare l’utilizzo degli
aiuti europei (Interreg, Fondo sociale europeo, eccetera) indicando
quanti di essi vengano utilizzati per progetti pubblici, quanti per
iniziative private, quanti nel pubblico-privato, quale sia il peso
degli adempimenti formali, quale sia la facilità o complessità per
accedervi e soprattutto quale sia la dinamica nel tempo, se è
differenziata, per quanto concerne l’utilizzo di
questi fondi per progetti pubblici e per progetti privati tenendo
conto che l’allargamento della Comunità europea apre
su questo capitolo una finestra non esattamente tranquilla per i
prossimi anni quando ciò avverrà.
Parte del nostro benessere futuro dovrebbe dipendere dagli
investimenti riguardanti la ricerca. Pur trovando in varie parti
della relazione riferimenti non sempre espliciti che possono essere
ricondotti a questo tema, essi andrebbero forse trattati, o ripresi
perché non sempre le ripetizioni nuocciono, in un capitolo a parte.
Se da un lato, infatti, viene citato come positivo il fatto che i
contributi per la ricerca nel settore industriale cresceranno a 4
milioni di euro nel 2002 e addirittura a 5 milioni di euro nel
2003, queste cifre, rispetto ad un PIL regionale di circa 3,2
miliardi di euro, rappresenterà solo lo 0,12 percento del PIL 2003
e lo 0,15 percento nel 2004. Sembra molto meno della media
nazionale in un settore dove già il nostro Paese zoppica
vistosamente rispetto ai partners europei e al "club" del Paesi
industrializzati.
La spesa per la ricerca è uno degli indicatori della nostra
capacità futura di tenere il passo degli altri paesi e delle altre
regioni, dato il legame sempre più stretto tra lo sviluppo
economico ed il progresso della tecnologia.
Ho seguito con attenzione e interesse tutti gli interventi, ma
alcuni passaggi dell’esauriente intervento del
Consigliere Martin. Faccio una piccola considerazione: ha detto
che, data la fondamentale importanza della qualità del servizio
sanitario da fornire ai cittadini, essendo un diritto fondamentale,
potremmo trovarci in futuro, dinanzi
all’incontrollabile dinamica di crescita della spesa
sanitaria, a dover affrontare decisioni difficili. In questo caso,
ha detto che, dovendo, con risorse limitate, scegliere tra tagliare
la spesa sanitaria e quella destinata a manifestazioni culturali e
sportive, dovremmo ovviamente sacrificare queste ultime. Il
ragionamento, a prima vista, non fa una grinza, la salute prima di
tutto. Non sarebbe - chiedo scusa al Consigliere Comé che mi ha
pregato di non usare parole inglesi - "politically correct" anche
solo esprimere dubbi in proposito. Il problema va però approfondito
considerando che il settore turistico, quello trainante della
nostra economia, non può prescindere dalle innegabili sinergie con
la cultura e lo sport.
Una razionalizzazione di questi eventi che eviti costose
ricoperture di date e scelga le proposte di qualità è sicuramente
opportuna, il Consigliere Martin ha ragione. Il valore tecnico e/o
l’indotto turistico delle manifestazioni da aiutare
è un parametro di cui si deve sempre tenere conto.
Si tratta di vere e proprie spese d’investimento
che, nelle complesse interazioni di tutto il sistema economico,
producono effetti "virtuosi", contribuendo, in ultima analisi, alla
creazione di quelle risorse che ci aiutano a pagarci i servizi
sanitari per la popolazione e non a sacrificarne la qualità. Non a
caso nel pomeriggio di sabato, a Saint-Vincent, alla tavola rotonda
che ha preceduto la presentazione "dell’Anno
internazionale della montagna" con il Ministro La Loggia, i
Presidenti Dino Viérin e Ghigo, il nostro Europarlamentare Luciano
Caveri ed il Senatore Rollandin erano presenti i Presidenti delle
associazioni legate alla montagna, comprese le associazioni
sportive.
Partecipando quale rappresentante del mondo sportivo ho potuto
apprezzare l’importanza da tutti riconosciuta al
contributo che all’economia di montagna - questo era
il tema - danno lo sport e le professioni sportive quali ad esempio
le guide alpine, i maestri di sci, gli accompagnatori della natura,
eccetera, così come non si può prescindere dal valore
dell’attività motoria quale forma primaria di
medicina preventiva, elemento fondamentale di riduzione in
prospettiva dei costi sanitari, come perfettamente sa anche il
nostro Assessore.
Dobbiamo quindi interrogarci costantemente su quale contributo
al controllo della spesa sanitaria, che è un tema caldo di questo
bilancio e dei bilanci futuri, può offrire, infatti, lo sport
inteso come attività sociale alla politica di prevenzione.
Costa meno prevenire che curare, soprattutto oggi,
l’età media della popolazione cresce e la tendenza
alla sedentarietà, anche e soprattutto dei giovani, facilita ed
aggrava un gran numero di patologie, generando costi sociali: ecco
un punto qualificante del Piano sociosanitario approvato pochi mesi
fa. Non a caso il tema della prevenzione si legge in filigrana
nelle politiche dell’Assessorato, nel Piano
sociosanitario e in questo documento di bilancio. Il problema
dell’esplosione della spesa sanitaria non può essere
affrontato agendo su un solo fattore o tagliando una sola spesa, ma
va aggredito su più fronti:
- il controllo di gestione (razionalizzando le spese e abolendo
gli sprechi);
- la spesa farmaceutica (più accorte prescrizioni, farmaci
generici, cultura e responsabilità anche dei pazienti);
- l’inversione della tendenza
all’ospedalizzazione nel Capoluogo (portando molti
servizi sul territorio);
- l’assegnazione al settore privato di quei
servizi non primari in cui esso è capace di minori costi e maggiore
flessibilità;
- la creazione di strutture meno costose per i post acuti e le
lungodegenze;
- la promozione della cultura della prevenzione, soprattutto
attraverso l’educazione alimentare e motoria.
L’elenco non si ferma certo qui. Il problema,
come è scritto nel Piano sanitario, è multidimensionale e
complesso.
Non vorrei addentrarmi sulla quota sostitutiva
dell’IVA, un argomento che mi appassiona molto
perché ogni volta devo spiegare al Consigliere Curtaz come i suoi
conti siano sbagliati. Questa volta posso rivolgermi anche alla
Consigliera Squarzino. Capisco che c’è una logica
perversa nel discorso, che sembra quasi affascinante
all’inizio, ma la situazione va analizzata bene;
comunque ho scritto personalmente al Consigliere, quindi gli
risparmio il passaggio sulla quota sostitutiva
dell’IVA.
Vorrei concludere dicendo che ognuno di noi, in particolare i
Consiglieri di maggioranza dato il loro numero, interviene con
considerazioni generali sul bilancio, ma approfondisce maggiormente
i temi che meglio conosce, dando il suo contributo di analisi. Non
toccherò quindi, in questa fase, altri argomenti che sono stati
approfonditi da colleghi, i quali se ne occupano
quotidianamente.
Già solo il tema della piccola rivoluzione che stanno
affrontando gli enti locali, misurandosi con la progressiva
applicazione del principio federalistico di sussidiarietà, ci
porterebbe lontano, ma riguarda aspetti nei quali, al di là del
volume dei trasferimenti, che sono in crescita, vanno rispettate le
posizioni liberamente concordate all’interno del
CELVA.
Lasciando la parola ad altri colleghi, mi riservo
d’intervenire in seguito su punti specifici durante
il dibattito e sul successivo esame dei vari capitoli.
Président
Je ne vois pas d’autres
conseillers inscrits à parler. La discussion générale est
close.
La parole à l’Assesseur au budget, aux finances
et à la programmation, Agnesod.
Agnesod (UV)
Innanzitutto devo ringraziare tutti coloro
che hanno contribuito con il loro intervento ad analizzare e ad
approfondire le tematiche contenute in questo documento.
Non lo faccio solo per la forma, sono convinto che attraverso il
confronto si possa crescere, quindi ritengo importanti alcuni
suggerimenti che sono emersi e ne farò tesoro per il prossimo
esercizio finanziario. Soprattutto mi è piaciuta l'indicazione del
risvolto in rosa della Consigliera Squarzino; in effetti, anche dal
punto di vista dell'immagine, quest’anno c'è stato
il ritorno alla normalità, il prossimo potrebbe essere quello del
rilancio del bilancio in rosa.
Ritornando al discorso di quello che è emerso nella discussione,
parto dalla richiesta del Consigliere Lattanzi volta a sapere da
dove sono emersi i dati della crescita del PIL. Si tratta di uno
studio della società Prometeia, che è una società seria, credo che
tutti possiamo concordare su questo. Il rapporto è stato redatto
con le informazioni disponibili al 12 ottobre 2001 a cura di
Massimo Guagnini e Sonia Neri pubblicate su "Il Sole 24Ore" il 12
novembre 2001 e che danno questi risultati?
(interruzione del Vicepresidente Lattanzi, fuori
microfono)
? c’è lo studio, ci sono dei grafici, però questo
è il risultato. Ho pubblicato sulla mia relazione il risultato,
possiamo poi approfondire in una tematica apposita questo elemento
del PIL e fare un approfondimento, approfondimento che avevo già
chiesto al nostro Ufficio statistica che mi ha mandato dei
documenti nei quali mi dice che non è vero che la chiusura del
tunnel non ha inciso: ha penalizzato la crescita del PIL, però non
si sa in che misura.
C'è una discussione aperta su questo tema perché può esserci una
compensazione, ma sicuramente abbiamo perso, dal punto di vista
degli introiti, una parte consistente di IVA e di altre imposte che
con la riapertura saranno di nuovo previste in entrata. Le entrate
sono attendibili e questo è un punto sul quale voglio insistere:
non possiamo rincorrere le promesse, gli articoli, le voci che
vengono fuori sulle varie riduzioni che potranno aver luogo in
futuro, noi dobbiamo basarci su dei dati esistenti in questo
momento.
Abbiamo posto un'attenzione particolare all’IRPEF
proprio in funzione di questa ipotesi, che sembra quella più sicura
e consistente, per l’attendibilità che vogliamo dare
a tutte le voci previste in entrata, quindi non abbiamo voluto
gonfiare nel modo più assoluto questo tipo di previsioni perché
sono operazioni che non servono nell’economia del
bilancio e si vedono nel momento del consuntivo.
Abbiamo visto che in questi anni le entrate previste nel
consuntivo si sono allineate in maniera abbastanza buona rispetto a
delle variabili che possono venir fuori durante
l’esercizio stesso e poi guardiamoci attorno:
com’è la Valle d’Aosta in questo
momento rispetto a com’era il 15 ottobre 2000? Sono
passati 14 mesi e la nostra Valle è cambiata in modo radicale.
Ditemi qual è la Regione che ha fatto altrettanto? Tutto può
essere migliorato, non è che diciamo che siamo stati "il massimo",
abbiamo avuto dei problemi, come ve ne possono essere a seguito di
un evento che impatta in modo così pesante rispetto ad una comunità
piccola come la nostra però, al di là di questo, nel giro di questo
piccolo lasso di tempo abbiamo fatto degli interventi e sfido
chiunque a dire quale Regione ha fatto altrettanto. Per quanto
riguarda i rimborsi, abbiamo fatto interventi sul territorio,
abbiamo dato rimborsi alle imprese, ai privati.
Ricordo che le imprese in Piemonte - questo lo so con certezza -
non hanno ancora preso i rimborsi dell’alluvione del
1994. Noi per l’alluvione 2000 abbiamo anticipato
per quanto riguarda il contributo a fondo perso, abbiamo già
approvato in Giunta la delibera per quanto riguarda i mutui con il
75 percento di garanzia da parte della Regione. Ci sono altre
realtà che hanno fatto diversamente, ma non hanno ancora visto
neppure una parte dei soldi. A questo punto credo che vada dato
atto del sistema che è stato adottato e dei risultati che si sono
ottenuti.
Abbiamo voluto con questo bilancio mettere una parola
conclusiva, o quasi, alle problematiche riguardanti
l’alluvione perché non vogliamo che si verifichi
quella ipotesi che qualcuno aveva ventilato lo scorso anno durante
la discussione generale: che la Valle d’Aosta
potesse diventare un altro Belice o una nuova Irpinia a seguito di
quell’evento catastrofico. Vogliamo fare in modo che
l’anno prossimo la nostra Regione sia completamente
a posto, che si riprenda la vita - ed è qui
l’aggancio alla normalità - e che la Regione si
presenti nelle sue condizioni di ripristino completo con i rimborsi
ai privati e alle imprese, ripristino completo che vogliamo fare
comunque.
Se lo Stato ci garantirà la sua quota di partecipazione, bene,
altrimenti attiviamo il ricorso al mercato dei capitali perché
crediamo di dover chiudere con un debito rispetto alla popolazione
e rispetto al territorio. Se lasciamo trascinare nel tempo questa
situazione fino a quando ci arrivano i finanziamenti, come avviene
in altre parti d’Italia, crediamo che alla fine
questo debito si amplifichi, che il territorio non si rimetta a
posto, che l’immagine di sicurezza che vogliamo dare
all'utenza turistica ne esca penalizzata e che non si riesca a
pagare i debiti che abbiamo nei confronti dei cittadini e delle
imprese, contribuendo così a complicare ulteriormente la
situazione. Il ricorso al mercato dei capitali in questo momento è
per noi la soluzione migliore che possiamo intravedere ed è per
questo che abbiamo fatto questa scelta.
Forse non abbiamo sottolineato abbastanza che buona parte della
spesa è improntata ad una nuova progettualità, quello che ho messo
nella relazione, che inciderà in maniera importante sul nostro
futuro, inciderà sullo scenario anche dal punto di vista paesistico
che avremo di fronte: non sarà più la stessa Valle
d’Aosta, molte vallate verranno rimesse in pristino
in modo diverso. Siamo intervenuti adesso sui centri abitati, sui
paesi più grossi dove c’è stato più danno, ma
dobbiamo fare un intervento profondo di recupero ambientale del
nostro territorio.
Mi stupisce che il Consigliere Curtaz abbia stamani definito
questo bilancio come una "cosa piatta" che non dice molto.
Soprattutto da un Verde non cogliere l’importante
percorso che si sta avviando nel settore
dell’ambiente, e vorrei aggiungere anche in quello
dell’agricoltura con il Piano rurale, mi lascia
perplesso. Questo come primo punto per quanto riguarda i
risultati.
Le spese correnti sono molto basse e qui non so se siamo stati
particolarmente bravi, dico solo che ci siamo posti
l’obiettivo di contenere la spesa corrente per il
2002 e in particolare il 2003, credo che l’obiettivo
sia stato raggiunto. La riduzione era necessaria per avere le
risorse per provvedere agli investimenti perché queste risorse che
abbiamo destinato alla ricostruzione abbiamo dovuto comunque
reperirle in qualche modo.
È vero quello che ha detto la Consigliera Squarzino, ossia che
questo aumento degli investimenti è dovuto agli interventi per il
ripristino dei danni alluvionali, ma questo fa parte della scelta
di indirizzare verso questi investimenti delle risorse che
altrimenti avrebbero potuto essere messe su spese correnti o su
altri settori. Tutta questa operazione di contenimento, il 60
percento alla spesa corrente e il 40 percento agli investimenti, è
stata fatta pur in presenza di un aumento delle spese correnti
rispetto allo scorso anno, un aumento di 11 miliardi, 5.630 milioni
di euro, sono quelli che sono stati concessi alla finanza locale in
aumento rispetto allo scorso anno.
Abbiamo 9 miliardi del vitalizio dei consiglieri, 17 miliardi
del Fondo di rinnovo contrattuale, ci sono 122 miliardi nella
sanità, ci sono effetti di trascinamento di diverse spese correnti
quindi, malgrado questo aumento di spese correnti rispetto allo
scorso anno, abbiamo il rapporto che ci dà un 60, 40 percento. Lo
sforzo che abbiamo fatto è stato notevole, soprattutto su alcuni
settori, e qui lo avete visto anche in relazione, ci sono le spese
di funzionamento che sono state monitorate e non da adesso, ma
dall’assestato degli anni 1997, 1998, 1999, 2000 e
2001 e dalle previsioni del 2002 si vede una tendenza alla
riduzione di queste spese, quindi non sono solo delle buone
intenzioni, ma sono anche dei risultati che si evidenziano
dall’assestato che questo Consiglio ha già
votato.
L’inasprimento fiscale non abbiamo voluto farlo
perché siamo in una condizione in cui la nostra realtà economica è
stata messa in grande difficoltà da questi eventi, ma soprattutto
dall’evento alluvionale che si è verificato lo
scorso anno. Abbiamo inoltre - sono i dati che ci danno questo tipo
di indirizzo - una situazione italiana di pressione fiscale che
raggiunge il 43 percento del 2002 e diventa la più alta
d’Europa con il programma di andare a ridurre questa
pressione fiscale da parte del "Governo Berlusconi" nel 2003.
In questo caso ci raffrontiamo al 2002 e non potevamo caricare
ulteriormente di tasse la nostra economia, i nostri cittadini, con
il rischio di portare al collasso il nostro sistema economico. IVA
da importazione, su questa entrata particolare direi che abbiamo
già parlato forse troppo, quindi voglio solo ricordare due dati:
abbiamo 270 milioni di entrata per questa voce e 400 miliardi di
uscita rispetto a delle competenze che rivendichiamo dal punto di
vista politico, ma che non sono competenze che vengono date a tutte
le regioni e soprattutto che costano sul bilancio.
Nel momento in cui passano le competenze alle regioni vengono
anche assegnate le risorse, che poi si chiamino con un nome
piuttosto che con un altro?, in questo caso abbiamo questo titolo
che ci deriva dall’ex IVA da importazione, ma questo
discorso del titolo che viene assegnato c’entra
relativamente. Noi avremmo da rivendicare ulteriori risorse per
poter far fronte a queste spese che sono compito dello Stato e che
altrove è lo Stato a sostenere.
Possiamo andare ad approfondire questa tematica magari in un
momento di confronto in commissione, dove possiamo analizzarla e
fare un ragionamento perché ne abbiamo già parlato molto e credo
che sia difficile riuscire ancora a parlarne se partiamo da
posizioni così diverse. Trovo difficoltà ad accettare interventi
che vanno a sottolineare che siamo una Regione assistita perché
questa situazione non corrisponde alla realtà.
Abbiamo una buona situazione, ma non siamo una Regione
assistita. Il rapporto di crescita del PIL rispetto alle entrate
regionali testimonia della buona salute del nostro sistema
economico. Abbiamo visto che in questi anni, dal 1990 in poi -
adesso ho fatto riferimento al 2002 ma se andate a vedere il 2001 è
uguale il risultato - c’è stata progressivamente una
diminuzione dell’apporto delle entrate regionali
all’interno del PIL della Regione.
Questo, permettetemi di dirlo, con soddisfazione, tenendo conto
di un modo di operare che non è inserito in nessun dogma, non è
inserito nel dogma del privato perché il privato è bello oppure del
pubblico perché il pubblico è bello, un po' quello che succedeva
negli anni ’70.
Adesso sembra che la direzione obbligatoria sia quella del
privato, perché? Ci sono realtà dove, per i fattori macroeconomici
che governano questa realtà, il privato funziona e funziona bene,
ma ci sono realtà in cui c’è bisogno di una
compartecipazione del pubblico perché, in base ai fattori
macroeconomici che governano queste realtà, se non esiste il
pubblico, il privato non è interessato oppure potrebbe anche
produrre dei danni alla comunità in cui queste aziende private
vengono inserite.
Credo quindi che, occorre sgombrare il campo da dogmi o da
particolari fascini che possono emergere in certe mode del momento?
non lo so cosa può essere - con questo non voglio rispondere a
nessuno di voi, faccio un ragionamento a prescindere da quelli che
sono stati gli interventi -, in questo momento nella nostra Regione
c'è l’esigenza di avere una compartecipazione
pubblico-privato. In taluni settori siamo disponibili a lasciare al
privato purché il privato ci sia. Abbiamo la compartecipazione
negli impianti a fune, se il privato c’è, che si
faccia avanti, se ci sono delle società che vogliono acquistare le
nostre quote di partecipazione, che si facciano avanti. Lo stesso
dicasi per altri settori.
La concertazione: il Patto per lo sviluppo credo che abbia
prodotto dei buoni risultati. Non sono d’accordo che
non sia positivo perché abbiamo avuto una riunione plenaria, ci
sono state le riunioni e gli incontri bilaterali in Assessorato,
poi si è tornati in Assemblea.
Se il Presidente dell’Associazione industriali,
come diceva la Consigliera Squarzino, ha lamentato di non avere
avuto dei testi, degli elementi, delle tabelle, è perché in quel
momento c’erano ancora le commissioni che dovevano
esaminare il bilancio, non potevamo lasciare alle parti un
documento che neanche i consiglieri avevano avuto.
Infatti se avessi lasciato il bilancio alle parti proponenti del
Patto per lo sviluppo, un'osservazione che sarebbe venuta fuori
dalla discussione sarebbe stata questa: perché prima a loro che a
noi? Fra l’altro il Patto per lo sviluppo ha una
funzione diversa da quella del Consiglio regionale: non ha la
funzione di andare a verificare quanto viene dato in termini
strettamente di risorse, ma ha una funzione di indirizzo, di scelte
rispetto a comparti, rispetto allo sviluppo futuro.
Il discorso sulla sanità lo abbiamo già affrontato in molte
occasioni. La relazione dà gli obiettivi che ci siamo posti nella
predisposizione di questo bilancio, non possiamo pensare ad una
redditività dell’agenzia dell’USL,
quindi è un settore in cui, soprattutto nella nostra Regione,
dobbiamo investire risorse pubbliche per garantire un adeguato
livello di assistenza.
Per i trasporti riprendiamo quello che già è stato detto nella
relazione, quindi l’avvio
dell’aeroporto Corrado Gex, la ferrovia e qui
concordo con le osservazioni espresse dal Consigliere Nicco, questa
è la linea comunque che la Giunta sta portando avanti, cioè di fare
in modo che l’Aosta-Chivasso sia funzionale e possa
dare una risposta alle esigenze dell'utenza e poi lavorare
sull’Aosta-Martigny, sul collegamento
internazionale.
Nel triennio i fondi globali hanno un investimento importante,
sono il 74 percento; abbiamo voluto andare a privilegiare questo
tipo di indirizzo piuttosto che preparare disegni di legge e
proposte che possono portare ad un aumento delle spese correnti,
anche se poi molti contributi di parte corrente hanno sulla società
una ricaduta di investimenti o quanto meno consentono di mantenere
gli investimenti, quindi non tutte le spese correnti hanno questo
tipo di indicazione negativa in sé, ci sono spese correnti di
funzionamento e spese correnti che invece servono per mantenere gli
stessi investimenti.
Rispetto alle osservazioni che sono emerse nel dibattito mi pare
di aver dato alcune risposte, eventualmente durante la trattazione
degli argomenti nei capitoli se ci sono altre domande, le
affronteremo in quella sede.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK