Consiglio Regionale della Valle d'Aosta - Oggetto del Consiglio n. 2749 del 25 luglio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
PARTECIPAZIONE E INIZIATIVA POPOLARE
Precedente
Successivo
Resoconto integrale del dibattito dell'aula
Oggetto del Consiglio n. 2749 del 25 luglio 2002 - Resoconto
OGGETTO N. 2749/XI Reiezione della proposta di legge:
"Disciplina regionale dei referendum, dell'iniziativa popolare,
della forma di governo e dell'elezione del Presidente della Regione
e del Consiglio regionale. Modificazioni alla legge regionale 21
agosto 1995, n. 33. Abrogazione di leggi regionali in materia di
elezione del Consiglio regionale e di referendum".
TITOLO I STRUMENTI DI PARTECIPAZIONE DIRETTA
CAPO I TIPOLOGIA DEGLI STRUMENTI DI PARTECIPAZIONE DIRETTA
Articolo 1 (Strumenti di partecipazione diretta)
1. Gli strumenti di partecipazione diretta alla politica
regionale di cui possono avvalersi i cittadini residenti nella
regione sono:
a) l'intervento dei cittadini nel procedimento normativo;
b) la petizione popolare;
c) la proposta normativa di iniziativa popolare;
d) il referendum abrogativo;
e) il referendum propositivo;
f) il referendum consultivo.
CAPO II INTERVENTO DEI CITTADINI NEL PROCEDIMENTO NORMATIVO
Articolo 2 (Intervento dei cittadini nel procedimento
normativo)
1. L'intervento dei cittadini nel procedimento normativo
consiste nella possibilità, per ogni cittadino residente nella
regione, di presentare osservazioni in merito ai progetti di legge
e di regolamento all'esame del Consiglio regionale.
2. Ai fini di cui al comma 1, contestualmente alla trasmissione
alle competenti commissioni consiliari dei progetti di legge e di
regolamento, la Presidenza del Consiglio regionale pubblica sul
sito Internet del Consiglio regionale i progetti di legge e di
regolamento, e li trasmette allo Sportello dei cittadini. Ogni
cittadino può presentare osservazioni tramite lettera, fax o posta
elettronica.
3. Il relatore del progetto di legge o di regolamento e la
competente commissione consiliare valutano, nell'esame dei
provvedimenti, le osservazioni presentate dai cittadini.
CAPO III PETIZIONE POPOLARE
Articolo 3 (Petizione popolare)
1. Ogni cittadino residente nella regione può indirizzare al
Consiglio regionale petizioni per chiedere provvedimenti sulle
materie di competenza regionale.
2. La petizione, con l'indicazione del nome, cognome e luogo di
residenza dei sottoscrittori, deve essere depositata presso la
Presidenza del Consiglio regionale dal primo firmatario.
3. La presidenza del Consiglio dispone l'assegnazione della
petizione alle competenti commissioni consiliari.
4. Entro 90 giorni dalla presentazione della petizione,
l'argomento deve essere sottoposto all'esame del Consiglio
regionale.
5. L'esame in Consiglio si conclude con l'approvazione di una
presa d'atto o di una risoluzione diretta ad interessare gli organi
competenti alle necessità esposte nella petizione.
6. Il Presidente del Consiglio trasmette al primo firmatario
della petizione copia della decisione del Consiglio regionale.
CAPO IV PROPOSTA NORMATIVA DI INIZIATIVA POPOLARE
Articolo 4 (Proposta normativa)
1. La proposta normativa di iniziativa popolare consiste in una
proposta di legge o di regolamento, formulata sotto forma di
articoli, su argomenti di competenza della Regione.
2. La proposta dev'essere presentata al Presidente del Consiglio
regionale da uno dei promotori e deve recare in calce la firma,
debitamente autenticata, di almeno mille elettori della
Regione.
3. La proposta, qualora risulti corredata dalle firme necessarie
ed abbia per oggetto materie di competenza della Regione, viene
trasmessa dal Presidente del Consiglio all'esame delle competenti
Commissioni consiliari.
4. Il Presidente del Consiglio regionale trasmette ai
consiglieri copia conforme dei disegni di legge di iniziativa
popolare.
Articolo 5 (Verifica delle proposte)
1. Spetta all'Ufficio di Presidenza del Consiglio regionale
provvedere alla verifica ed al computo delle firme dei richiedenti,
al fine di accertare la regolarità della proposta normativa di
iniziativa popolare.
2. Per le proposte viziate da irregolarità relative alla
presentazione della documentazione, l'Ufficio di Presidenza può
stabilire un termine di trenta giorni per la regolarizzazione,
dandone tempestiva notizia ai promotori dell'iniziativa popolare
perché provvedano in merito.
Articolo 6 (Decisione)
1. Il Consiglio regionale deve prendere una decisione definitiva
in merito alle proposte normative di iniziativa popolare entro 120
giorni dalla data di presentazione delle proposte stesse alla
Presidenza del Consiglio.
Articolo 7 (Rinnovazione del Consiglio regionale)
1. Qualora, in caso di rinnovazione del Consiglio regionale,
sulla proposta di iniziativa popolare non sia stata adottata la
decisione di cui all'articolo 6, la proposta medesima si intende
automaticamente sospesa.
2. Il Presidente del nuovo Consiglio regionale,
indipendentemente dallo stadio di esame al quale la proposta
sospesa era pervenuta nella precedente legislatura, deve, non oltre
120 giorni dalla data della prima convocazione del Consiglio
stesso, iniziare nuovamente l'iter del procedimento.
CAPO V REFERENDUM CONSULTIVO
SEZIONE I REFERENDUM CONSULTIVO AI SENSI DELL'ARTICOLO 15 DELLO
STATUTO SPECIALE
Articolo 8 (Referendum consultivo previsto dall'articolo 15
dello Statuto speciale)
1. Il referendum consultivo di cui all'articolo 15 dello Statuto
speciale consiste in una consultazione popolare a livello regionale
finalizzata a verificare gli orientamenti della popolazione su temi
politici di rilevanza regionale e di competenza della Regione.
2. Il quesito referendario consultivo deve essere formulato in
modo sintetico, con una sola domanda, e deve consentire
all'elettore di esprimersi con un "sì" o con un "no".
3. Il referendum consultivo è valido se al voto partecipa almeno
il 30 per cento degli elettori.
4. Entro 90 giorni dallo svolgimento del referendum consultivo
con esito valido, il Consiglio regionale, con propria
deliberazione, definisce le modalità ed i tempi per dare attuazione
all'orientamento espresso dalla popolazione.
SEZIONE II REFERENDUM CONSULTIVO AI SENSI DELL'ARTICOLO 42 DELLO
STATUTO SPECIALE
Articolo 9 (Referendum consultivo previsto dall'articolo 42
dello Statuto speciale)
1. Ai sensi dell'articolo 42 dello Statuto speciale, le
popolazioni interessate si sentono interpellando con referendum gli
elettori iscritti nelle liste dei Comuni di cui si intende variare
la circoscrizione o la denominazione.
Articolo 10 (Quesiti)
1. I quesiti da sottoporre a referendum per l'istituzione di
nuovi Comuni o per la modificazione delle circoscrizioni comunali o
della denominazione di Comuni devono essere espressi,
rispettivamente, con le seguenti formule:
a) "Volete che il territorio della frazione (o delle frazioni)
sia separato dal Comune (o dai comuni) di... per formare Comune a
sé stante?"; oppure "Volete che i Comuni di... siano fusi tra loro
per costituire insieme un nuovo Comune?";
b) "Volete che il territorio della frazione (o delle
frazioni)... sia separato dal Comune di... per entrare a far parte
integrante del Comune di...?";
c) "Volete che la denominazione del Comune di... sia mutata in
quella di...?".
2. Le formule sono completate con le indicazioni del caso. Nel
caso della lettera a) del comma 1, dev'essere inserita anche
l'indicazione del nome del nuovo Comune del quale si propone
l'istituzione per separazione o per fusione.
Articolo 11 (Indizione)
1. Il referendum consultivo è indetto, con decreto del
Presidente della Regione, su presentazione di un progetto di legge
ad iniziativa della Giunta regionale oppure di uno o più membri del
Consiglio regionale. Nel primo caso, il Presidente della Regione
informa il Presidente del Consiglio; nel secondo caso, il
consigliere o i consiglieri che assumono l'iniziativa trasmettono
la richiesta al Presidente del Consiglio, il quale la inoltra al
Presidente della Regione.
2. Nel caso in cui un quarto degli elettori dei Comuni
interessati presenti una proposta di legge con le modalità di cui
al Capo IV, il Presidente del Consiglio regionale informa
l'assemblea e ne dà immediata comunicazione al Presidente della
Regione, affinché questi indica il referendum, ai sensi del comma
1.
3. Nei casi di cui ai commi 1 e 2, i termini previsti dal
regolamento interno del Consiglio regionale in ordine al
procedimento legislativo sono sospesi fino alla proclamazione dei
risultati del referendum.
Articolo 12 (Sottoposizione dell'esito al Consiglio
regionale)
1. Accertato l'esito del referendum consultivo, il Presidente
della Regione lo comunica al Presidente del Consiglio, che
sottopone al Consiglio stesso la proposta di legge relativa entro
trenta giorni dalla proclamazione del risultato del referendum
stesso.
Articolo 13 (Rinvio)
1. Per quanto non previsto dal presente Capo, si osservano, in
quanto applicabili, le norme previste per il referendum
abrogativo.
CAPO VI REFERENDUM PROPOSITIVO
Articolo 14 (Referendum propositivo)
1. Il referendum propositivo regionale consiste in una
consultazione popolare a livello regionale per verificare se
l'elettorato è favorevole o contrario all'introduzione di una
normativa regionale, legge o regolamento, nuova o di modifica di
una normativa già esistente.
2. La normativa proposta deve essere formulata sotto forma di
articoli di legge o di regolamento, preceduta dalla formula di
rito: "Approvate voi la seguente normativa regionale:
…".
3. L'elettore deve potersi esprimere con un "sì" o con un
"no".
4. Il referendum propositivo è valido se alla votazione
partecipa almeno la metà più uno degli elettori. Se la maggioranza
dei votanti si esprime per il "sì", il Presidente della Regione,
entro 15 giorni dalla comunicazione dell'esito del referendum,
provvede alla promulgazione e pubblicazione della nuova normativa
sul Bollettino ufficiale della Regione.
5. Qualora la proposta di referendum propositivo comporti
maggiori oneri o nuove entrate per il bilancio di previsione della
Regione, essa deve prevedere la necessaria variazione di bilancio.
La struttura regionale competente in materia di bilancio ne
verifica la compatibilità finanziaria entro 15 giorni dal deposito
del quesito.
6. Per lo svolgimento del referendum propositivo si osservano,
in quanto applicabili, le norme previste per il referendum
abrogativo.
CAPO VII DISCIPLINA DEL REFERENDUM ABROGATIVO
Articolo 15 (Referendum abrogativo)
1. Il referendum abrogativo consiste in una consultazione
popolare a livello regionale per verificare se l'elettorato intende
abrogare totalmente o parzialmente una legge regionale o un
regolamento regionale. Il referendum è valido se partecipa al voto
almeno la metà più uno degli elettori.
2. Il referendum può essere richiesto da almeno un terzo dei
consiglieri regionali o da un cinquantesimo degli elettori della
regione.
3. Il Presidente della Regione indice il referendum abrogativo.
Dell'iniziativa è dato annuncio nel Bollettino ufficiale della
Regione, con l'indicazione, preceduta dalla formula "Volete che sia
abrogata/o", della legge o del regolamento che si intende
sottoporre a referendum abrogativo e del numero del Bollettino
ufficiale nel quale la legge o il regolamento sono stati
pubblicati.
4. Quando si richiede referendum per abrogazione parziale, deve
essere indicato il numero dell'articolo o degli articoli oppure del
comma o dei commi di cui si propone l'abrogazione.
5. Qualora l'abrogazione riguardi soltanto uno o più commi di
uno o più articoli, dev'essere aggiunta anche la trascrizione
integrale del testo delle disposizioni delle quali si propone
l'abrogazione.
Articolo 16 (Disposizioni per i referendum)
1. Ogni quesito riguardante la richiesta popolare di referendum
consultivo, abrogativo o propositivo dev'essere depositato presso
la Presidenza del Consiglio regionale da un comitato promotore di
cinque elettori residenti in Valle d'Aosta ed inoltre sottoscritto
da almeno altri 100 elettori della regione, le cui firme devono
essere debitamente autenticate.
2. Nessun elettore può sottoscrivere più di un quesito nell'arco
di un trimestre.
3. Non possono essere sottoposte a referendum abrogativo le
leggi regionali che approvano il bilancio di previsione ed il conto
consuntivo della Regione.
Articolo 17 (Legittimità della richiesta di referendum)
1. La legittimità della richiesta di referendum consultivo,
abrogativo e propositivo è esaminata, preventivamente alla raccolta
delle firme di cui all'articolo 19, dalla Commissione regionale per
il referendum.
2. La commissione regionale per il referendum si esprime entro
60 giorni dal deposito del quesito e la relativa decisione è
immediatamente notificata dalla Presidenza del Consiglio al
comitato promotore.
Articolo 18 (Commissione regionale per il referendum)
1. Il Consiglio regionale nomina la Commissione regionale per il
referendum popolare composta di tre esperti in discipline
giuridiche pubblicistiche, indicati dal Presidente della Corte di
appello di Torino, scelti tra:
a) docenti universitari;
b) avvocati iscritti nell'albo speciale per le giurisdizioni
superiori di cui all'articolo 33 del regio decreto-legge 27
novembre 1933, n. 1578 (Ordinamento delle professioni di avvocato e
procuratore), convertito, con modificazioni, dalla legge 22 gennaio
1934, n. 36;
c) ex componenti della Corte costituzionale.
2. La Commissione regionale per il referendum popolare ha sede
presso il Consiglio regionale.
3. Ai componenti della Commissione regionale per il referendum
popolare sono dovuti i compensi stabiliti con propria deliberazione
dall'Ufficio di Presidenza del Consiglio regionale, ai sensi
dell'articolo 11 della legge regionale 28 aprile 1998, n. 18 (Norme
per il conferimento di incarichi a soggetti esterni
all'Amministrazione regionale, per la costituzione di organi
collegiali non permanenti, per l'organizzazione e la partecipazione
a manifestazioni pubbliche e per azioni promozionali e
pubblicitarie).
Articolo 19 (Raccolta delle firme per il referendum)
1. A partire dal giorno successivo alla notifica del giudizio di
legittimità del quesito referendario, il Comitato promotore può
procedere alla raccolta delle firme necessarie per la richiesta di
referendum. È necessario un numero di firme, debitamente
autenticate, almeno pari ad un cinquantesimo degli elettori della
Regione. Le firme devono essere depositate presso la Presidenza del
Consiglio entro 120 giorni dalla notifica del giudizio di
legittimità.
2. Qualora non sia stato raggiunto un numero di richiedenti pari
ad un cinquantesimo degli elettori residenti in Valle d'Aosta, la
richiesta di referendum perde efficacia e non può essere rinnovata
se non sia decorso almeno un anno dalla data entro la quale
avrebbero dovuto essere depositati i fogli contenenti le firme. In
tal caso, la Presidenza del Consiglio, alla scadenza di detto
termine, dà comunicazione al Presidente della Regione della mancata
presentazione dei fogli anzidetti o del mancato raggiungimento
delle firme richieste. Di ciò è data notizia nel Bollettino
ufficiale della Regione.
Articolo 20 (Indizione di referendum popolare)
1. L'Ufficio di Presidenza del Consiglio regionale provvede
all'esame della regolarità delle firme presentate a sostegno della
richiesta di referendum.
2. Il Presidente della Regione, con proprio tempestivo decreto,
indice il referendum popolare, che deve aver luogo entro 120 giorni
dal regolare deposito delle firme.
3. In caso di più referendum, saranno emanati tanti decreti
quanti sono i referendum richiesti; i decreti rispetteranno
l'ordine cronologico della presentazione delle singole
richieste.
Articolo 21 (Caratteristiche dei fogli)
1. Per la raccolta delle firme, devono essere usati fogli di
dimensioni uguali a quelle della carta bollata, ciascuno dei quali
deve contenere, all'inizio della prima facciata, la dichiarazione
della richiesta di referendum.
Articolo 22 (Autenticazione delle firme)
1. Le firme devono essere autenticate da un notaio o da un
cancelliere del tribunale nella cui circoscrizione è compreso il
comune dove è iscritto nelle liste elettorali l'elettore la cui
firma è autenticata, dal giudice di pace, dal sindaco o dal
segretario del Comune di residenza oppure da un consigliere
comunale o regionale, eletti nel territorio della Regione.
2. I richiedenti che non siano in grado, perché menomati, anche
temporaneamente, o analfabeti, di apporre la propria firma, possono
ugualmente manifestare la loro volontà attraverso la dichiarazione
di un pubblico ufficiale legittimato all'autenticazione delle
firme.
Articolo 23 (Limiti temporali)
1. Non può essere presentata richiesta di referendum nei sei
mesi anteriori alla scadenza del Consiglio regionale e nei sei mesi
successivi alla data di convocazione dei comizi per le elezioni del
Consiglio.
Articolo 24 (Anticipato scioglimento del Consiglio
regionale)
1. Nel caso di anticipato scioglimento del Consiglio, il
referendum già indetto si intende automaticamente sospeso all'atto
della pubblicazione nella Gazzetta ufficiale della Repubblica del
decreto del Presidente della Repubblica di cui all'articolo 48,
comma terzo, dello Statuto.
2. I termini del procedimento per il referendum riprendono a
decorrere a datare dal centoventesimo giorno successivo alla data
delle elezioni.
Articolo 25 (Richiesta di più referendum)
1. Qualora siano stati richiesti, e non siano stati unificati,
due o tre referendum per l'abrogazione di leggi diverse, essi si
svolgono contemporaneamente.
2. Qualora i referendum richiesti siano più di tre, si
svolgeranno in successive convocazioni a gruppi di tre.
Articolo 26 (Caratteristiche delle schede)
1. Le schede per il referendum sono di carta consistente e di
tipo unico: sono fornite dalla Presidenza della Regione, con le
caratteristiche indicate nell'articolo 35 della legge 25 maggio
1970, n. 352 (Norme sui referendum previsti dalla Costituzione e
sulla iniziativa legislativa del popolo).
2. Le schede contengono il quesito formulato nella richiesta di
referendum, letteralmente riprodotto a caratteri chiaramente
leggibili.
3. All'elettore vengono consegnate per la votazione tante schede
di colore diverso quante sono le richieste di referendum sulle
quali si vota nello stesso giorno.
4. L'elettore vota tracciando sulla scheda con la matita
copiativa fornitagli dal personale dell'Ufficio di sezione un segno
sulla risposta al quesito da lui prescelta e, comunque, nel
rettangolo che la contiene.
Articolo 27 (Elettori)
1. La votazione per il referendum si svolge a suffragio
universale, con voto diretto, libero e segreto.
2. Sono elettori i cittadini iscritti nelle liste elettorali dei
comuni della regione, compilate ai sensi del decreto del Presidente
della Repubblica 20 marzo 1967, n. 223 (Approvazione del testo
unico delle leggi per la disciplina dell'elettorato attivo e per la
tenuta e la revisione delle liste elettorali), che hanno compiuto o
che compiono il diciottesimo anno di età entro il giorno stabilito
per l'elezione.
3. I certificati di iscrizione nelle liste elettorali sono
compilati entro il trentesimo giorno successivo a quello di
pubblicazione del decreto o del primo dei decreti di cui
all'articolo 20 e sono consegnati agli elettori entro il
quarantesimo giorno dalla pubblicazione medesima.
Articolo 28 (Ufficio regionale per il referendum popolare)
1. In occasione delle consultazioni referendarie, il Presidente
del Tribunale di Aosta istituisce, nell'ambito del Tribunale
medesimo, un Ufficio regionale per il referendum popolare. Alle
operazioni dell'Ufficio regionale per il referendum popolare,
nonché alle operazioni di voto e di scrutinio presso i seggi,
possono assistere, ove lo richiedano, un rappresentante effettivo o
supplente di ognuno dei gruppi consiliari regionali e, in caso di
referendum di iniziativa popolare, anche un rappresentante
effettivo o supplente dei promotori del referendum.
2. Alle designazioni dei rappresentanti di cui al comma 1,
provvede persona munita di mandato, autenticato da notaio, da parte
del capo gruppo consiliare e, rispettivamente, dei promotori di cui
all'articolo 16.
Articolo 29 (Validità del referendum)
1. Sulla base dei verbali di scrutinio, trasmessi dagli uffici
di sezione per il referendum di tutti i Comuni della Valle d'Aosta,
l'Ufficio regionale per il referendum popolare dà atto del numero
degli elettori che hanno votato e, se esso costituisce almeno la
metà più uno dell'intero elettorato regionale, dà altresì atto dei
risultati del referendum, dopo aver provveduto al riesame dei voti
contestati e provvisoriamente non assegnati.
2. Di tutte le operazioni è redatto verbale in tre esemplari,
dei quali uno resta agli atti dell'Ufficio, uno viene depositato
presso la Cancelleria del tribunale di Aosta ed uno viene trasmesso
al Presidente della Regione.
3. Al verbale che resta agli atti dell'Ufficio regionale per il
referendum popolare vanno allegati i verbali di votazione e di
scrutinio degli uffici di sezione per il referendum ed i documenti
annessi.
4. I delegati o i promotori della richiesta di referendum hanno
la facoltà di prendere cognizione e di fare copia, anche per mezzo
di un loro incaricato, dell'esemplare del verbale depositato presso
la Cancelleria del tribunale di Aosta.
Articolo 30 (Accertamento del numero dei votanti)
1. Il tribunale di Aosta, appena in possesso del verbale di cui
all'articolo 29, comma 2, procede, in pubblica adunanza, presieduta
dal Presidente del tribunale e costituita da tutti i componenti
dell'Ufficio regionale per il referendum popolare, con l'intervento
del Procuratore della Repubblica di Aosta e con l'assistenza, per
l'esecuzione materiale dei calcoli, di esperti designati dallo
stesso Presidente del tribunale, all'accertamento del numero dei
votanti, della somma dei voti validi favorevoli e dei voti contrari
e alla conseguente proclamazione dei risultati del referendum.
Articolo 31 (Risultato del referendum)
1. Il risultato del referendum, salvo quanto disposto
dall'articolo 15, comma 1, è favorevole all'abrogazione se,
considerando i voti validi, si è avuto un numero di voti
affermativi, cioè favorevoli alla abrogazione, maggiore dei voti
negativi, cioè contrari all'abrogazione. È contrario
all'abrogazione in ogni altro caso.
Articolo 32 (Segretario dell'adunanza)
1. Le funzioni di segretario dell'adunanza di cui all'articolo
30 sono esercitate dal Cancelliere capo del tribunale di Aosta, che
redige il verbale delle operazioni in tre esemplari. Un esemplare è
depositato presso la Cancelleria del tribunale di Aosta, gli altri
due sono trasmessi, rispettivamente, al Presidente del Consiglio
regionale ed al Presidente della Regione.
Articolo 33 (Proteste e reclami)
1. Il tribunale di Aosta, nell'adunanza di cui all'articolo 30,
decide, prima di procedere alle operazioni ivi previste, sulle
proteste e sui reclami relativi alle operazioni di votazione e di
scrutinio presentate all'Ufficio regionale per il referendum
popolare.
Articolo 34 (Decreto di abrogazione)
1. Qualora il risultato del referendum sia favorevole
all'abrogazione, il Presidente della Regione, entro cinque giorni
dalla proclamazione del risultato, dichiara, con decreto,
l'abrogazione della legge regionale o delle disposizioni di essa
sottoposte a referendum.
2. Il decreto è pubblicato entro cinque giorni nel Bollettino
ufficiale della Regione. Di esso si dà avviso nella Gazzetta
ufficiale della Repubblica.
Articolo 35 (Decorrenza dell'abrogazione)
1. L'abrogazione ha effetto a decorrere dal giorno successivo a
quello della pubblicazione del decreto di cui all'articolo 34 nel
Bollettino ufficiale della Regione.
Articolo 36 (Risultato contrario all'abrogazione)
1. Nel caso che il risultato del referendum sia contrario
all'abrogazione di una legge regionale o di alcune sue
disposizioni, ne è data notizia nel Bollettino ufficiale della
Regione.
2. La legge o le singole disposizioni di essa sottoposte a
referendum e non abrogate non possono essere nuovamente sottoposte
a referendum prima che siano trascorsi cinque anni dalla data di
effettuazione del precedente referendum.
Articolo 37 (Illegittimità costituzionale)
1. Se, prima della data dello svolgimento del referendum, la
legge, o le singole disposizioni di essa, cui il referendum si
riferisce sia stata abrogata o sia stata dichiarata illegittima
dalla Corte costituzionale, il Presidente della Regione, con
proprio decreto, dispone che le relative operazioni non abbiano più
corso ed invita l'Ufficio regionale per il referendum popolare a
prenderne atto.
Articolo 38 (Rinvio alle disposizioni per l'elezione del
Consiglio regionale)
1. Per tutto ciò che non è disciplinato nel presente Capo, si
osservano, in quanto applicabili, le norme per la elezione del
Consiglio regionale della Valle d'Aosta e le altre disposizioni da
esse richiamate.
Articolo 39 (Rinvio alle disposizioni sui referendum previsti
dalla Costituzione)
1. Si osservano, in quanto applicabili, le disposizioni degli
articoli 51 e 52 della l. 352/1970, concernenti, rispettivamente,
le disposizioni penali e la regolamentazione della propaganda in
occasione dei referendum previsti dalla Costituzione della
Repubblica.
Articolo 40 (Spese)
1. Le spese per lo svolgimento dei referendum sono a carico
della Regione.
TITOLO II FORMA DI GOVERNO E MODALITÀ DI ELEZIONE DEL PRESIDENTE
DELLA REGIONE E DEL CONSIGLIO REGIONALE
CAPO I FORMA DI GOVERNO
Articolo 41 (Elezione del Presidente della Regione e della
Giunta regionale)
1. Il Presidente della Regione è eletto direttamente dal popolo,
a suffragio universale, con le modalità di cui agli articoli 92 e
93, contestualmente all'elezione del Consiglio regionale.
2. La Giunta regionale è composta dal Presidente della Regione e
da sei assessori, di cui uno con funzioni di vicepresidente,
nominati dal Presidente della Regione e sottoposti al voto di
fiducia del Consiglio regionale.
3. La carica di assessore è incompatibile con quella di
consigliere regionale.
4. Nella Giunta deve essere garantita la presenza di entrambi i
sessi.
Articolo 42 (Elezione del Consiglio regionale)
1. Il Consiglio regionale della Valle d'Aosta è eletto a
suffragio universale, con voto diretto ed eguale, libero e segreto,
attribuito a coalizioni o a liste di candidati concorrenti.
2. Il territorio della regione Valle d'Aosta costituisce
un'unica circoscrizione elettorale.
Articolo 43 (Equilibrio nella rappresentanza dei sessi)
1. Al fine del rispetto del principio statutario del
conseguimento dell'equilibrio della rappresentanza dei sessi nella
composizione del Consiglio regionale, ogni lista deve prevedere la
presenza, per almeno il 40 per cento, di candidati di entrambi i
sessi. Ogni elettore, al momento del voto, può esprimere un voto di
preferenza per una donna e/o per un uomo compresi nella stessa
lista di candidati.
Articolo 44 (Scioglimento del Consiglio regionale)
1. L'approvazione di una mozione di sfiducia nei confronti del
Presidente della Regione, le sue dimissioni, oppure la sua
rimozione o morte o impedimento permanente comportano lo
scioglimento del Consiglio regionale. Il vicepresidente provvede,
entro trenta giorni, ad indire nuove elezioni.
CAPO II ELEZIONI
Articolo 45 (Elettori)
1. Sono elettori del Consiglio regionale della Valle d'Aosta i
cittadini iscritti nelle liste elettorali dei Comuni della regione,
compilate secondo le disposizioni contenute nel testo unico delle
leggi per la disciplina dell'elettorato attivo e per la tenuta e
revisione delle liste elettorali approvato con decreto del
Presidente della Repubblica 20 marzo 1967, n. 223, e successive
modificazioni, che hanno compiuto o compiono il diciottesimo anno
di età entro il giorno stabilito per l'elezione e che risiedono nel
territorio della Regione per un periodo ininterrotto di un
anno.
2. Per i cittadini che trasferiscono la residenza in un comune
della regione Valle d'Aosta si applicano le disposizioni di cui
all'articolo 5 e 6 del decreto legislativo 22 aprile 1994, n. 320
(Norme di attuazione dello statuto speciale della regione Valle
d'Aosta).
Articolo 46 (Eleggibilità a Presidente della Regione e a
consigliere regionale)
1. Sono eleggibili a Presidente della Regione e a consigliere
regionale i cittadini iscritti nelle liste elettorali di un Comune
della Valle d'Aosta che hanno compiuto o compiono il 21° anno di
età entro il giorno stabilito per l'elezione e che risiedono, alla
data di pubblicazione del manifesto di convocazione dei comizi
elettorali, nel territorio della regione da un anno.
Articolo 47 (Ineleggibilità e incompatibilità)
1. Per i casi di ineleggibilità e di incompatibilità si applica
la legislazione vigente.
Articolo 48 (Durata in carica del Consiglio regionale e
convocazione dei comizi)
1. Il Consiglio regionale si rinnova ogni 5 anni. Il quinquennio
decorre dalla data delle elezioni.
2. Le elezioni del nuovo Consiglio sono indette dal Presidente
della Regione e possono aver luogo a decorrere dalla quarta
domenica precedente e non oltre la seconda domenica successiva al
compimento del periodo di cui al comma 1.
3. Quando, nei casi di cui all'articolo 48 dello Statuto, la
data per la rinnovazione del Consiglio regionale dovesse cadere nel
periodo tra il 15 novembre ed il 31 marzo, la stessa verrà spostata
al periodo compreso fra il 15 aprile e il 15 maggio successivi.
4. I comizi elettorali sono convocati dal Presidente della
Regione con decreto da pubblicarsi nel Bollettino ufficiale della
Regione non oltre il quarantacinquesimo giorno antecedente la data
stabilita per la votazione.
5. Lo stesso decreto fissa la data della prima riunione del
Consiglio regionale, da tenersi non oltre il ventesimo giorno della
proclamazione degli eletti su convocazione del Presidente della
Regione in carica.
6. I Sindaci dei Comuni della regione danno notizia al pubblico
del decreto di convocazione dei comizi con apposito manifesto
bilingue che deve essere affisso entro cinque giorni dalla data di
pubblicazione del decreto stesso.
Articolo 49 (Contrassegni di lista)
1. Il modello di contrassegno di lista, riprodotto su foglio
bianco formato protocollo, deve essere depositato, in sei
esemplari, con la lista dei candidati, ai sensi dell'articolo
51.
2. Non è ammessa la presentazione da parte di chi non ne è
autorizzato di contrassegni riproducenti simboli o sigle
notoriamente usati da partiti o gruppi politici esistenti e
presenti in Consiglio regionale o al Parlamento nazionale ovvero di
contrassegni identici o confondibili con quelli presentati in
precedenza da altri.
3. Non è neppure ammessa la presentazione di contrassegni
riproducenti immagini o soggetti religiosi.
Articolo 50 (Candidature)
1. Le liste dei candidati devono comprendere ciascuna un numero
di candidati non inferiore a diciotto e non superiore a
trentacinque.
2. Le liste dei candidati e delle collegate candidature alla
carica di Presidente della Regione devono essere sottoscritte dal
presidente o segretario regionale dei partiti, movimenti o gruppi
politici, ovvero da rappresentanti da loro indicati con mandato
autenticato da notaio. Qualora tali organi non fossero previsti dai
relativi statuti o per qualsiasi ragione non fossero in carica, la
sottoscrizione può essere effettuata o il relativo mandato può
essere conferito dal dirigente regionale del partito o del
raggruppamento politico. La carica dei sottoscrittori deve essere
comprovata con attestazioni dei rispettivi segretari o presidenti
nazionali oppure con estratti autentici dei relativi verbali di
nomina, nel caso di organizzazione locale. Il sottoscrittore della
lista può essere compreso nell'elenco dei candidati. La lista dei
candidati deve essere corredata dai moduli di cui all'articolo 51,
comma 4, contenenti le firme di non meno di trecento e non più di
cinquecento elettori.
3. Per i partiti o gruppi politici che hanno avuto almeno un
eletto nella legislatura in corso ed hanno costituito un gruppo
consiliare esistente al momento della pubblicazione del decreto del
Presidente della Regione di convocazione dei comizi elettorali, e
per quelli che, costituiti inizialmente in gruppo consiliare, hanno
nel corso della legislatura mutato simbolo e denominazione, fatta
eccezione per il gruppo misto, non è richiesta alcuna
sottoscrizione. Nessuna presentazione di firme è parimenti
richiesta nel caso in cui la lista sia contraddistinta da un
contrassegno composito, nel quale sia contenuto quello di un
partito o gruppo politico esente dall'onere della raccolta di firme
ai sensi del presente comma.
4. I nomi dei candidati devono essere elencati e contrassegnati
con numeri arabi progressivi, secondo l'ordine di elenco, ai fini
dell'espressione dei voti di preferenza.
5. La candidatura deve essere accettata con dichiarazione
firmata ed autenticata da un notaio o da personale delle
cancellerie e delle segreterie giudiziarie collocato nella settima
qualifica funzionale e superiori o da un segretario comunale o
altro funzionario incaricato dal sindaco. La dichiarazione di
accettazione della candidatura deve contenere l'esplicita
dichiarazione del candidato di non essere in alcuna delle
condizioni previste dall'articolo 15, comma 1, della legge 19 marzo
1990, n. 55 (Nuove disposizioni per la prevenzione della
delinquenza di tipo mafioso e di altre gravi forme di
manifestazione di pericolosità sociale), come modificato dalla
legge 18 gennaio 1992, n. 16. Per i cittadini residenti all'estero
l'autenticazione della firma deve essere richiesta ad un ufficio
diplomatico o consolare.
6. Di tutti i candidati deve essere indicato cognome, nome,
luogo e data di nascita.
7. Nessun candidato può essere compreso in più liste.
Articolo 51 (Presentazione delle candidature)
1. La presentazione delle liste e delle collegate candidature
alla carica di Presidente della Regione si effettua alla
cancelleria del Tribunale di Aosta dalle ore otto del
trentacinquesimo giorno alle ore venti del trentaquattresimo giorno
antecedente quello della votazione.
2. Devono essere presentati i seguenti documenti:
a) tre esemplari del contrassegno con diametro di circa cm 10 e
tre con diametro di circa cm. 2;
b) il certificato di iscrizione del candidato nelle liste
elettorali di un Comune della Regione, rilasciato dal Sindaco
competente;
c) autocertificazione attestante la residenza ininterrotta, alla
data di pubblicazione del manifesto di convocazione dei comizi
elettorali, nel territorio della Regione, da almeno tre anni ovvero
il certificato di nascita o documento equivalente, di ciascun
candidato;
d) la dichiarazione di accettazione della candidatura da
prodursi secondo le modalità indicate all'articolo 50, comma 5;
e) la dichiarazione di presentazione della lista dei candidati e
delle collegate candidature alla carica di Presidente della
Regione, sottoscritta dal presidente, segretario o dirigente di cui
all'articolo 50, comma 2, eventualmente corredata dai moduli
sottoscritti dal prescritto numero di elettori.
3. Nessun elettore può firmare per la presentazione di più di
una lista.
4. La firma degli elettori deve avvenire nei tre mesi precedenti
la scadenza naturale del Consiglio su appositi moduli contenenti il
contrassegno di lista stampato e l'indicazione del nome, cognome,
data e luogo di nascita dei candidati, nonché del nome, cognome,
luogo e data di nascita e Comune di iscrizione elettorale dei
sottoscrittori, e deve essere autenticata da notaio, pretore,
giudice di pace, cancelliere di pretura o di tribunale, sindaco,
assessore delegato in via generale a sostituire il sindaco assente
o impedito, segretario comunale o funzionario appositamente
delegato dal sindaco.
5. Le firme dei moduli devono essere corredate dei certificati,
anche collettivi, dei Sindaci dei singoli comuni, ai quali
appartengono i sottoscrittori, che ne attestino l'iscrizione nelle
liste elettorali di un Comune della Regione. I Sindaci devono, nel
termine improrogabile di ventiquattro ore dalla richiesta,
rilasciare tali certificati.
6. La dichiarazione di presentazione della lista dei candidati
deve contenere, infine, l'indicazione di due delegati effettivi e
di due supplenti autorizzati a designare, personalmente o per mezzo
di persone da essi autorizzate con dichiarazione autenticata con le
modalità di cui al comma 4 i rappresentanti della lista presso ogni
seggio e presso l'Ufficio elettorale regionale.
7. La cancelleria del Tribunale all'atto del ricevimento delle
liste dei candidati rilascia ricevuta nella quale è indicato il
numero provvisorio di presentazione, la descrizione del
contrassegno che distingue la lista, nonché i documenti di corredo
richiesti dalla legge.
8. Nel caso in cui la lista è presentata incompleta nella
documentazione, essa viene restituita, ai presentatori e, qualora
ripresentata, assume il numero provvisorio spettante al momento
della ripresentazione.
Articolo 52 (Ufficio elettorale regionale)
1. Il Presidente del Tribunale di Aosta costituisce, entro tre
giorni dalla data di pubblicazione del decreto di convocazione dei
comizi, l'Ufficio elettorale regionale, composto di tre magistrati,
dei quali uno con funzione di Presidente.
2. L'Ufficio elettorale regionale può avvalersi di uno o più
esperti, con attribuzioni esclusivamente tecniche, nominati dal
Presidente dell'Ufficio stesso.
Articolo 53 (Esame e ammissione delle candidature)
1. L'Ufficio elettorale regionale entro due giorni dalla
scadenza del termine stabilito per la presentazione delle liste dei
candidati e delle collegate candidature alla carica di Presidente
della Regione:
a) verifica se le liste sono state presentate nei termini,
corredate dal numero di firme prescritte e comprendono un numero di
candidati non inferiore a 18; dichiara non valide le liste che non
corrispondono a queste condizioni e riduce al limite prescritto
quelle contenenti un numero di candidati superiore al numero dei
consiglieri da eleggere, cancellando gli ultimi nomi;
b) accerta che le liste siano state presentate dal dirigente o
dai dirigenti regionali del partito o dalle persone da loro
delegate, ai sensi di quanto previsto dall'articolo 50, comma
2;
c) ricusa le liste contraddistinte da contrassegni in violazione
di quanto previsto dall'articolo 49;
d) cancella dalle liste i nomi dei candidati per i quali manca
la prescritta accettazione;
e) cancella dalle liste i nomi dei candidati che non abbiano
compiuto o che non compiono il ventunesimo anno di età al giorno
delle elezioni e di quelli per i quali non sia stato presentato il
certificato di nascita, o documento equipollente, o il certificato
di iscrizione nelle liste elettorali di un Comune della Regione e
di quelli che, alla data di pubblicazione del manifesto di
convocazione dei comizi elettorali non possiedono il requisito
della residenza nel territorio regionale per un periodo
ininterrotto di almeno tre anni o il requisito della nascita in un
comune della Regione;
f) cancella i nomi dei candidati compresi in più liste già
presentate.
2. L'Ufficio elettorale regionale, non appena scaduto il termine
per la presentazione dei ricorsi o, nel caso in cui sia stato
presentato reclamo, alla scadenza del termine per la decisione dei
ricorsi di cui all'articolo 54, comma 2, compie le seguenti
operazioni:
a) stabilisce, mediante sorteggio, da effettuarsi alla presenza
dei delegati di lista di cui all'articolo 51, comma 6,
appositamente convocati, il numero d'ordine da assegnarsi alle
liste medesime. Le liste e i relativi contrassegni saranno
riprodotti sulle schede di votazione e sul manifesto di cui
all'articolo 55 con i colori del contrassegno depositato e secondo
l'ordine risultato dal sorteggio;
b) assegna un numero a singoli candidati di ciascuna lista,
secondo l'ordine cui vi sono iscritti;
c) comunica ai delegati di lista le definitive determinazioni
adottate;
d) trasmette immediatamente alla Presidenza della Regione
l'originale delle liste definitive corredate dai relativi allegati
nonché di un esemplare del verbale stesso per dare atto degli
adempimenti di cui sopra.
Articolo 54 (Ricorsi contro le decisioni dell'Ufficio elettorale
regionale)
1. Le decisioni dell'Ufficio elettorale regionale di cui
all'articolo 52, sono comunicate nella stessa giornata ai delegati
di lista.
2. Contro le decisioni di cui al comma 1, i delegati di lista
possono, entro ventiquattro ore dalla comunicazione, ricorrere al
medesimo Ufficio elettorale regionale, che decide entro le
ventiquattro ore successive.
3. Il ricorso deve essere depositato entro il termine di cui al
comma 2 a pena di decadenza presso l'Ufficio elettorale
regionale.
Articolo 55 (Pubblicazione del manifesto delle candidature)
1. Il Presidente della Regione provvede alla preparazione del
manifesto che deve contenere le liste dei candidati e delle
collegate candidature alla carica di Presidente della Regione, ed i
relativi contrassegni, secondo l'ordine risultato dal sorteggio, ed
il cognome, luogo e data di nascita, nonché il numero progressivo
assegnato ai candidati di ciascuna lista. Il manifesto deve essere
bilingue.
2. Il manifesto recante la firma, anche a stampa, del Presidente
dell'Ufficio elettorale regionale, è trasmesso dal Presidente della
Regione ai Sindaci dei comuni della Regione, i quali provvedono per
la pubblicazione all'albo comunale ed in altri luoghi pubblici
entro il quindicesimo giorno anteriore a quello della
votazione.
3. Il Presidente della Regione provvede, per la stampa delle
schede, redatte a norma dell'articolo 61, nelle quali i
contrassegni di lista sono riportati secondo l'ordine risultato dal
sorteggio. Le schede devono essere bilingui.
Articolo 56 (Designazione dei rappresentanti di lista)
1. Con dichiarazione scritta su carta libera e autenticata con
le modalità indicate all'articolo 51, comma 4, i delegati di cui
all'articolo 51, comma 6, o persone da essi autorizzate in forma
autenticata, hanno diritto di designare all'Ufficio di ciascuna
sezione e all'Ufficio elettorale regionale, due rappresentanti di
lista, uno effettivo e l'altro supplente, scegliendoli fra gli
elettori della Regione che sappiano leggere e scrivere.
2. L'atto di designazione dei rappresentanti presso gli uffici
elettorali di sezione è presentato entro il venerdì precedente
l'elezione al segretario del Comune che ne deve curare la
trasmissione ai presidenti delle sezioni elettorali o è presentato
direttamente ai singoli presidenti delle sezioni sabato pomeriggio,
oppure la mattina stessa delle elezioni, purché prima dell'inizio
della votazione.
3. L'atto di designazione dei rappresentanti presso l'Ufficio
elettorale regionale è presentato entro le ore dodici del giorno
precedente l'elezione, alla cancelleria del Tribunale di Aosta, la
quale ne rilascia ricevuta.
4. Per lo svolgimento del loro compito i delegati di lista
devono dimostrare la loro qualifica esibendo la ricevuta rilasciata
dalla cancelleria del Tribunale all'atto del deposito delle liste
dei candidati. Nel caso che alla designazione dei rappresentanti di
lista provvedano delegati dei delegati ai sensi del comma 1, il
pubblico ufficiale indicato all'articolo 51, comma 4,
nell'autenticarne la firma, dà atto dell'esibizione fattagli della
ricevuta rilasciata all'atto del deposito delle liste.
5. Il rappresentante di ogni lista di candidati ha diritto di
assistere a tutte le operazioni dell'Ufficio elettorale, sedendo al
tavolo dell'ufficio stesso o in prossimità, ma sempre in luogo che
gli permetta di seguire le operazioni elettorali e può fare
inserire succintamente a verbale eventuali dichiarazioni.
6. Il Presidente, uditi gli scrutatori, può con ordinanza
motivata fare allontanare dall'aula il rappresentante che eserciti
violenza, o che, richiamato due volte, continui a turbare
gravemente il regolare procedimento delle operazioni
elettorali.
Articolo 57 (Certificato di iscrizione nelle liste
elettorali)
1. Entro il quinto giorno precedente quello della votazione, il
Sindaco di ciascun Comune della Regione deve provvedere per la
consegna al domicilio di ciascun elettore del certificato di
iscrizione nelle liste elettorali. Il certificato indica la sezione
alla quale l'elettore appartiene, la sua ubicazione, il giorno e
l'orario della votazione e reca un tagliando, che è staccato dal
Presidente dell'Ufficio elettorale di sezione all'atto
dell'esercizio del voto.
2. Per l'elettore residente nel Comune, la consegna del
certificato è effettuato a domicilio ed è constatata mediante
ricevuta dell'elettore stesso o di persona della sua famiglia o
addetta al suo servizio e con lui convivente.
3. Quando il certificato sia rifiutato o la persona alla quale è
fatta la consegna non possa o non voglia rilasciare ricevuta, il
messo redige apposita dichiarazione.
4. Per gli elettori residenti fuori del Comune, i certificati
sono loro rimessi dall'Ufficio comunale, tramite il Sindaco del
Comune di loro residenza, se questa sia conosciuta.
5. Per i militari delle forze armate, nonché per gli
appartenenti ai corpi militarmente organizzati al servizio dello
Stato, alle Forze di polizia, al Corpo nazionale dei Vigili del
fuoco ed al Corpo forestale valdostano, i quali prestano servizio
nel territorio della Regione, ma fuori del Comune nelle cui liste
sono iscritti, i Comandanti dei reparti entro dieci giorni dalla
pubblicazione del decreto di convocazione dei comizi elettorali,
devono richiedere al Sindaco competente la trasmissione dei
certificati elettorali, per eseguire poi, immediatamente, la
consegna agli interessati.
6. Per gli elettori residenti all'estero i comuni di iscrizione
elettorale provvedono, entro il ventesimo giorno successivo a
quello di pubblicazione del decreto di convocazione dei comizi,
all'invio di una cartolina avviso recante l'indicazione della data
della votazione, l'avvertenza che il destinatario può ritirare il
certificato elettorale presso il competente ufficio comunale e che
l'esibizione della cartolina stessa dà diritto al titolare di
usufruire delle facilitazioni di viaggio per recarsi a votare nel
comune di iscrizione elettorale. Le cartoline avviso, fornite ai
comuni dal Servizio elettorale e vigilanza anagrafica della
Presidenza della Regione, devono essere spedite col mezzo postale
più rapido.
7. Gli elettori che non abbiano ricevuto a domicilio, entro il
termine fissato dal comma 1, il certificato di iscrizione nelle
liste elettorali, possono personalmente ritirarlo a decorrere dal
terzo giorno antecedente sino a quello dell'elezione compreso.
Della consegna si fa annotazione in apposito registro.
8. Se un certificato è stato smarrito o è divenuto inservibile,
l'elettore ha diritto, presentandosi personalmente fino alla
chiusura delle operazioni di votazione, e previa annotazione in
apposito registro, di ottenerne dal Sindaco un altro munito di
speciale contrassegno sul quale deve essere dichiarato che trattasi
di duplicato.
9. Qualora i certificati elettorali non siano stati distribuiti
o siano stati distribuiti irregolarmente, il Presidente della
commissione elettorale circondariale, previ sommari accertamenti,
può nominare un commissario che intervenga presso il Comune per la
distribuzione dei certificati.
10. Ai fini degli adempimenti previsti dal presente articolo,
l'ufficio comunale rimane aperto quotidianamente, anche nei giorni
festivi, dal quinto giorno antecedente l'elezione almeno dalle ore
nove alle ore diciannove e nel giorno della votazione per tutta la
durata delle relative operazioni.
Articolo 58 (Trasmissione delle liste elettorali di sezione)
1. La Commissione elettorale circondariale trasmette al Sindaco
le liste elettorali di sezione per la votazione almeno dieci giorni
prima della data di convocazione dei comizi.
Articolo 59 (Accertamento dell'esistenza e dello stato dei
materiali di arredamento dei seggi)
1. Entro dieci giorni dalla pubblicazione del decreto di
convocazione dei comizi elettorali, il Sindaco od un assessore da
lui delegato, con l'assistenza del segretario comunale, accerta
l'esistenza e il buono stato delle urne, dei tavoli, dei tramezzi,
delle cabine e di quanto altro necessario per l'arredamento delle
varie sezioni.
2. Trascorso inutilmente il termine di cui al comma 1, il
Presidente della Regione, ove sia il caso, provvede a far eseguire
le predette operazioni anche a mezzo di commissario.
Articolo 60 (Consegna dei locali e del materiale elettorale)
1. Il Sindaco di ogni comune provvede affinché, dalle ore sedici
in poi del giorno precedente quello di votazione, il Presidente
dell'Ufficio elettorale di sezione assuma la consegna del locale
arredato a sede della sezione e prenda in carico il seguente
materiale:
a) il plico sigillato contenente il bollo della sezione;
b) le liste degli elettori della sezione autenticate dalla
Commissione elettorale circondariale;
c) l'elenco degli elettori che hanno dichiarato di voler votare
nel luogo di cura dove sono degenti;
d) un estratto delle liste di cui alla lettera b) da affiggersi
nelle sale della votazione;
e) tre copie del manifesto contenente le liste dei candidati
della circoscrizione;
f) i verbali di nomina degli scrutatori;
g) le designazioni dei rappresentanti di liste ricevute a norma
dell'articolo 56;
h) il pacco delle schede che al Sindaco è stato trasmesso
sigillato dal Servizio elettorale e vigilanza anagrafica della
Presidenza della Regione, con l'indicazione sull'involucro esterno
del numero delle schede contenute;
i) un'urna;
l) una cassetta con la conservazione delle schede autenticate da
consegnare agli elettori;
m) un congruo numero di matite copiative per l'espressione del
voto;
n) il pacco degli stampati e della cancelleria occorrenti per il
funzionamento della sezione.
2. Il Presidente dell'ufficio elettorale accerta l'esistenza e
il buono stato delle urne e di tutto il materiale di arredamento
necessario per il regolare svolgimento delle operazioni elettorali
e segnala eventuali deficienze al sindaco affinché questi provveda
immediatamente e comunque prima dell'inizio delle operazioni di
votazione.
Articolo 61 (Caratteristiche delle schede di votazione)
1. Le schede sono di carta consistente di tipo unico e di
identico colore e sono fornite dal Servizio elettorale e vigilanza
anagrafica della Presidenza della Regione.
2. Le schede riproducono il nome ed il cognome del candidato
alla carica di Presidente della Regione e, in facsimile, i
contrassegni a colori di tutte le liste regolarmente presentate
secondo l'ordine risultato dal sorteggio.
3. Accanto ad ogni singolo contrassegno sono tracciate le linee
orizzontali in numero pari a quello dei voti di preferenza che
l'elettore ha facoltà di esprimere per i candidati della lista
votata. Sono vietati altri segni o indicazioni.
4. Le schede devono pervenire all'Ufficio elettorale debitamente
piegate.
Articolo 62 (Bolli delle sezioni e urne)
1. Previa intesa tra la Presidenza della Regione ed il Ministero
dell'Interno, sono utilizzati i bolli delle sezioni, le urne e le
cassette in uso per le elezioni della Camera dei deputati.
2. Il Servizio elettorale e vigilanza anagrafica della
Presidenza della Regione provvede ad inviare ai Sindaci i plichi
sigillati contenenti i bolli delle sezioni non oltre il terzo
giorno antecedente quello della votazione.
Articolo 63 (Composizione degli Uffici elettorali di sezione.
Albo dei presidenti di seggio)
1. In ciascuna sezione è costituito un Ufficio elettorale
composto da un Presidente, da quattro scrutatori di cui uno, scelto
dal Presidente, assume le funzioni di vicepresidente, e da un
segretario.
2. Per l'albo delle persone idonee all'ufficio di presidente di
seggio elettorale si applicano le disposizioni della legge 21 marzo
1990, n. 53 (Misure urgenti atte a garantire maggiore efficienza al
procedimento elettorale).
Articolo 64 (Nomina del Presidente di seggio)
1. Il Presidente del Tribunale di Aosta, entro il trentesimo
giorno precedente quello della votazione, nomina i Presidenti di
seggio fra le persone iscritte all'albo di cui all'articolo 63 e
fra i magistrati che esercitano il loro ufficio nel circondario del
Tribunale di Aosta. A tal fine il Presidente del Tribunale di Aosta
richiede, preventivamente, al Presidente della Corte d'Appello di
Torino, stralcio dell'apposito Albo delle persone idonee
all'ufficio di presidente di seggio elettorale, relativamente ai
nominativi delle persone ivi comprese e residenti nei Comuni della
regione Valle d'Aosta.
2. Il Presidente del Tribunale di Aosta, entro cinque giorni
dalla nomina, trasmette ad ogni Comune della regione l'elenco dei
presidenti di seggio designati alle rispettive sezioni elettorali
con i relativi indirizzi, dando tempestiva notizia delle eventuali
successive variazioni.
3. Della nomina è data comunicazione agli interessati entro il
ventesimo giorno anteriore a quello della votazione, tramite i
Comuni di residenza.
4. In caso di impedimento del Presidente, che sopravvenga in
condizioni tali da non consentirne la surrogazione normale, assume
la Presidenza il Sindaco o un suo delegato.
Articolo 65 (Nomina degli scrutatori e dei segretari di
seggio)
1. Fra il venticinquesimo e il ventesimo giorno antecedenti la
data stabilita per la votazione, la commissione elettorale comunale
procede, in pubblica adunanza, preannunciata due giorni prima con
un avviso affisso nell'albo pretorio del Comune, alla presenza dei
rappresentanti di lista della prima sezione del Comune, se
designati, al sorteggio, per ogni sezione elettorale del Comune
medesimo, di un numero di nominativi, pari al numero di quelli
occorrenti per la costituzione del seggio, compresi nell'albo degli
scrutatori di cui all'articolo 1 della legge 8 marzo 1989, n. 95
(Norme per l'istituzione dell'albo e per il sorteggio delle persone
idonee all'ufficio di scrutatore di seggio elettorale e modifica
all'articolo 53 del testo unico delle leggi per la composizione e
la elezione degli organi delle amministrazioni comunali, approvato
con D.P.R. 16 maggio 1960, n. 570), e successive modificazioni.
2. Ai sorteggiati il Sindaco o il commissario notifica, nel più
breve tempo, e al più tardi oltre il quindicesimo giorno precedente
quello della votazione, l'avvenuta nomina per mezzo di un ufficiale
giudiziario o di un messo comunale. L'eventuale grave impedimento
deve essere comunicato, entro quarantotto ore dalla notifica della
nomina, al Sindaco o al commissario, che provvede a sostituire gli
impediti con elettori sorteggiati nell'albo di cui all'articolo 1
della l. 95/1989.
3. Il Presidente del seggio, prima dell'insediamento
dell'Ufficio elettorale di sezione, sceglie il segretario fra gli
iscritti nelle liste elettorali del comune in possesso di titolo di
studio non inferiore al diploma di istruzione secondaria di secondo
grado.
4. La nomina degli scrutatori sorteggiati per sostituire quelli
impediti è notificata agli interessati non oltre il terzo giorno
precedente quello della votazione.
Articolo 66 (Cause escludenti dalla carica di Presidente di
seggio, di scrutatori e di segretario)
1. Sono esclusi dalle funzioni di Presidente di seggio, di
scrutatore e di segretario:
a) coloro che alla data delle elezioni, hanno superato il
settantesimo anno di età;
b) i dipendenti dei Ministeri dell'Interno, delle Poste e
Telecomunicazioni e dei Trasporti;
c) gli appartenenti a Forze armate in servizio;
d) i Segretari comunali e i dipendenti dei Comuni, addetti o
comandati a prestare servizio presso gli uffici elettorali
comunali;
e) i candidati alle elezioni per le quali si svolge la
votazione.
Articolo 67 (Trattamento economico)
1. L'onorario e il trattamento economico di missione, per tutti
i componenti degli Uffici elettorali di sezione, sono corrisposti
dai Comuni nella misura prevista dalle disposizioni vigenti secondo
quanto previsto dall'articolo 102.
Articolo 68 (Obbligatorietà della carica di Presidente di
seggio)
1. L'Ufficio di Presidente di seggio è obbligatorio per le
persone designate.
2. Lo scrutatore che assume le funzioni di vicepresidente
coadiuva il Presidente e ne fa le veci in caso di assenza o di
impedimento.
3. Tutti i membri dell'Ufficio, compresi i rappresentanti di
lista, sono considerati, per ogni effetto di leggi, pubblici
ufficiali durante l'esercizio delle loro funzioni.
Articolo 69 (Costituzione dell'Ufficio elettorale)
1. Alle ore sedici del giorno che precede le elezioni, il
presidente costituisce l'Ufficio elettorale, chiamando a farne
parte gli scrutatori e il segretario e invitando ad assistere alle
operazioni elettorali i rappresentanti delle liste dei
candidati.
2. Il Presidente, nel caso di assenza di uno o di tutti gli
scrutatori, chiama in sostituzione alternativamente l'anziano e il
più giovane tra gli elettori presenti che sappiano leggere e
scrivere e non siano rappresentanti di liste di candidati, e per i
quali non sussista alcuna delle cause di esclusione di cui
all'articolo 66.
Articolo 70 (Sala della votazione)
1. La sala della votazione deve avere una sola porta d'ingresso
aperta al pubblico.
2. La sala deve essere divisa in due compartimenti da un solido
tramezzo, con un'apertura centrale per il passaggio.
3. Il primo compartimento, in comunicazione diretta con la porta
di ingresso, è riservato agli elettori, i quali possono entrare in
quello riservato all'Ufficio elettorale soltanto per votare,
trattenendovi il tempo strettamente necessario.
4. Il tavolo dell'ufficio deve essere collocato in modo che i
rappresentanti di lista possano girarvi attorno, allorché sia stata
chiusa la votazione. Le urne devono essere fissate sul tavolo
stesso sempre visibile a tutti.
5. Ogni sala deve avere da due a quattro cabine destinate alla
votazione o, quanto meno, da due a quattro tavoli separati l'uno
dall'altro, addossati a una parete a conveniente distanza dal
tavolo dell'ufficio e dal tramezzo, e muniti da ogni parte di
ripari, in modo che sia assicurata l'assoluta segretezza del
voto.
6. Le porte e le finestre che si aprono nella parete adiacente
ai tavoli, ad una distanza minore di due metri dal loro spigolo più
vicino, deve essere chiuse in modo da impedire la vista ed ogni
comunicazione dal di fuori.
7. L'estratto delle liste degli elettori e le copie del
manifesto contenente le liste dei candidati devono essere affissi
in maniera visibile, durante il corso delle operazioni elettorali,
in modo che possano essere letti dagli intervenuti.
Articolo 71 (Ufficio elettorale: operazioni preliminari al
voto)
1. Appena accertata la costituzione dell'ufficio, il presidente,
dopo aver preso nota sulla lista sezionale degli elettori compresi
nell'elenco di cui all'articolo 60, comma 1, lettera c), estrae a
sorte il numero progressivo di ogni gruppo di cento schede, le
quali devono essere autenticate dagli scrutatori designati dal
presidente.
2. Il presidente apre il pacco delle schede e distribuisce agli
scrutatori un numero di schede corrispondenti a quello degli
elettori iscritti nella sezione.
3. Lo scrutatore appone la sua firma sulla faccia posteriore
della scheda stessa.
4. Durante le operazioni di cui al presente articolo, nessuno
può allontanarsi dalla sala.
5. Nel processo verbale si fa menzione della serie di schede
firmate da ciascuno scrutatore.
6. Il presidente depone le schede nell'apposita cassetta e,
sotto la sua personale responsabilità, provvede alla custodia delle
schede rimaste nel pacco, di cui all'articolo 60, comma 1, lettera
h).
7. Compiute queste operazioni, il presidente rimanda le
ulteriori operazioni alle ore sette del giorno seguente, affidando
la custodia dell'urna, della cassetta contenente le schede firmate
e dei documenti alla forza pubblica.
8. Alle ore sette antimeridiane del giorno fissato per la
votazione, il presidente riprende le operazioni elettorali, e
previa constatazione dell'integrità del sigillo che chiude il plico
contenente il bollo della sezione, apre il plico stesso e nel
verbale fa attestazione del numero indicato nel bollo.
9. Sono, quindi, eseguite, nell'ordine, le seguenti
operazioni:
a) sono timbrate con il bollo della sezione tante schede quanti
sono gli iscritti nella lista autenticata dalla commissione
circondariale;
b) sono riposte nell'apposita cassetta, sita alla sinistra del
Presidente, le schede così autenticate;
c) è sigillata l'urna vuota, sita alla destra del Presidente,
lasciando aperto solo il foro per l'introduzione delle schede
votate.
10. Il Presidente dell'Ufficio, subito dopo le operazioni
previste al comma 9, dichiara aperta la votazione che deve
terminare alle ore ventidue del giorno stabilito per la
votazione.
Articolo 72 (Accesso alla sala della votazione)
1. Ha diritto di votare chi è iscritto nelle liste degli
elettori, fatte salve le eccezioni previste dall'articolo 74.
2. Ha inoltre diritto di votare chi presenti una sentenza che lo
dichiara elettore della circoscrizione.
3. Possono entrare nella sala della votazione soltanto gli
elettori che presentano il certificato di iscrizione alla sezione
rispettiva.
4. È assolutamente vietato portare armi o strumenti atti ad
offendere.
Articolo 73 (Mantenimento dell'ordine pubblico nel seggio)
1. Il Presidente del seggio è incaricato della polizia
dell'adunanza ed esercita le funzioni di cui all'articolo 44 del
decreto del Presidente della Repubblica 30 marzo 1957, n. 361
(Approvazione del testo unico delle leggi recanti norme per
l'elezione della Camera dei deputati).
Articolo 74 (Votazione in sezione diversa dalla propria)
1. Il presidente, gli scrutatori, i rappresentanti delle liste
dei candidati e il segretario del seggio votano, previa esibizione
del certificato elettorale, nella sezione presso la quale
esercitano il loro ufficio, anche se siano iscritti come elettori
in altra sezione o in altro Comune della Regione.
2. I degenti in ospedali e case di cura siti in Valle d'Aosta,
purché iscritti nelle liste elettorali di un Comune della Regione,
sono ammessi a votare nel luogo del ricovero con le modalità di cui
agli articoli 51, 52 e 53 del d.P.R. 361/1957 e dell'articolo 9
della legge 23 aprile 1976, n. 136 (Riduzione dei termini e
semplificazione del procedimento elettorale).
3. I detenuti in luoghi di detenzione o di custodia preventiva
siti in Valle d'Aosta aventi diritto al voto sono ammessi a votare
con le modalità di cui agli articoli 8 e 9 della l. 136/1976,
purché iscritti nelle liste elettorali di un Comune della
Regione.
4. I militari delle forze armate nonché gli appartenenti a corpi
organizzati militarmente per il servizio dello Stato, alle Forze di
polizia, al Corpo nazionale dei vigili del fuoco ed al Corpo
forestale valdostano sono ammessi a votare nel comune della Regione
in cui si trovano per causa di servizio, sempre che siano iscritti
nelle liste elettorali di un Comune della Regione e siano in
possesso del certificato elettorale.
Articolo 75 (Espressione del voto)
1. Il voto è dato personalmente dall'elettore nell'interno della
cabine o di analoga attrezzatura a norma dell'articolo 70, comma
5.
2. Se l'espressione del voto non è avvenuta nella cabina, il
Presidente dell'Ufficio rifiuta la scheda presentatagli e, se
l'elettore, inviato, non si reca nella cabina, lo esclude dal voto
e ne fa prendere nota nel verbale.
3. Gli elettori non possono farsi rappresentare né inviare il
voto per iscritto.
4. I ciechi, i privi delle mani e gli affetti da paralisi o da
altro impedimento di analoga gravità esercitano il diritto
elettorale con l'aiuto di un elettore della propria famiglia
iscritto nel Comune, o in mancanza, di un altro elettore del Comune
che sia stato volontariamente scelto dall'interessato come
accompagnatore.
5. Nessun elettore può esercitare la funzione di accompagnatore
per più di un invalido. Sul suo certificato elettorale è fatta
apposita annotazione dal presidente del seggio nel quale ha assolto
tale compito.
6. I presidenti di seggio devono richiedere agli accompagnatori
il certificato elettorale, per constatare se hanno già in
precedenza esercitato la funzione predetta.
7. L'accompagnatore consegna il certificato dell'elettore
accompagnato; il presidente del seggio accerta, con apposita
interpellazione, se l'elettore abbia scelto liberamente il suo
accompagnatore e ne conosca il nome il cognome, e registra nel
verbale, a parte, questo modo di votazione, indicando il motivo
specifico di questa assistenza nella votazione, il nome
dell'autorità sanitaria che abbia eventualmente accertato
l'impedimento ed il nome e cognome dell'accompagnatore.
8. Il certificato medico, eventualmente esibito, attestante
l'invalidità è allegato al verbale ed è valido soltanto se
rilasciato dalla competente autorità sanitaria secondo le
disposizioni previste dall'articolo 56, del d.P.R. 361/1957, come
sostituito dall'articolo 9, comma 1, della legge 11 agosto 1991, n.
271.
9. In sostituzione del certificato medico, eventualmente
richiesto, i ciechi possono esibire la tessera di iscrizione
all'Unione Italiana Ciechi.
Articolo 76 (Identificazione degli elettori)
1. Gli elettori sono ammessi a votare man mano che si presentano
al seggio elettorale, indipendentemente dall'ordine di iscrizione
nella lista.
2. Per quanto concerne l'identificazione dell'elettore si
applicano le disposizioni previste dall'articolo 57 del decreto del
Presidente della Repubblica 30 marzo 1957, n. 361.
Articolo 77 (Ricevimento, compilazione e riconsegna della scheda
di votazione)
1. L'elettore di cui sia stata riconosciuta l'identità personale
esibisce il certificato elettorale dal quale il Presidente del
seggio stacca il tagliando di cui all'articolo 57, comma 1, e, dopo
aver ricevuto dal Presidente la scheda e una matita copiativa, si
reca nella cabina per compilare e piegare la scheda.
2. La scheda debitamente piegata è presentata al Presidente, che
la depone nell'urna.
3. Con la scheda votata deve essere restituita anche la
matita.
4. L'elettore, se riscontra che la scheda consegnatagli è
deteriorata ovvero se egli, per negligenza o ignoranza l'abbia
deteriorata, può chiederne al Presidente una seconda, restituendo
però la prima la quale è messa in piego, dopo che il Presidente vi
abbia scritto "scheda deteriorata" aggiungendo la sua firma.
5. Nella colonna della lista di sezione è annotata la consegna
della nuova scheda.
6. Avvenuto il deposito della scheda nell'urna, uno degli
scrutatori attesta, apponendo la propria firma nell'apposita
colonna, che l'elettore ha votato.
7. Le schede non conformi a quelle prescritte dall'articolo 61 o
mancanti del bollo non sono poste nell'urna e gli elettori che le
abbiano presentate senza farne rilevare l'irregolarità non possono
più votare. Dette schede sono vidimate immediatamente dal
Presidente e da almeno due scrutatori ed allegate al processo
verbale.
Articolo 78 (Voti di preferenza)
1. L'elettore può manifestare le preferenze per candidati della
lista o di una delle liste collegate ai candidati alla carica di
Presidente della Regione da lui votati.
2. Il voto di preferenza si esprime scrivendo con la matita
copiativa nelle apposite righe tracciate in corrispondenza del
contrassegno della lista votata, il cognome ed il nome o il solo
cognome dei candidati prescelti, compresi nella lista medesima. In
caso di identità di cognome tra candidati, si deve scrivere sempre
il cognome ed il nome e, ove occorra, la data di nascita del
candidato prescelto.
3. Qualora il candidato abbia due cognomi, l'elettore, nel dare
la preferenza, può scriverne uno solo. L'indicazione deve contenere
entrambi i cognomi, quando vi sia possibilità di confusione fra più
candidati.
4. Sono nulle le preferenze nelle quali il candidato non sia
indicato con la chiarezza necessaria a distinguerlo da ogni altro
candidato della stessa lista.
5. Sono nulle le preferenze per candidati compresi in una lista
diversa da quella votata.
6. Se l'elettore non ha indicato alcun contrassegno di lista, ma
ha scritto una o più preferenze per candidati compresi tutti nella
medesima lista, si intende che abbia votato la lista alla quale
appartengono i prescelti ed il candidato alla carica di Presidente
della Regione ad essa collegato.
7. Se l'elettore ha segnato più di un contrassegno di lista, ma
ha scritto una o più preferenze per candidati appartenenti ad una
soltanto di tali liste, il voto è attribuito alla lista cui
appartengono i candidati indicati nonché al candidato alla carica
di Presidente della Regione ad essa collegato.
8. Nel caso in cui l'elettore esprima un numero di preferenze
superiore ad una per ogni sesso, tutte le preferenze espresse sono
nulle e rimane valido il voto di lista.
Articolo 79 (Chiusura della votazione)
1. La votazione prosegue fino alle ore ventidue; tuttavia, gli
elettori che a tale ora si trovano ancora nei locali del seggio
sono ammessi a votare anche oltre il termine predetto.
Articolo 80 (Decisione provvisoria sugli incidenti)
1. Il Presidente dell'Ufficio elettorale, udito il parere degli
scrutatori, si pronuncia in via provvisoria, facendo risultare dal
verbale, sopra i reclami anche orali, le difficoltà e gli incidenti
intorno alle operazioni della sezione.
Articolo 81 (Obbligatorietà di un numero minimo di presenti
nell'Ufficio elettorale)
1. Tre membri almeno dell'Ufficio elettorale, fra i quali il
Presidente o il vicepresidente, devono trovarsi sempre presenti a
tutte le operazioni elettorali.
Articolo 82 (Accertamento del numero dei votanti)
1. Dopo che gli elettori hanno votato, il Presidente del
seggio:
a) dichiara chiusa la votazione;
b) provvede a sigillare l'urna contenente le schede votate;
c) accerta il numero dei votanti risultante dalla lista
autenticata dalla Commissione elettorale circondariale nonché, per
i votanti di cui all'articolo 74, dalle liste previste dagli
articoli 52 e 53 del d.P.R. 361/1957 e dalla lista prevista
dall'articolo 9 della l. 136/1976, riscontrando il totale con
quello dei tagliandi dei certificati elettorali. Queste liste
devono essere vidimate dal Presidente e da due scrutatori;
d) conta le schede autenticate e non impiegate nella votazione e
riscontra se, calcolati come votanti gli elettori che dopo aver
ricevuto la scheda non l'abbiano riportata o ne abbiano consegnata
una mancante del bollo, corrispondono al numero degli elettori
iscritti che non hanno votato;
e) forma un plico, da inviare, immediatamente, al Pretore di
Aosta, contenente le liste vidimate, i tagliandi dei certificati
elettorali di cui alla lettera c) e tutte le schede autenticate e
non autenticate sopravanzate di cui alla lettera d) nonché quelle
rimaste nel pacco consegnato al presidente dal Sindaco, sigillando
con il bollo dell'ufficio e con la firma di tutti i componenti
dell'Ufficio, nonché dei rappresentanti delle liste dei candidati
che lo vogliano;
f) racchiude il bollo, i verbali, nonché gli altri documenti e
carte relativi alle operazioni elettorali in apposito plico
sigillato;
g) rinvia le operazioni alle ore otto del mattino successivo e
dopo aver fatto sfollare la sala da tutti gli estranei al seggio
scioglie l'adunanza.
2. Il plico di cui al comma 1, lettera e), deve essere rimesso
immediatamente, prima che inizino le operazioni di scrutinio, per
il tramite del Comune, al Pretore di Aosta, che ne rilascia
ricevuta.
3. Il Presidente dell'ufficio provvede alla custodia esterna
della sala in maniera che nessuno possa entrarvi.
4. È tuttavia consentito ai rappresentanti di lista di
trattenersi all'esterno della sala durante il tempo in cui questa
rimane chiusa.
5. Le operazioni previste dal comma 1 devono essere eseguite
nell'ordine indicato e del compimento delle stesse deve farsi
menzione nel processo verbale.
Articolo 83 (Spoglio dei voti)
1. Alle ore otto del giorno successivo alla votazione, il
Presidente, dopo aver ricostituito l'ufficio e constatata
l'integrità dei mezzi precauzionali apposti agli accessi della sala
e dei sigilli dell'urna e del plico di cui all'articolo 82, comma
1, lettera f), dispone la ripresa immediata delle operazioni
iniziando lo spoglio dei voti.
2. Le operazioni di spoglio dei voti devono svolgersi senza
interruzione ed essere ultimate entro le ore tredici del giorno
stesso.
3. Uno degli scrutatori, designato a sorte, estrae dall'urna in
successione ogni scheda, la dispiega e la consegna al Presidente,
il quale proclama ad alta voce il contrassegno della lista votata
e, ove occorra, il numero progressivo della lista per la quale è
dato il voto ed il cognome dei candidati ai quali sono attribuite
le preferenze; passa quindi la scheda ad altro scrutatore che
insieme con il segretario prende nota del numero dei voti di
ciascuna lista e dei voti di preferenza.
4. Il segretario proclama ad alta voce i voti di lista ed i voti
di preferenza. Un terzo scrutatore pone la scheda, il cui voto è
stato spogliato, nella cassetta o scatola dalla quale furono tolte
le schede non usate. Quando una scheda non contiene alcuna
espressione di voto, sul retro della scheda è subito impresso il
timbro della sezione.
5. È vietato estrarre dall'urna una scheda se quella
precedentemente estratta non sia stata posta nella cassetta o
scatola, dopo spogliato il voto.
6. È vietato eseguire lo scrutinio dei voti di preferenza
separatamente dallo scrutinio dei voti di lista.
7. Le schede possono essere toccate soltanto dai componenti del
seggio. Terminato lo scrutinio delle schede, il totale dei voti di
preferenza conseguiti da ciascun candidato è riportato nel verbale
e nelle tabelle di scrutinio sia in cifre che in lettere.
8. Il numero totale delle schede scrutinate deve corrispondere
al numero degli elettori che hanno votato. Il presidente accerta
personalmente la corrispondenza numerica delle cifre segnate nelle
varie colonne del verbale col numero degli iscritti, dei votanti,
dei voti validi assegnati, delle schede nulle, delle schede
bianche, delle schede contenenti voti nulli e delle schede
contenenti voti contestati, verificando la congruità dei dati e
dandone pubblica lettura ed espressa attestazione nei verbali.
9. Tutte queste operazioni devono essere compiute nell'ordine
indicato; del compimento e del risultato di ciascuna di esse deve
farsi menzione nel verbale.
Articolo 84 (Validità dei voti)
1. La validità dei voti contenuti nella scheda deve essere
emesso ogni qualvolta possa desumersi la volontà effettiva
dell'elettore.
2. È considerato valido, intendendosi votata la lista alla quale
appartengono i candidati preferiti, il voto espresso senza
l'indicazione del contrassegno di lista ma con la sola espressione
non equivoca di una o più preferenze di candidati appartenenti alla
medesima lista.
Articolo 85 (Nullità dei voti)
1. Sono nulli i voti contenuti in schede:
a) che presentino scritture e segni tali da far ritenere, in
modo inoppugnabile, che l'elettore abbia voluto far riconoscere il
proprio voto;
b) nelle quali l'elettore ha espresso voti per più di un
candidato Presidente o per più di una lista e non sia possibile
identificare la lista prescelta, nemmeno con l'indicazione di
alcuno dei candidati.
2. Sono, altresì, nulli i voti contenuti in schede che non siano
quelle prescritte dall'articolo 61 o che non portano il bollo
richiesto dall'articolo 71, comma 9, lettera a).
Articolo 86 (Decisione provvisoria sulla nullità dei voti)
1. Il Presidente, udito il parere degli scrutatori:
a) pronunzia in via provvisoria, facendolo risultare dal
verbale, sopra i reclami anche orali, le difficoltà e gli incidenti
intorno alle operazioni della sezione, nonché sulla nullità dei
voti;
b) decide, in via provvisoria, sull'assegnazione o meno dei voti
contestati per qualsiasi causa e, nel dichiarare il risultato dello
scrutinio, dà atto del numero dei voti di lista e dei voti di
preferenza contestati ed assegnati provvisoriamente e di quelli dei
voti contestati e provvisoriamente non assegnati, ai fini
dell'ulteriore esame da compiersi da parte dell'Ufficio elettorale
regionale ai sensi dell'articolo 91.
2. I voti contestati devono essere raggruppati, per le singole
liste e per i singoli candidati, a seconda dei motivi di
contestazione che devono essere dettagliatamente descritti.
3. Le schede corrispondenti ai voti nulli o contestati a
qualsiasi effetto e per qualsiasi causa, siano stati questi ultimi
provvisoriamente assegnati o non assegnati, e le carte relative ai
reclami ed alle proteste devono essere immediatamente vidimati dal
presidente e da almeno due scrutatori.
Articolo 87 (Formazione dei plichi elettorali)
1. Alla fine delle operazioni di scrutinio, il presidente del
seggio procede alla formazione:
a) del plico contenente le schede corrispondenti a voti
contestati per qualsiasi effetto e per qualsiasi causa e le carte
relative ai reclami ed alle proteste;
b) del plico contenente le schede corrispondenti a voti
nulli;
c) del plico contenente le schede deteriorate e le schede
consegnate senza bollo o firma dello scrutatore;
d) del plico contenente le schede corrispondenti a voti validi
ed una copia delle tabelle di scrutinio.
2. I predetti plichi devono recare l'indicazione della sezione,
il sigillo col bollo dell'ufficio, le firme dei rappresentanti di
lista presenti e quelle del presidente e di almeno due
scrutatori.
3. I plichi di cui al comma 1, lettere a), b) e c), devono
essere allegati, con una copia delle tabelle di scrutinio, al
verbale destinato all'Ufficio elettorale regionale.
4. Il plico di cui al comma 1, lettera d), deve essere
depositato nella cancelleria della Pretura, ai sensi dell'articolo
90, comma 4, e conservato per le esigenze inerenti alla verifica
dei poteri.
5. I plichi contenenti gli atti dello scrutinio devono essere
recapitati, al termine delle operazioni del seggio, dal presidente
o, per sua delegazione scritta, da uno scrutatore al sindaco del
comune, il quale provvederà al sollecito inoltro agli uffici cui
sono diretti.
Articolo 88 (Sospensione delle operazioni di scrutinio per causa
di forza maggiore)
1. Se per causa di forza maggiore l'ufficio non può ultimare le
operazioni di cui agli articoli 82 e 83 entro il termine indicato
dall'articolo 83, comma 2, il Presidente deve, entro le ore
diciassette del giorno successivo a quello della votazione,
compiere le seguenti operazioni:
a) formare un plico contenente tutte le schede spogliate e i due
esemplari delle tabelle di scrutinio;
b) chiudere l'urna contenente le schede non spogliate;
c) formare un plico contenente i verbali e tutti gli altri
documenti ed atti relativi alle operazioni elettorali. Prima di
chiudere il plico si dà atto nel verbale di tutte le operazioni
compiute fino a quel momento.
2. All'urna e ai plichi devono apporsi la indicazione della
sezione, il sigillo con il bollo dell'Ufficio nonché le firme del
Presidente e di almeno due scrutatori.
3. Il materiale di cui al comma 1, lettere a), b) e c), è
portato dal Presidente, con l'assistenza di un componente del
seggio, alla cancelleria del Tribunale di Aosta e consegnato al
Cancelliere, che ne diviene personalmente responsabile.
4. In caso di inadempimento, il Presidente del Tribunale può far
sequestrare i verbali, le urne, le schede e le carte ovunque si
trovino, accertando nel contempo le cause delle inadempienze ed i
responsabili delle medesime.
Articolo 89 (Verbale delle operazioni elettorali)
1. Il verbale delle operazioni dell'Ufficio elettorale di
sezione è redatto dal segretario in duplice esemplare, firmato in
ciascun foglio e sottoscritto, seduta stante, da tutti i membri
dell'Ufficio e dai rappresentanti delle liste presenti.
2. Nel verbale deve essere presa nota di tutte le operazioni
prescritte dalla presente legge e deve farsi menzione di tutti i
reclami presentati, delle proteste fatte, dei voti contestati,
siano stati o non attribuiti provvisoriamente alle liste o ai
candidati e delle decisioni del presidente, nonché delle firme e
dei sigilli.
Articolo 90 (Operazioni successive a quelle di scrutinio)
1. Il Presidente dell'Ufficio elettorale, al termine delle
operazioni di scrutinio, dichiara il risultato nel verbale, di cui
fa compilare un estratto, contenente i risultati della votazione e
dello scrutinio, che provvede a rimettere subito alla Presidenza
della Regione, tramite il Comune.
2. Il verbale è poi immediatamente chiuso in un plico, che deve
essere sigillato col bollo dell'ufficio e firmato dal presidente,
da almeno due scrutatori e dai rappresentanti delle liste presenti.
L'adunanza è poi sciolta immediatamente.
3. Il presidente o, per sua delegazione scritta, due scrutatori,
recano immediatamente il plico chiuso e sigillato contenente un
esemplare del verbale con le schede e tutti i plichi e i documenti
di cui all'articolo 87, comma 3, alla cancelleria del Tribunale di
Aosta.
4. Il plico delle schede spogliate, insieme con l'estratto del
verbale relativo alla formazione e all'invio di esso nei modi
prescritti dall'articolo 88, è portato subito da due membri almeno
dell'Ufficio della sezione al Pretore, il quale, accertata
l'integrità dei sigilli e delle firme, vi appone pure il sigillo
della Pretura e la propria firma e redige verbale della
consegna.
5. L'altro esemplare del suddetto verbale è depositato, nella
stessa giornata, nella segreteria del Comune dove ha sede la
sezione, ed ogni elettore della circoscrizione ha diritto di
prenderne conoscenza. Il deposito è reso noto con avviso affisso
all'albo comunale.
Articolo 91 (Operazioni dell'Ufficio elettorale regionale)
1. Entro ventiquattro ore dal ricevimento degli atti, l'Ufficio
elettorale regionale procede con l'assistenza del cancelliere alle
seguenti operazioni:
a) effettua lo spoglio delle schede eventualmente inviate dalle
sezioni, in conformità dell'articolo 87, osservando in quanto siano
applicabili le disposizioni degli articoli 78, 82, 83, 84, 85, 86,
87, 89 e 90;
b) procede, per ogni sezione, al riesame delle schede contenenti
voti contestati e provvisoriamente non assegnati e, tenendo
presenti le annotazioni riportate a verbale e le proteste e i
reclami presentati in proposito, decide, ai fini della
proclamazione, sull'assegnazione o meno dei relativi voti e
provvede a rimettere un estratto del verbale concernente tali
operazioni alla segreteria del Comune dove ha sede la sezione.
2. Ultimato il riesame, il Presidente dell'Ufficio elettorale
regionale fa chiudere per ogni sezione le schede riesaminate,
assegnate e non assegnate, in unico plico che, suggellato e firmato
è allegato all'esemplare del verbale di cui all'articolo 97, comma
4.
Articolo 92 (Elezione del Presidente della Regione - Primo
turno)
1. La scheda per l'elezione del Presidente della Regione è la
stessa utilizzata per l'elezione del Consiglio. La scheda reca i
cognomi ed i nomi dei candidati alla carica di Presidente della
Regione, scritti entro un apposito rettangolo, al cui fianco sono
riportati i contrassegni della lista o delle liste con cui i
candidati sono collegati. Ciascun elettore può votare per un
candidato alla carica di Presidente della Regione e per una delle
liste ad esso collegate. Costituiscono voto valido, ai fini della
nomina del Presidente della Regione e del conteggio dei voti di
coalizione, il voto dato al candidato alla carica di Presidente
oppure il voto dato ad una lista collegata al Presidente.
2. Qualora l'elettore abbia tracciato un segno sia su un
contrassegno di lista, sia sul nominativo del candidato alla carica
di Presidente della Regione collegato alla lista votata, il voto si
intende validamente espresso.
3. Qualora l'elettore abbia tracciato un segno sul rettangolo
che contiene il nominativo del candidato alla carica di Presidente
della Regione e abbia inoltre tracciato un segno su un contrassegno
di una lista non collegata al candidato stesso, si intende
validamente espresso il voto assegnato al candidato alla carica di
Presidente della Regione e si intende nullo il voto di lista.
4. L'indicazione di voto apposta sul nominativo del candidato
alla carica di Presidente della Regione o sul rettangolo che
contiene detto nominativo vale solo come voto per il candidato
stesso, esclusa ogni attribuzione di voto di lista qualora siano
presenti più liste tra loro collegate.
5. È proclamato eletto Presidente della Regione il candidato che
ottiene la maggioranza assoluta dei voti validi.
Articolo 93 (Elezione del Presidente della Regione - Secondo
turno)
1. Qualora nessun candidato alla carica di Presidente della
Regione ottenga la maggioranza assoluta dei voti validi, si procede
ad un secondo turno elettorale che ha luogo la seconda domenica
successiva a quella del primo. Sono ammessi al secondo turno i due
candidati alla carica di Presidente della Regione che hanno
ottenuto al primo turno il maggior numero di voti. In caso di
parità di voti tra i candidati è ammesso al ballottaggio il
candidato alla carica di Presidente della Regione collegato con la
lista o il gruppo di liste per l'elezione del Consiglio regionale
che ha conseguito la maggior cifra elettorale complessiva. A parità
di cifra elettorale complessiva partecipa al ballottaggio il
candidato alla carica di Presidente della Regione più anziano di
età.
2. La scheda per il ballottaggio comprende il cognome e il nome
dei candidati alla carica di Presidente della Regione, scritti
entro l'apposito rettangolo, sotto il quale sono riprodotti i
simboli della lista o delle liste collegate.
3. Per i candidati ammessi al ballottaggio rimangono fermi i
collegamenti con le liste per l'elezione del Consiglio dichiarati
al primo turno.
4. Il voto si intende validamente assegnato ai candidati alla
carica di Presidente della Regione se è espresso con una delle
seguenti modalità:
a) tracciando un segno sul rettangolo che contiene il nominativo
del candidato alla carica di Presidente della Regione;
b) tracciando un segno su un contrassegno di lista;
c) tracciando un segno sul rettangolo che contiene il nominativo
del candidato e un segno su un contrassegno di lista ad esso
collegata.
5. Dopo il secondo turno è proclamato eletto Presidente della
Regione il candidato che ha ottenuto il maggior numero di voti
validi. In caso di parità di voti è proclamato eletto Presidente
della Regione il candidato che ha ottenuto il maggior numero di
voti al primo turno. In caso di ulteriore parità di voti è
proclamato eletto Presidente della Regione il candidato più anziano
di età.
Articolo 94 (Elezione del Consiglio regionale)
1. L'attribuzione dei seggi alle liste è effettuata
successivamente alla proclamazione dell'elezione del Presidente
della Regione in base ai risultati conseguiti al primo turno.
2. Qualora un candidato alla carica di Presidente della Regione
sia proclamato eletto al primo turno, alla lista o al gruppo di
liste ad esso collegate viene assegnato un numero di seggi in
Consiglio regionale proporzionale alla percentuale di voti validi
raggiunti dal candidato alla carica di Presidente, e comunque non
inferiore a venti, Presidente compreso, con arrotondamento della
cifra decimale per difetto. Qualora il candidato alla carica di
Presidente della Regione eletto sia collegato ad un gruppo di
liste, l'assegnazione dei seggi, per ciascuna lista, si determina
in proporzione ai voti di lista ottenuti da ciascuna lista.
3. Sono escluse dalle assegnazioni dei seggi le coalizioni i cui
candidati alla carica di Presidente della Regione abbiano ottenuto
una percentuale inferiore al 5 per cento dei voti validi.
4. Sono proclamati eletti consiglieri regionali i candidati di
ciascuna lista secondo l'ordine delle rispettive cifre individuali.
Il primo seggio spettante a ciascuna lista di minoranza è
attribuito al candidato alla carica di Presidente della Regione
della lista medesima. I restanti seggi spettanti alle liste di
minoranza sono attribuiti ai candidati alla carica di consigliere
regionale che, nell'ordine, hanno riportato la maggiore cifra
individuale nella lista medesima. In caso di parità di cifra
individuale, sono proclamati eletti i candidati che precedono
nell'ordine di lista.
Articolo 95 (Proclamazione degli eletti)
1. Il Presidente dell'Ufficio elettorale regionale, in
conformità dei risultati accertati dall'Ufficio stesso, proclama
eletti, fino a concorrenza dei seggi cui la lista ha diritto, i
candidati che hanno riportato le cifre individuali più elevate e, a
parità di cifre, quelli che precedono nell'ordine di lista.
2. Dell'avvenuta proclamazione il Presidente dell'Ufficio
elettorale regionale invia attestato ai consiglieri regionali
proclamati e ne dà immediata notizia alla segreteria del Consiglio
regionale nonché alla Presidenza della Regione.
Articolo 96 (Poteri dell'Ufficio elettorale regionale)
1. L'Ufficio elettorale regionale pronuncia sopra qualunque
incidente relativo alle operazioni ad esso affidate, salvo il
giudizio definitivo dell'organo di verifica dei poteri.
2. Ad eccezione di quanto previsto dall'articolo 91, comma 1,
lettera b), circa il riesame dei voti contestati e provvisoriamente
non assegnati, è vietato all'Ufficio elettorale regionale di
deliberare o anche di discutere sulla valutazione dei voti, sui
reclami, le proteste e gli incidenti verificatisi nelle sezioni, di
variare i risultati dei verbali e di occuparsi di qualsiasi altro
oggetto che non sia di sua competenza.
3. Non è ammesso, nell'aula dove siede l'ufficio elettorale
regionale, l'elettore che non presenti ogni volta il certificato di
iscrizione nelle liste del collegio. Nessun elettore può entrare
armato.
4. L'aula deve essere divisa in due compartimenti da un solido
tramezzo: il compartimento in comunicazione immediata con la porta
d'ingresso è riservato agli elettori, l'altro è esclusivamente
riservato all'Ufficio elettorale regionale ed ai rappresentanti
delle liste dei candidati.
5. Il Presidente dell'Ufficio elettorale regionale ha tutti i
poteri spettanti ai Presidenti degli Uffici elettorali. Per ragioni
di ordine pubblico può inoltre disporre che si proceda a porte
chiuse: anche in tal caso, ferme le disposizioni dell'articolo 56,
comma 6, hanno diritto di entrare e di rimanere nell'aula
rappresentanti delle liste dei candidati.
Articolo 97 (Adempimenti dell'Ufficio elettorale regionale)
1. Di tutte le operazioni dell'Ufficio elettorale regionale è
redatto, in duplice esemplare, il processo verbale, che, seduta
stante, deve essere firmato in ciascun foglio e sottoscritto dal
Presidente, dagli altri magistrati, dal cancelliere e dai
rappresentanti di lista presenti.
2. Nel verbale deve specificarsi:
a) la data e l'ora dell'insediamento dell'ufficio nonché il nome
e il cognome dei componenti il medesimo;
b) l'indicazione dei risultati del riesame delle schede
contenenti i voti contestati e non assegnati;
c) l'indicazione dei voti dei candidati alla carica di
Presidente della Regione e delle cifre elettorali di ciascuna
lista;
d) l'indicazione del numero dei seggi attribuiti a ciascuna
lista;
e) la graduatoria, per ciascuna lista, dei candidati;
f) l'indicazione dei candidati proclamati eletti per ciascuna
lista.
3. Nel verbale devono essere inoltre indicati, in appositi
prospetti riepilogativi, i voti di preferenza ottenuti, in ciascuna
lista, da ciascun candidato in ogni sezione elettorale.
4. Uno degli esemplari del verbale con i prospetti riepilogativi
per sezione elettorale e tutti i verbali delle sezioni con le
relative tabelle di scrutinio, nonché gli atti e documenti inviati
dalle sezioni, è trasmesso subito dal Presidente dell'Ufficio
elettorale regionale alla segreteria del Consiglio regionale, che
ne rilascia ricevuta.
5. Il secondo esemplare del verbale è depositato nella
cancelleria del Tribunale.
6. L'organo di verifica dei poteri accerta anche, agli effetti
dell'articolo 99, l'ordine di precedenza dei candidati non eletti e
pronuncia sui relativi reclami.
7. Il Presidente dell'Ufficio elettorale regionale provvede a
rimettere subito copia integrale del verbale di cui al presente
articolo alla Presidenza della Regione.
Articolo 98 (Convocazione del nuovo Consiglio regionale)
1. Il Presidente della Regione convoca, entro i termini previsti
dall'articolo 48, comma 5, il nuovo Consiglio regionale.
Articolo 99 (Convalida degli eletti)
1. Al Consiglio regionale è riservata la convalida delle
elezioni dei propri componenti. Esso pronuncia giudizio definitivo
sulle contestazioni, le proteste e, in generale, su tutti i reclami
presentati agli uffici delle singole sezioni elettorali o
all'ufficio elettorale regionale durante la loro attività o
posteriormente.
2. I voti delle sezioni, le cui operazioni siano state
annullate, non hanno effetto.
3. Le proteste e i reclami non presentati agli uffici delle
sezioni o all'Ufficio elettorale regionale devono essere trasmessi
alla segreteria del Consiglio regionale entro il termine di
quindici giorni dalla proclamazione fatta dall'ufficio elettorale
regionale. La segreteria ne rilascia ricevuta. Nessuna elezione può
essere convalidata prima che siano trascorsi quindici giorni dalla
proclamazione.
4. In sede di convalida, il Consiglio regionale deve esaminare
d'ufficio la condizione degli eletti e, quando sussista taluna
delle cause di ineleggibilità previste dalla legge, ne deve
annullare la elezione provvedendo alla sostituzione con chi ne ha
diritto.
5. La deliberazione di annullamento è depositata, nel giorno
successivo, presso la segreteria del Consiglio ed è notificata
entro cinque giorni agli interessati.
6. Il Consiglio regionale non può, ove non sia stato presentato
alcun reclamo, annullare le elezioni per vizi delle operazioni
elettorali.
Articolo 100 (Seggio vacante)
1. Il seggio che rimanga vacante per nullità dell'elezione di un
consigliere o, durante il quinquennio, per qualsiasi causa, anche
se sopravvenuta, è attribuito al candidato che nella medesima lista
segue immediatamente, quanto a voti di preferenza ottenuti,
l'ultimo eletto, nell'ordine accertato dall'organo di verifica dei
poteri.
Articolo 101 (Accettazione delle dimissioni da consigliere
regionale)
1. È riservata al Consiglio regionale la facoltà di ricevere ed
accettare le dimissioni dei propri membri.
Articolo 102 (Prestazioni di lavoro straordinario)
1. Le prestazioni di lavoro straordinario occorrenti per la
predisposizione degli adempimenti connessi allo svolgimento delle
elezioni regionali, nonché agli adempimenti contemporanei o
successivi, possono essere effettuate dal personale
dell'amministrazione regionale, previa deliberazione della Giunta
regionale, ed entro i limiti della stessa stabiliti, in eccedenza a
quelli previsti dall'articolo 9 della legge regionale 24 ottobre
1989, n. 68 (Norme risultanti dalla disciplina prevista
dall'accordo per il triennio 1988-1990 relativa al personale
regionale).
Articolo 103 (Rinvio alla normativa statale)
1. Per quanto non disposto dal presente Titolo, per le elezioni
dei Consiglieri regionali si osservano, in quanto applicabili, le
norme per l'elezione della Camera dei Deputati.
2. Per quanto concerne la disciplina della propaganda elettorale
si applicano le norme in vigore per le elezioni politiche.
Articolo 104 (Contenzioso elettorale)
1. In materia di contenzioso elettorale continuano a trovare
applicazione le disposizioni di cui agli articoli da 21 a 33 della
legge 5 agosto 1962, n. 1257 (Norme per l'elezione del Consiglio
regionale della Valle d'Aosta), come modificata dalla legge 5
maggio 1978, n. 157.
TITOLO III SOSTEGNO FINANZIARIO ALL'ATTIVITÀ POLITICA
CAPO I SOSTEGNO FINANZIARIO ALL'ATTIVITÀ POLITICA
Articolo 105 (Politica come servizio alla comunità)
1. La Regione sostiene finanziariamente l'impegno politico
inteso come servizio alla collettività; garantisce agli eletti in
Consiglio regionale ed ai membri della Giunta regionale le risorse
necessarie per l'espletamento del loro mandato; rifiuta una
concezione della politica come mezzo di arricchimento finanziario
personale.
Articolo 106 (Sostegno pubblico all'impegno politico)
1. I partiti, i movimenti politici e i comitati promotori di
referendum popolari hanno diritto ad adeguati spazi e strumenti di
riunione, elaborazione e comunicazione. A tal fine la Regione
contribuisce a coprire il 70 per cento delle spese sostenute per
l'utilizzo di sale per riunioni e iniziative pubbliche, per spese
di affissione di manifesti e per spese postali.
2. La Regione garantisce, inoltre, tramite apposite convenzioni
con le principali radio e televisioni operanti a livello locale,
adeguati e gratuiti spazi di confronto pubblico in occasione di
scadenze elettorali e referendarie.
Articolo 107 (Limiti e rendicontazione delle spese per le
campagne elettorali)
1. Le spese elettorali sostenute per le elezioni regionali e per
i referendum popolari regionali devono essere documentate.
2. Ogni forza politica o lista o comitato promotore di
referendum deve comunicare all'Ufficio elettorale regionale, entro
dieci giorni dall'inizio di ogni campagna elettorale, il nominativo
del responsabile finanziario. Tale responsabile, entro 60 giorni
dalla proclamazione dei risultati, deve trasmettere all'Ufficio
elettorale regionale il rendiconto dettagliato delle spese
sostenute.
3. Per ogni campagna elettorale per il rinnovo del Presidente
della Regione e del Consiglio regionale, nessuna lista può superare
la spesa di 50.000 euro per la propaganda elettorale collettiva e
dei singoli candidati. Inoltre ogni coalizione, composta da almeno
due liste, può sostenere una spesa di ulteriori 50.000 euro per
sostenere il proprio candidato alla Presidenza della Regione ed il
programma di governo.
4. Le spese per il trattamento di missione e l'onorario
corrisposti dal Comune ai presidenti di seggio, agli scrutatori ed
ai segretari sono rimborsate dall'amministrazione regionale.
5. La Regione, al fine di garantire a tutti i cittadini emigrati
all'estero la tutela del diritto di partecipare alle consultazioni
regionali, autorizza i Comuni della Regione ad erogare un'indennità
stabilita nella cifra complessiva di euro 155 a favore dei
cittadini emigrati all'estero ed iscritti negli appositi elenchi di
elettori residenti all'estero, che rientrano per esercitare il
diritto di voto regionale. L'indennità è corrisposta dai Comuni
dietro presentazione del certificato elettorale timbrato dalla
sezione dove è stato esercitato il diritto di voto e spedita la
cartolina a cura del Comune certificante l'iscrizione nell'elenco
degli elettori residenti all'estero. I Comuni sono obbligati a dare
comunicazione delle provvidenze di cui al presente comma a ciascuno
degli elettori residenti all'estero unitamente all'invio del
certificato o della cartolina d'avviso di elezioni regionali.
6. Tutte le spese conseguenti all'applicazione della presente
legge sono a carico della Regione. Le spese per l'arredamento dei
seggi, per la compilazione delle liste elettorali di sezione, per
la compilazione e la distribuzione dei certificati elettorali, per
il pagamento delle competenze spettanti ai membri dell'Ufficio
elettorale di sezione sono anticipate dal Comune e rimborsate dalla
Regione. Per l'erogazione delle indennità di cui al comma 3, ai
Comuni che ne facciano espressa richiesta, corredata da previsione
di spesa riferita al numero dei possibili beneficiari, può essere
concessa, con deliberazione della Giunta regionale, una
anticipazione fino al 50 per cento della spesa prevista.
TITOLO IV MODIFICAZIONI ALLA LEGGE REGIONALE 21 AGOSTO 1995, N.
33
CAPO I MODIFICAZIONI ALLA LEGGE REGIONALE 21 AGOSTO 1995, N.
33
Articolo 108 (Modificazioni all'articolo 2)
1. Il comma 1 dell'articolo 2 della legge regionale 21 agosto
1995, n. 33 (Norme sulle indennità spettanti ai membri del
Consiglio e della Giunta e sulla previdenza dei consiglieri
regionali), è sostituito dal seguente:
"1. L'indennità mensile di carica dei consiglieri regionali è
stabilita nella misura del 50 per cento dell'indennità mensile
lorda di carica percepita dai componenti della Camera dei
Deputati."
2. Il comma 2 dell'articolo 2 della l.r. 33/1995 è sostituito
dal seguente:
"2. L'Ufficio di Presidenza del Consiglio regionale prende atto,
con propria deliberazione, delle variazioni dell'indennità di cui
al comma 1."
Articolo 109 (Modificazioni all'articolo 5)
1. Il comma 1 dell'articolo 5 della l.r. 33/1995 è sostituito
dal seguente:
"1. Ai consiglieri regionali che svolgono particolari funzioni
compete, in aggiunta alla indennità prevista all'articolo 2,
un'indennità di funzione commisurata alle seguenti percentuali
dell'indennità mensile lorda percepita dai membri della Camera dei
Deputati:
a) al Presidente del Consiglio regionale e al Presidente della
Regione: indennità di funzione pari al 45 per cento;
b) ai componenti della Giunta regionale: indennità di funzione
pari al 30 per cento;
c) ai vicepresidenti del Consiglio regionale: indennità di
funzione pari al 10 per cento;
d) ai Presidenti delle Commissioni consiliari, istituite a norma
dello Statuto e del Regolamento interno del Consiglio regionale,
nonché ai segretari dell'Ufficio di Presidenza del Consiglio
regionale: indennità di funzione pari al 5 per cento.".
Articolo 110 (Sostituzione dell'articolo 6)
1. L'articolo 6 della l.r. 33/1995 è sostituito dal
seguente:
"Articolo 6
(Diaria mensile)
1. L'ammontare della diaria mensile spettante ai consiglieri,
senza distinzione di carica, per spese inerenti all'espletamento
del mandato, è determinato dall'Ufficio di Presidenza del
Consiglio, sulla base di quindici giorni di presenza per ogni mese,
nella misura del 50 per cento di quella spettante ai membri del
Parlamento.".
TITOLO V DISPOSIZIONI FINALI E FINANZIARIE
CAPO I DISPOSIZIONI FINALI E FINANZIARIE
Articolo 111 (Disposizioni finanziarie)
1. Gli oneri derivanti dall'applicazione della presente legge
sono determinati con la legge di bilancio.
Articolo 112 (Abrogazioni)
1. Sono abrogate le seguenti leggi regionali:
a) in materia di elezione del Consiglio regionale:
1) legge regionale 12 gennaio 1993, n. 3;
2) legge regionale 11 marzo 1993, n. 13;
3) legge regionale 1 settembre 1997, n. 31;
b) in materia di referendum:
1) legge regionale 7 maggio 1975, n. 16;
2) legge regionale 21 aprile 1981, n. 22;
3) legge regionale 30 dicembre 1999, n. 40;
4) legge regionale 8 marzo 2000, n. 7.
Président
On passe à l'examen de la loi, article
par article.
La parole au Vice-président Viérin Marco sur l'article
1
er
.
Viérin M. (SA)
Non avevo voglia di intervenire perché
molti rappresentanti del movimento della "Stella Alpina" hanno già
preso la parola in discussione generale, però alcuni altri
interventi mi hanno stimolato a farlo, non ultimo quello del
Consigliere Curtaz che ha parlato di due filosofie diverse,
organica o di aggiustamento, ed è una divisione che posso
condividere. Io però ne pongo un'altra. Mi pare che oggi abbiamo
dimostrato, discutendo per un'intera giornata di una legge
elettorale, di voler toccare con forza un argomento rispetto al
quale la quasi totalità dei Valdostani si dimostra
indifferente.
Una legge indispensabile… qualcuno
ha anche detto che nessuna legge può essere perfetta, nessuna
concezione di quella che può essere un'elezione può essere
perfetta, quindi direi caro Curtaz che dobbiamo considerare una
terza filosofia: dare più senso e più attivismo ad alcune tematiche
che interessano maggiormente la nostra comunità ed evitare accese
discussioni e accuse di voler fare cose poco corrette relativamente
ad argomenti come questo che la gente non sente. Forse la prima
cosa che dobbiamo dirci qui è che la gente non sente più
l'interesse per analizzare se questa legge elettorale sia meglio
dell'altra; la gente penso che ne abbia le tasche piene!
Vengo ora ai tre temi che hanno impegnato maggiormente questo
dibattito proprio per dire che qui stiamo facendo dei ragionamenti
che vanno più a dividere la comunità che ad unirla, con il rischio
di fare materialmente qualcosa di diverso rispetto alla nostra
volontà.
Le donne. La Consigliera Squarzino ha puntato sull'aspetto della
rappresentanza, mentre io preferisco parlare di pari opportunità,
proprio per i concetti che sono stati espressi dal Consigliere
Perron ed altri. Non è necessario che ci sia ovunque lo stesso
numero di donne rispetto agli
uomini…
(interruzione della Consigliera Squarzino Secondina, fuori
microfono)
… Consigliera, le faccio altri
esempi, me li sono annotati, prima ho detto che non volevo
intervenire, ma qui rischiamo di mettere gli uni contro gli altri e
di dividere la nostra piccola comunità.
Non siamo in una Regione popolata da otto o dieci milioni di
abitanti, noi siamo centoventimila abitanti e neanche centomila
elettori, pertanto, invece che andare a discutere di cose che
dividono, sarebbe meglio discutere di cose che uniscono perché poi
le donne nelle liste le troviamo, rispetto alle elezioni comunali o
rispetto alle elezioni regionali, più presenti in tali liste e meno
presenti in altre. Anche nelle vostre liste per le elezioni
regionali, nelle ultime tre volte, avete registrato delle
differenze: quasi il 40 percento di presenza femminile dodici o
quindici anni e solo il 29 percento nell'ultima consultazione, così
come nella nostra c'è stato l'11 percento o il 12 percento e così
via. È quindi una responsabilità e sensibilità delle varie forze
politiche cercare di coinvolgere le donne, ma non possiamo
obbligare perché ad esempio: un domani nasce una lista con un
programma ben definito che però non piace alle donne; se mettessimo
l'obbligo del 50 percento o del 40 percento come suggerite voi,
queste altre persone residenti in Valle d'Aosta sarebbero
impossibilitate a presentare una lista; se questa è democrazia, le
chiedo, Consigliera Squarzino, che correttivo mi può
presentare!
Si potrebbe anche dire, collega Squarzino, che se andiamo avanti
con questo concetto, ci sarebbero parecchie cose che potrebbero
"andare a traino", per le quali potremmo ricevere qui petizioni di
500 o 600 elettori perché disoccupati o altre cose. Potremmo
vederci qui recapitare richieste che per le iscrizioni
all'Università ci deve essere la rappresentanza paritaria,
altrimenti si fanno dei torti agli alunni maschi rispetto alle
femmine, anche gli insegnanti devono essere in eguale misura
distribuiti; arrivando alle assunzioni nel pubblico impiego, dove
oggi c'è mediamente 40 percento di sesso maschile e il 60 percento
di sesso femminile a dover fare dei concorsi per dare la "parità"
come la intendete Voi. Qui rischiamo di trascinare tante di quelle
questioni che si andrebbe soltanto a dividere la nostra comunità di
centoventimila anime.
Le preferenze. Ringrazio il Consigliere Curtaz di aver toccato
questo tema perché non ho sentito altri interventi riprendere
questo argomento. È vero che c'è stato un referendum però, nei
momenti di incontro con la gente, vediamo che la gente non discute
su una preferenza o due o quello che è, la gente ci chiede
eventualmente - questo forse è un nostro torto e in questo senso è
un'autocritica - di adeguare tutte le leggi elettorali, cioè la
gente va a votare quest'anno per le comunali e trova una tipologia
di scheda, va a votare per le regionali e trova un'altra tipologia
di scheda, va a votare alle politiche e trova un'altra tipologia di
scheda…
(interruzione del Consigliere Curtaz, fuori
microfono)
… ma sul discorso delle
preferenze… perché ci sono varie
tecniche diverse di elezione. Onestamente, l'ho detto già altre
volte, dovremmo rivedere l'elezione per gli enti locali perché se
quel tipo di legge ha dato stabilità, ha dato anche delle
preoccupazioni all'interno dei comuni fra la gente che si trova in
difficoltà fra i vari sistemi di votazione. Ritengo che le tre
preferenze siano logiche - Consigliere Curtaz, sono visioni diverse
- perché la nostra è una piccola comunità e, se andiamo nei paesi,
dove la gente conosce tre o quattro persone nella stessa lista, la
gente ha già difficoltà a scegliere una lista piuttosto che
l'altra, tanto per essere molto chiari, poi è vero, ci può essere
il discorso delle cordate, ci sono dei difetti, però preferisco
questi difetti che vedere un domani famiglie che non si parlano
perché hanno votato Tizio piuttosto che Caio a Pollein. È già un
problema per la gente scegliere la lista, un domani obbligarla a
scegliere solo un nome, dove ci sono due o tre candidati che
conosce in ugual misura, vuol dire andare a dividere quella
comunità; ritengo che sia importante non dividere ma unire!
Il discorso dei Walser. Anche qui si tratta di critiche
accettabili per un certo verso; noi abbiamo ritenuto di dare
ascolto ai rappresentanti di quella vallata, i quali ci hanno detto
tutti la stessa cosa. Se vogliamo essere molto corretti con le
persone che sono state elette a rappresentare le autonomie locali,
dobbiamo comportarci di conseguenza.
Termino dicendo che questa proposta, come ha detto il nostro
Capogruppo, non è certamente esaustiva, nessuno pretende di avere
verità in tasca o proposte che risolvano qualsiasi problematica
esistente, soprattutto in materia elettorale. Direi che noi la
consideriamo piuttosto sotto l'aspetto dell'aggiornamento,
Consigliere Curtaz, proprio perché riteniamo che su questo
argomento a volte parliamo tanto, ma alla fine alla gente che è
fuori interessano altre cose, cose che toccano i cittadini
quotidianamente e non certo le modalità con cui si va a votare,
come abbiamo visto anche in campo nazionale.
Président
Collègues conseillers, deux petits
rappels puisque nous sommes en votation sur des lois électorales:
le premier concerne le fait qu'il s'agit d'une loi visée au
2
ème
alinéa de l'article 15, donc il s'ensuit que,
lorsqu'elle sera éventuellement approuvée, elle pourrait faire
l'objet d'un référendum confirmatif aux termes du 3
ème
et du 4
ème
alinéa de l'article 15; la deuxième remarque
a déjà été anticipée tout à l'heure par le Conseiller Curtaz: au
cas où l'article 1
er
ne serait pas approuvé, toute la
procédure en serait affectée et le projet de loi serait considéré
comme étant repoussé.
Je soumets au vote l'article 1
er
:
Conseillers présents: 35
Votants: 5
Pour: 3
Contre: 2
Abstentions: 30 (Agnesod, Aloisi, Bionaz, Borre, Cerise, Charles
Teresa, Comé, Cottino, Cuc, Ferraris, Fiou, Frassy, Lanièce,
Lattanzi, Lavoyer, Louvin, Martin, Nicco, Ottoz, Pastoret, Perrin,
Perron, Piccolo, Praduroux, Rini, Tibaldi, Vallet, Vicquéry, Viérin
D. et Viérin M.)
Le Conseil n'approuve pas.
En conséquence du rejet de l'article 1
er
, le projet
de loi régionale n° 160 est rejeté.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK