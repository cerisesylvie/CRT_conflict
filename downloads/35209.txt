Consiglio Regionale della Valle d'Aosta - Oggetto del Consiglio n. 2755 del 19 dicembre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2755 del 19 dicembre 2012 - Resoconto
OGGETTO N. 2755/XIII - Approvazione di risoluzione: "Impegno
per un confronto urgente con le OO.SS. e le RSU sulle linee di
indirizzo in materia di prestazioni aggiuntive rese dal personale
del servizio sanitario regionale".
Risoluzione
Il Consiglio regionale della Valle d'Aosta/
Vallée
d'Aoste
Preso atto della deliberazione della Giunta regionale n.
4259, "Linee di indirizzo all'Azienda USL della Valle d'Aosta in
materia di prestazioni aggiuntive rese dal personale del Servizio
Sanitario regionale" del 29 dicembre 2006, che stabilisce che le
stesse possano essere remunerate anche attraverso specifica
valutazione per prestazioni o pacchetti di prestazioni;
Constatato che il Procuratore regionale presso la Sezione
Giurisdizionale per la Regione Autonoma Valle d'Aosta della Corte
dei Conti attraverso comunicazione ha posto in dubbio la
legittimità della deliberazione n. 4259 del 29 dicembre 2006 nella
parte in cui consente la corresponsione di compensi al personale a
titolo di LPA resa a favore dell'Azienda USL della Valle d'Aosta in
misura superiore a quanto previsto dal CCNL per la dirigenza
medica;
Preso atto che ai sensi dell'art. 2 del CCNL 2008/2009 si
prevede che "l'art. 7 del CCNL 19.4.2004 è integrato nel seguente
modo: Al comma 1, primo capoverso, dopo le parole "le Regioni" sono
aggiunte le seguenti parole "entro 90 giorni dall'entrata in vigore
del presente contratto, previo confronto con le organizzazioni
sindacali firmatarie dello stesso". Le parole "previa informazione
preventiva alle 00.SS. firmatarie del presente contratto" sono
abrogate";
Rilevato che nella Conferenza Permanente per i rapporti tra
lo Stato, le Regioni e le Province autonome di Trento e Bolzano con
l'Accordo del 18 novembre 2010, nelle premesse si esplicitava che
nella definizione delle prestazioni aggiuntive, di cui all'art. 55,
comma 2, del CCNL 8 giugno 2000, la proposta di modifica dello
stesso art. 55 CCNL/2000, art. 2, comma 1, lettera c), non poteva
contenere le parole: "anche con modalità di remunerazione diversa
da quella oraria";
Tenuto conto che il Coordinamento dell'Intersindacale della
Dirigenza medica e Veterinaria, con lettera del 3 ottobre 2012 al
Direttore Generale dell'USL della Valle d'Aosta e per conoscenza
all'Assessore regionale alla Sanità, Salute e Politiche sociali,
avente per oggetto: "Tavolo tecnico sull'organizzazione LPA",
denunciava che "la mancata convocazione, non fa pensare a nulla di
positivo e ci teniamo a ricordarlo";
Riscontrato che le RSU CGIL-CISL-SAVT e UIL hanno inviato, in
data 15/11/2012, alla Direzione Strategica dell'Azienda USL della
Valle d'Aosta, un atto di diffida e significazione che denunciava
"il comportamento antisindacale di codesta Amministrazione, per
avere ritenuto di procedere in modo unilaterale su materie
contrattuali per le quali è necessario il preventivo e obbligatorio
accordo tra le parti e diffidava l'Azienda a continuare nella
mancata attuazione delle norme contrattuali";
Ravvisato che l'ultima deliberazione della Giunta regionale
n. 2304 del 30 novembre 2012, per quanto avente all'oggetto
finalmente: "Sospensione in parte qua dell'efficacia della
deliberazione della Giunta regionale n. 4259 in data 29 dicembre
2006, recante "Linee di indirizzo all'Azienda USL della Valle
d'Aosta in materia di prestazioni aggiuntive rese dal personale del
Servizio Sanitario Regionale" è stata adottata senza alcun incontro
con le OO.SS.;
Impegna
l'Assessore regionale alla sanità, salute e politiche sociali
e il Direttore Generale dell'Azienda dell'USL Valle d'Aosta a
confrontarsi con urgenza con le OO.SS. e le RSU sulle "Linee di
indirizzo in materia di Prestazioni Aggiuntive rese dal Personale
del Servizio Sanitario Regionale".
F.to: Donzel - Rigo - Carmela Fontana
Presidente
- La parola al Consigliere Donzel.
Donzel (PD)
- Grazie Presidente.
In questa risoluzione si è cercato di esporre, attraverso il
richiamo ad alcuni atti, una situazione molto delicata che riguarda
più che la sostanza in sé, il metodo di trattare la questione.
Preso atto della delibera n. 4259, che stabiliva alcuni criteri per
le prestazioni aggiuntive, introducendo il concetto che potevano
essere remunerate anche attraverso specifica valutazione per
prestazioni o pacchetti di prestazioni, constatato che adesso tale
questione è stata messa sotto osservazione da parte della Procura
regionale presso la Sezione giurisdizionale della Corte dei Conti,
premesso che non vogliamo entrare nella questione, né dare dei
giudizi - questo è un atto che riguarda la Magistratura, noi ci
occupiamo di politica, è stato richiamato come fatto, anche
l'Assessore lo richiama come fatto in una sua deliberazione, gli
atti del tribunale procedono per la loro strada, era solo per
richiamare l'attenzione -, su tale tema è importante verificare che
già all'interno del contratto collettivo di lavoro si era inteso
modificare il rapporto fra organizzazioni sindacali ed
Amministrazione regionale su questo argomento, in passato era
previsto solo l'informazione preventiva sulle linee di indirizzo,
successivamente il contratto aveva esplicitamente introdotto il
principio del "previo confronto con le organizzazioni
sindacali".
Successivamente, più nel merito della questione, alcuni
documenti che risalgono ad atti della Conferenza permanente
Stato-Regioni, era emerso che con chiarezza era stato previsto,
all'interno di una richiesta che era stata presentata in bozza in
quella sede, che non poteva essere contenuto nell'articolato la
modalità di remunerazione diversa da quella oraria prevista nel
contratto. A questo punto ci sono, per avvicinarsi cronologicamente
a noi, una serie di lettere, che francamente, quando ho avuto modo
di vedere, hanno suscitato una certa perplessità in me, perché da
vari soggetti, penso al Coordinamento intersindacale della
dirigenza medica...con cui si denunciava la mancata convocazione di
questi soggetti. Altresì le RSU CGIL-CISL-SAVT e UIL avevano
inviato una lettera durissima, che non mi sarei mai aspettato di
leggere, alla Direzione strategica dell'Azienda USL della Valle
d'Aosta, un atto di diffida addirittura e di significazione che
denunciava
"il comportamento antisindacale dell'Amministrazione
per aver ritenuto di procedere in modo unilaterale su materie
contrattuali per le quali è necessario il preventivo e obbligatorio
accordo tra le parti e diffidava l'Azienda a continuare nella
mancata attuazione di norme contrattuali"
. Ravvisato poi che
nell'ultima delibera dove in modo cautelativo e anche con una certa
razionalità - devo dire è un atto necessario da parte
dell'Assessorato - si sospendeva quella parte contestata da parte
della Corte dei Conti della delibera del 2006, ancora una volta non
si faceva un passaggio con le organizzazioni sindacali, che
contestualmente avevano chiesto di essere incontrate.
Allora dico: è possibile tenere un rapporto di questo tipo fra
azienda ed organizzazioni sindacali? Io dico che deve intervenire
politicamente l'Assessorato, lei è informato di queste lettere, per
conoscenza le arrivano, l'Assessore non può non fare un atto
politico ed immediatamente convocare le organizzazioni sindacali,
metterle attorno ad un tavolo insieme a questa dirigenza, che ha
perso la bussola e viaggia per conto suo, e riattivare il tavolo
delle relazioni sindacali al più presto, soprattutto su una materia
così delicata che è interesse di tutti che sia chiarita! Ripeto:
l'auspicio è che non si riscontri nessuna particolare anomalia, ma
che venga chiarito che per il futuro le organizzazioni sindacali
sono partecipi di queste linee di indirizzo e che non ci possa
essere nessun dubbio che la nostra Amministrazione applica in modo
puntiglioso la questione del contratto, soprattutto la parte che
richiede il confronto. È interesse delle parti discutere, ci sono
sempre state opinioni leggermente diverse, ci saranno delle note a
verbale, ma qui si parla di mancanza di incontri, di assoluta non
volontà di trovare il tempo per incontrare le parti sociali che il
contratto invece obbliga ad un confronto. Quando obbliga ad un
confronto, quindi non è solo una chiacchierata, ma chiede che ci
sia l'acquisizione del parere delle organizzazioni sindacali,
quindi la nostra risoluzione sollecita che ci sia al più presto
questo incontro.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. Sull'argomento siamo
entrati durante il Consiglio. Confermo il mio impegno ad
organizzare questo confronto con le organizzazioni sindacali e il
Direttore generale dell'Azienda USL, quindi accogliamo la
risoluzione.
Presidente
- Pongo in votazione la risoluzione in
oggetto:
Consiglieri presenti, votanti e favorevoli: 26
Il Consiglio approva all'unanimità.
Presidente
- Essendo stato espletato l'intero ordine del
giorno, dichiaro conclusi i lavori dell'odierna adunanza
consiliare. A nome dell'intero Ufficio di Presidenza, auguro a
tutti voi e alle vostre famiglie buon Natale e felice anno nuovo.
Ci ritroveremo in Consiglio il 9 e il 10 gennaio 2013.
La seduta è tolta.
---
L'adunanza termina alle ore 20,13.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK