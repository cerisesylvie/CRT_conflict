Consiglio Regionale della Valle d'Aosta - Oggetto del Consiglio n. 480 del 24 marzo 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Urbanistica e pianificazione territoriale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 480 del 24 marzo 2004 - Resoconto
OGGETTO N. 480/XII - Verifiche della procedura seguita nella
proposizione di una variante al Piano regolatore del Comune di La
Thuile. (Interrogazione)
Interrogazione
Richiamata la discussione svoltasi nel Consiglio regionale
dello scorso 10 marzo sull'interrogazione riguardante l'Avviso
pubblico della Società CVA relativo ad una Variante al Piano
Regolatore del Comune di La Thuile;
Evidenziato che l'Avviso della CVA rappresenta un'indebita
invasione di competenze perché solo il Comune può promuovere una
Variante al Piano regolatore e che esso è inoltre confuso e
contraddittorio perché fa riferimento all'articolo 29 della legge
regionale n. 11/1998 che riguarda procedura diversa da quella delle
varianti, disciplinate dagli articoli 14, 15 e 16 della legge
11/1998;
Rilevato inoltre che, ai sensi della Deliberazione della
Giunta regionale n. 2720 del 21 agosto 2000, la variante al Prgc
che deve essere approvata dal Comune, per autorizzare la
realizzazione del progetto della CVA in località Faubourg, è
"variante sostanziale";
il sottoscritto Consigliere regionale
Interroga
la Giunta regionale e l'Assessore competente per
conoscere:
1. quali atti sono stati assunti dall'Assessore competente
per segnalare alla CVA Spa ed al Comune di La Thuile l'irregolarità
della procedura che si sta seguendo ed il suo contrasto con la
legge urbanistica regionale;
2. se vi sono state Deliberazioni della Giunta regionale che
hanno modificato la Deliberazione n. 2720 del 21 agosto
2000.
F.to: Riccarand
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Prima di rispondere ai quesiti, mi preme ribadire
alcune considerazioni che erano già state fatte nella precedente
seduta del Consiglio regionale su questo punto.
La variante al piano regolatore è una variante non sostanziale
in relazione alla modifica della localizzazione della centrale,
così come richiesto dal Comune di La Thuile. A tale riguardo,
voglio ricordare che il progetto di realizzazione di un impianto
idroelettrico con derivazione dal Torrente Verney e centrale in
località Faubourg del Comune di La Thuile, proposto dalla CVA, ha
ottenuto, con deliberazione di Giunta regionale n. 2720 in data 21
agosto 2000, una valutazione positiva condizionata. Nel parere
espresso dal Comitato tecnico per l'ambiente, su indicazione della
Direzione urbanistica, si rilevava che l'intervento non risultava
conforme al vigente PRG comunale e pertanto doveva essere adottata
una variante sostanziale allo strumento urbanistico vigente.
In data 9 settembre 2003, la società proponente, vista la natura
dell'intervento, presentava all'Assessorato territorio, ambiente e
opere pubbliche una richiesta di precisazione sulla possibilità di
adottare una variante non sostanziale al PRG comunale, in relazione
allo spostamento del fabbricato della centrale previsto in località
Faubourg del Comune di La Thuile. Il comitato, con nota prot. n.
22598 in data 8 ottobre 2003, confermava il precedente parere
favorevole condizionato espresso in sede di valutazione del
progetto, ritenendo ininfluenti, ai fini dell'impatto ambientale,
le varianti progettuali proposte, e in merito agli aspetti
urbanistici sollevati, richiedeva il parere di competenza della
Direzione urbanistica. Quest'ultima, in data 14 novembre 2003,
rilevava come il primo esame del progetto in questione in sede VIA
aveva evidenziato che l'opera non risultava conforme al vigente
PRG, in quanto ricadeva in "zona E" agricola, in cui tale
destinazione d'uso non è prevista. Ne era derivata l'indicazione
che fosse necessario individuare una nuova apposita zona da
destinare ad attività produttive - una "zona D" -, precisando che
tale tipo di variante al PRG appartiene alla categoria delle
varianti sostanziali
.
La nuova soluzione proposta, vale a dire un ampliamento
contenuto entro il 10% di una preesistente "zona F" - variante che
si configura come non sostanziale -, avrebbe potuto essere
risolutiva, nella misura in cui si potesse ritenere l'opera in
questione come assimilabile ad attrezzature e impianti di interesse
generale ammesse in tale zona.
Infine, solo il Comune può promuovere una variante di piano
regolatore; in questo caso, si ribadisce "non sostanziale". Si è
appreso che in questi giorni l'Amministrazione comunale di La
Thuile non ha ancora avviato alcuna procedura di variante, ma sta
verificando la questione.
Con riferimento ai quesiti, per quanto riguarda il quesito n. 1,
l'Assessorato non ha assunto alcun atto, in quanto non è necessaria
l'approvazione di alcuna variante sostanziale dello strumento
urbanistico comunale e non si pone in contrasto con la legge
urbanistica regionale: alla luce di quanto espresso dal Comitato
tecnico dell'ambiente con nota prot. n. 22598 in data 8 ottobre
2003, nella quale si confermava il parere favorevole condizionato
espresso in sede di valutazione del progetto e si rinviava ad uno
specifico parere della Direzione urbanistica la valutazione degli
aspetti urbanistici, la Direzione di urbanistica ha chiarito, con
nota che abbiamo richiamato, che la variante urbanistica nella
nuova area non è sostanziale.
Per quanto riguarda poi la procedura espropriativa, il nuovo
Testo unico prevede che il soggetto realizzatore dell'opera
provveda a comunicare ai proprietari dei terreni, che saranno
interessati dai lavori, le intenzioni in merito all'opera stessa:
in virtù di tale obbligo compete quindi alla CVA comunicare
l'intenzione che, dovendosi procedere alla realizzazione della
centrale, è necessario acquisire le aree previa variante al PRG,
comunicando quindi che sarà attivata tale procedura dal Comune. La
comunicazione della CVA, dal punto di vista amministrativo, è
quindi sostanzialmente corretta perché è finalizzata ad informare i
cittadini di quanto accadrà, anche se contiene 2 inesattezze; la
prima, riguarda la procedura dell'intesa prevista dall'articolo 29
della legge regionale n. 11/1998 - che la CVA non può richiedere
perché riguarda solo gli enti locali e la Regione -; la seconda,
che la documentazione della variante sarebbe depositata presso gli
uffici CVA: questa è una procedura di competenza del Comune.
Spetterà alla CVA valutare le conseguenze delle inesattezze della
comunicazione.
Per quanto riguarda il quesito n. 2, non vi è alcuna
deliberazione della Giunta regionale di modifica della precedente
deliberazione n. 2720/2004. Si ribadisce, infatti, che non esiste
alcun contrasto con questa deliberazione della Giunta in relazione
allo spostamento del fabbricato della centrale previsto in località
Faubourg del Comune di La Thuile e alla successiva nota n. 22598 in
data 8 ottobre 2003, del Comitato tecnico dell'ambiente, che
confermava il precedente parere favorevole condizionato espresso in
sede di valutazione del progetto, ritenendo ininfluenti, ai fini
dell'impatto ambientale, le varianti progettuali proposte, e in
merito agli aspetti urbanistici sollevati richiedeva il parere di
competenza della Direzione urbanistica, parere espresso con la nota
n. 26199 in data 14 novembre 2003.
Président - La parole au Conseiller Riccarand.
Riccarand (Arc-VA) - Devo ribadire la mia insoddisfazione in
merito alla risposta dell'Assessore, insoddisfazione già espressa
in merito alla risposta data alla precedente interrogazione, che
confermo anche adesso, perché, Assessore, mi pare che lei non colga
un aspetto essenziale.
C'è un progetto che è stato sottoposto a una procedura di VIA e,
al termine di questa procedura, quello che conta è la deliberazione
della Giunta regionale; tutto il resto sono pareri interlocutori,
ma quello che fa testo alla fine è la deliberazione! Con la
deliberazione di Giunta si dava ad intendere che: va bene, il
progetto è compatibile ambientalmente a certe condizioni e, fra
queste condizioni, vi deve essere una variante sostanziale al PRG
del Comune di La Thuile, per localizzare un fabbricato.
Adesso lei mi dice che la CVA ha deciso di fare una modifica al
progetto, di localizzare in modo diverso questo fabbricato e, da
questa localizzazione diversa, deriva che si può fare con una
variante non più sostanziale, ma non sostanziale; che su questo ha
chiesto dei pareri e ne ha avuti, alcuni interlocutori, con la
Direzione urbanistica. Va bene, ma se allora c'è un progetto
diverso, ci deve essere una nuova deliberazione della Giunta
regionale, che prenda atto di un progetto che è stato modificato,
che le condizioni si sono quindi modificate, che non c'è più
necessità di una variazione del PRG a carattere sostanziale, ma è
sufficiente una variante a carattere non sostanziale!
Se viene avviata - fra l'altro, da chi non ha competenza, vale a
dire CVA - una procedura per approvare una variante non
sostanziale, quando esiste una deliberazione di Giunta che prevede
una variante sostanziale, la cosa non sta in piedi, vuol dire
prendere una decisione che è in contrasto con l'unico atto che
conta della procedure di VIA ed è su questo che avevo sollecitato
un intervento da parte dell'Assessorato!
Adesso lei riconosce che comunque questo avviso fatto da CVA
contiene degli errori, perché parla di "avvio di una procedura di
variante", di cui non ha alcun titolo di dare comunicazione, e poi
fa riferimento all'articolo 29, che non è una procedura di
variante, ma è un altro tipo di procedura previsto dalla normativa
urbanistica! Sostiene che il testo della variante è depositato
presso i suoi uffici, quando non ha alcun titolo né di promuovere,
né di avviare, né di avanzare procedure che riguardino la variante,
perché l'unico ad aver titolo è il Comune!
Vi è tutta una procedura sbagliata, confusa, rispetto alla quale
- credo - sarebbe compito dell'Assessorato competente riportare
chiarezza. Non vedo che difficoltà ci siano nell'andare a chiarire
questi aspetti, rideliberando su un progetto che è stato modificato
- se è stato modificato! -, ma deve essere presentato formalmente
un progetto nuovo e questo deve concludersi con una deliberazione
della Giunta regionale, la quale cambia le condizioni precedenti;
dopodiché sarà il Comune ad avviare la procedura di variante non
sostanziale, altrimenti, se si continua di questo passo, si crea
una situazione estremamente ingarbugliata, da cui credo si
ricaveranno delle conseguenze negative per tutti quanti!
Ritengo sia dovere e compito dell'Assessorato competente
riportare chiarezza in una situazione che è stata gestita
estremamente male da CVA, rispetto alla quale il Comune non ha
fatto il suo dovere di controllo sugli atti e rispetto alla quale
neanche l'Assessorato regionale sta assolvendo ai suoi compiti di
controllo sull'applicazione della normativa regionale!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK