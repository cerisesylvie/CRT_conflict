Consiglio Regionale della Valle d'Aosta - Oggetto del Consiglio n. 702 del 23 giugno 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 702 del 23 giugno 2004 - Resoconto
OGGETTO N. 702/XII - Corso di formazione post diploma per
"tecnico della promozione turistica e culturale".
(Interpellanza)
Interpellanza
Preso atto dell'attivazione del corso di formazione post
diploma, "Tecnico della promozione turistica e culturale",
finanziato con risorse del Fondo Sociale Europeo;
Ritenuto che l'inserimento di tale corso all'interno del
programma regionale di formazione risponde a possibili prospettive
di occupazione nella nostra regione;
la sottoscritta Consigliera regionale
Interpella
la Giunta per conoscere:
1) quanti sono i partecipanti al corso e quale la durata di
tale corso;
2) quali sono gli eventuali ambiti lavorativi in cui possono
essere utilizzate le competenze acquisite a conclusione di tale
corso di formazione;
3) se si intende far ricorso a tali competenze anche per
attività in capo all'Amministrazione regionale, specie nel settore
culturale.
F.to: Squarzino Secondina
Presidente - La parola alla Consigliera Squarzino Secondina.
Squarzino (Arc-VA) - Volevo porre l'attenzione oggi su un corso
di formazione post-diploma che è finanziato con i fondi sociali
europei; la sua attivazione sicuramente si basa su un minimo di
ricerca di mercato, di individuazione di bisogni. Credo vi sia
stata una rilevazione di quali sono le esigenze in ambito
culturale, turistico, per vedere di quali figure si ha bisogno,
quali sono le competenze che queste figure dovrebbero avere,
quindi, sulla base di questi elementi, come può essere strutturato
questo corso.
Vorrei solo ricordare che sicuramente siamo per la formazione,
quindi ogni volta che si destinano risorse per la formazione
riteniamo siano risorse ben spese, nel senso che sono per un
obiettivo che sicuramente fa crescere la persona, quindi, in
prospettiva, il capitale umano, che è la risorsa più importante del
nostro sviluppo economico e culturale; credo però che, quando si
individuano dei corsi di formazione, si abbia anche presente un
progetto di sviluppo più ampio, qual è il contesto entro cui sia il
settore culturale, sia il settore turistico intendono svilupparsi e
sulla base di questi si possano individuare le figure professionali
necessarie, che magari non esistono ancora sul mercato, che vanno
ridefinite, che vanno meglio preparate.
Penso - tenendo conto anche dei pochi elementi che ho a mia
disposizione - che i privati possono trovare figure professionali
di cui magari necessitano, ma anche l'Amministrazione potrebbe aver
bisogno di queste figure, quindi è interessante capire se anche
l'ente pubblico ha definito se intende o meno utilizzare tali
competenze professionali ed eventualmente in che ambito e come
intende farlo. Il nostro intento era quindi avere una ricognizione
dell'insieme dei problemi a cui attiene la figura professionale che
emerge da questo corso di formazione per capire perché si è scelta
questa figura, quale tipo di competenze avranno a conclusione del
corso e come queste competenze potranno trovare sul territorio
regionale, ma non solo, una loro eventuale collocazione.
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Le questioni poste sono tre, la prima
riguarda:
"quanti sono i partecipanti al corso e qual è la
durata di tale corso"
. Il progetto FSE "Formazione
post-diploma: Tecnico della promozione turistica e culturale" fa
riferimento, nell'ambito delle azioni formative previste dalla
"misura C3" del "POR Valle d'Aosta", alla tipologia di azione
denominata "Percorsi professionalizzanti post secondari". L'azione
è rivolta prevalentemente ai giovani in uscita dalla scuola
secondaria superiore ed è finalizzata a ridurre il "gap" tra la
domanda e l'offerta di lavoro attraverso l'acquisizione di
competenze di area professionale aggiuntive a quelle acquisite
normalmente nei percorsi scolastici e maggiormente richieste dalle
aziende del settore di riferimento, in seguito illustrerò in che
modo viene fatta l'analisi dei fabbisogni. Si intende in tal modo
incrementare l'occupabilità dei diplomati, favorendone
l'inserimento lavorativo. Il percorso formativo, rivolto a 15
partecipanti, è costituito da un segmento di attività d'aula della
durata di 200 ore e da un tirocinio della durata di 520 ore presso
aziende turistiche ed enti pubblici/privati, interni/esterni alla
Regione ed è stato avviato il 31 di maggio, quindi si sono già
svolte 3 settimane di corso.
"Quali sono gli eventuali ambiti lavorativi in cui possono
essere utilizzate le competenze acquisite..."
: le competenze
acquisite con la partecipazione al progetto di formazione sono
spendibili in attività lavorative autonome - consulenza alle
imprese e ad enti -, come dipendente di aziende ricettive
turistiche, agenzie di viaggio, enti del turismo, associazioni
culturali, o come operatore o socio di cooperative operanti nel
settore, in ambiti di attività come l'animazione e la promozione
turistica e la gestione di progetti turistici; sono altresì
spendibili a vario titolo nelle aziende di informazione e
accoglienza turistica e nei consorzi di operatori turistici, nonché
nell'attività di guida turistica previo conseguimento della
relativa abilitazione.
Per quanto riguarda la terza domanda:
"se si intende far
ricorso a tali competenze anche per attività in capo
all'Amministrazione regionale, specie nel settore culturale"
,
vorrei innanzitutto precisare che ogni progetto viene valutato
dalla commissione costituita da esperti esterni e dai vari
responsabili di misura e dell'autorità di gestione del "POR",
quindi dell'agenzia, mentre l'analisi del fabbisogno e del contesto
in cui si dovrebbe inserire il corsista al termine dell'iniziativa
è a cura dell'ente proponente, in questo caso il "KNOS FAP", che ha
fatto l'analisi dei fabbisogni e che in questo ha fatto riferimento
a dati presenti nella Regione, a partire dai documenti che vengono
elaborati dall'Osservatorio sul mercato del lavoro; nel caso
specifico il "KNOS FAP" scrive nel progetto:
"Questa figura professionale trova collocazione negli enti
pubblici e privati, agenzie di viaggio, enti del turismo, comuni e
comunità montane, associazioni di categoria, associazioni
culturali, strutture alberghiere e può svolgere il proprio ruolo
sia come dipendente di tali strutture, sia come operatore di
cooperative che agiscono nel settore turistico, sia autonomamente
come consulente; egli svilupperà capacità e competenze
professionali che gli permetteranno di prendersi carico del cliente
e di gestirne il rapporto in fase di
informazione/promozione/fruizione dell'offerta turistica. Il suo
percorso professionale lo porterà a svolgere una funzione di
interfaccia tra il cliente e la struttura turistica e/o l'offerta
turistica, per meglio soddisfare le esigenze e gli interessi
manifestati dai diversi "target". In seguito ad una solida
esperienza lavorativa, gli allievi potrebbero dar vita ad
un'attività di gestione di strutture turistico-alberghiere e/o di
apertura di nuove imprese produttive nel settore dei servizi alla
persona e del tempo libero."
È evidente che la commissione dell'agenzia ha ritenuto questa
analisi, unitamente alla proposta didattica, valida e idonea al
finanziamento. Risulta altrettanto evidente che, per quanto attiene
all'utilizzo dell'Amministrazione regionale di queste figure
professionali, partendo dal presupposto che un ulteriore incremento
degli organici regionali non sia auspicato da nessuno, le
assunzioni nella pubblica amministrazione - in particolare nella
Regione, nel comparto unico - seguono le regole previste dalla
legge n. 45. Queste figure professionali, quindi le certificazioni
di competenze e di crediti, come in questo caso, gli stessi "IFTS",
le qualifiche post diploma, la laurea triennale non sono
attualmente previste né come titoli, né sotto altra forma
all'interno della legge n. 45. È altrettanto vero che è in fase di
elaborazione una modifica della legge n. 45 che deve tener conto
anche di questo elemento, cioè del fatto che sono comparsi tutta
una serie di titoli, che vengono rilasciati dal sistema della
formazione professionale oppure dal sistema dell'istruzione, tali
che devono trovare un riconoscimento anche nei confronti di chi
vorrà sostenere dei concorsi pubblici. Nel caso specifico il corso
non rilascia alcuna qualifica ma, come già evidenziato in
precedenza, un attestato di competenze spendibili nei diversi
contesti lavorativi. Per quanto riguarda il sistema della
certificazione delle competenze, in Italia è ancora in fase di
sperimentazione. La Valle d'Aosta ha partecipato - e continua a
farlo - a sperimentazioni condotte da "ISFOL" su queste tematiche,
ritenendole strategiche per il futuro del sistema nel suo complesso
(formazione professionale e mercato del lavoro). Il corso comunque
prevede già un modulo di tirocinio che si potrà svolgere anche in
strutture pubbliche, come del resto avviene per numerose iniziative
nel settore del terziario e, in particolare, in quello dei servizi
alla persona. I tirocini sono in fase di progettazione da parte
della struttura proponente l'iniziativa, il "KNOS FAP", che ci ha
comunicato che si svolgeranno prevalentemente in strutture
alberghiere, partendo dal presupposto che il titolo richiesto in
ingresso era il diploma di scuola media superiore, con priorità al
diploma rilasciato dagli istituti superiori di istruzione
professionale indirizzo turistico-alberghiero.
L'auspicio che si può fare, quindi, è che questo sia un corso di
formazione che consenta di migliorare l'offerta dal punto di vista
del settore privato, perché uno dei problemi che abbiamo nei
diversi settori economici è quello di avere un personale più
qualificato. Se la prevalenza dei frequentatori del corso ha
conseguito un diploma nel settore turistico-alberghiero, è bene che
lo esercitino in quel settore, non tanto nella Regione, che non ha,
fra i suoi compiti, la gestione degli alberghi.
Presidente - La parola alla Consigliera Squarzino Secondina.
Squarzino (Arc-VA) - Prendo atto delle risposte, del fatto che è
stata effettuata un'analisi dei bisogni da parte dell'ente
proponente e che l'Agenzia del lavoro ha individuato all'interno
del proprio programma il settore in cui tale proposta poteva essere
accolta. A me rimangono alcune perplessità e voglio esplicitarle,
anche perché sono problemi che riguardano l'insieme della
formazione professionale, di cui talune volte abbiamo parlato e di
cui parleremo ancora. Forse si tratta qui di capire bene il
coordinamento fra le varie figure professionali esistenti, di
vedere di quali figure professionali si necessita.
Lei mi ha detto che queste persone possono fare anche la guida
turistica previo corso, ma non credo che per fare la guida
turistica avessero bisogno di frequentare questo corso post
diploma, perché di questo si tratta, quindi bisogna avere almeno un
diploma per poter partecipare a questo corso ed è la stessa cosa
richiesta per poter partecipare al corso per guida turistica. Anche
qui il dire: "questo corso post diploma mi consente di accedere al
corso per guide turistiche a cui potrei già accedere senza questo
corso" mi sembra denoti una non chiarezza nelle varie figure
professionali di questo settore, per cui varrebbe la pena di fare
una verifica delle varie figure professionali. Deve essere chi ha
in mano i finanziamenti a dare l'okay ad un corso o ad un altro,
capire all'interno del quadro più generale dove si colloca e se
quel bisogno che è stato rilevato riguarda un bisogno che nessun
altro ancora ricopre; secondo me, andrebbe rivolta questa
attenzione al sistema complessivo della formazione, anche per
chiarire bene cosa possono fare. Credo che queste persone non
sappiano quale destino li aspetta, nel senso che hanno visto questo
corso e si sono detti che forse poteva essere interessante, ma non
sanno neanche bene loro come poter essere collocati.
Lei ha detto che la Regione non ha bisogno di queste figure; se
è vero, come lei ha detto, che queste sono professioni che sono
un'interfaccia tra i clienti e la struttura, che è turistica, ma
anche culturale, perché qui il corso è chiaro: tecnica, promozione
turistica e culturale, quindi ha entrambi i due versanti... mi
chiedo se la Regione, anche laddove gestisce direttamente alcuni
servizi e lo fa, se non ha bisogno di queste figure da interfaccia
fra il cliente e la struttura turistica, perché sarebbe utile anche
spiegarlo, verificare se vi è un bisogno all'interno della
struttura, per poterlo poi dire anche a questi corsisti, altrimenti
si rischia che questi passino il loro tempo a studiare, che questo
corso finanzi un ente promotore di corsi - che va anche bene perché
dà lavoro a della gente -, ma che la ricaduta sul sistema economico
complessivo regionale non sia così chiara ed immediata.
Sono poi molto preoccupata per la fatalità con cui lei accetta
il fatto che tutti questi corsisti acquisiscano delle competenze
che poi la Regione non è in grado di valorizzare nel momento
dell'accesso...
(interruzione dell'Assessore Ferraris, fuori
microfono)
... lei ha detto che sarebbe importante, ha detto che stanno
studiando, ma queste cose le ha dette il 5 novembre 2003 quando, a
fronte di un'iniziativa sempre riguardo ai corsi post diploma e
"IFTS" avviati in Valle dal 2000, ha tutto spiegato come poteva
valorizzare le loro competenze, poi, parlando del problema del
settore pubblico, anche allora aveva detto le stesse cose: "è in
fase di definizione, di sperimentazione, il certificato non
costituisce oggi un riconoscimento nel senso di automaticamente
utilizzabile nei concorsi pubblici, stiamo studiando la revisione
della legge n. 45". Non si può giocare sulla pelle di oltre 2.000
corsisti in Valle! E per tutti vi è questo problema, a cui si sta
studiando all'interno della legge n. 45 da almeno 6 mesi. Ora, non
credo che su questo tema specifico dei titoli, che vengono valutati
ai vari momenti di accesso ai bandi di concorso pubblici, non possa
essere inserito qualcosa; non credo sia necessario fare la riforma
dell'intera amministrazione per inserire alcuni di questi titoli,
tanto più che lei stesso ha detto che in alcuni casi si potrebbe
individuare già fin da subito la spendibilità all'interno di
singoli bandi di concorso, allora cominciamo a farlo, altrimenti
non diamo delle risposte chiare a questi corsisti e non diamo delle
risposte serie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK