Consiglio Regionale della Valle d'Aosta - Oggetto del Consiglio n. 717 del 23 giugno 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 717 del 23 giugno 2021 - Resoconto
OGGETTO N. 717/XVI - Interrogazione: "Precisazioni sulle
dimensioni delle strutture pertinenziali agli edifici
esistenti".
Berti (Presidente) -
Punto n. 14 all'ordine del giorno.
Risponde l'assessore Marzi, ne ha facoltà.
Marzi (AV-SA) -
Con riferimento al primo quesito,
esistono precise e puntuali indicazioni su che cosa considerare
come piccole dimensioni riguardo alle strutture pertinenziali. La
legge regionale 11 del 1998 ammette la realizzazione di questi
manufatti nelle zone di tipo A e di tipo E, rispettivamente
all'articolo 52, comma 2, lettera i, e all'articolo 22, comma 2
bis, alle condizioni e secondo le caratteristiche stabilite da
apposita deliberazione della Giunta regionale. Tali possibilità
edificatorie superano le previsioni dei piani regolatori comunali,
ma i Comuni possono individuare le sottozone in cui, per motivi
paesaggistici e/o agricoli, tali manufatti non possono essere
ammessi attraverso la predisposizione dello strumento della
variante non sostanziale al piano regolatore generale comunale.
Le caratteristiche tipologiche, funzionali e dimensionali di
tali strutture sono definite nell'allegato B della deliberazione
della Giunta regionale n. 1810 del 2012, poi modificata con la
deliberazione 387 del 2013, che riporta la disciplina relativa alla
realizzazione delle strutture pertinenziali in sottozone di tipo A
ed E. In particolare, per tali strutture pertinenziali si
richiamano le seguenti caratteristiche. Superficie netta: le
strutture pertinenziali devono avere superficie netta non superiore
a 10 metri quadri. Tale superficie massima è stata ridefinita con
la successiva deliberazione della Giunta regionale 387 del 2013,
elevando per le proprietà private il limite a 20 metri quadri di
superficie e definendo per le proprietà pubbliche il limite a 20
metri quadri di superficie netta. Tipologie e limiti dimensionali:
altezza massima pari a metri 2,80 misurata all'estradosso del colmo
del manto di copertura, tetto a una o a due falde inclinate, manto
di copertura in lose di pietra o in materiale leggero non
riflettente di colore scuro. Eventuali pareti perimetrali, orditure
e serramenti costruiti in legno di tonalità scura, il tutto privo
di isolamento. Il Comune, nell'ambito della sua autonomia
regolamentare, può definire proprie tipologie costruttive sulla
base delle specifiche caratteristiche delle zone territoriali
interessate. In ogni caso è richiesto che le strutture
pertinenziali debbano avere un aspetto decoroso e rifinito e le
aree circostanti debbano essere mantenute libere dal deposito di
materiali.
La DGR 1810 del 2012 precisa che l'intento del legislatore nel
formulare le norme sopra indicate è stato quello di porre rimedio a
una situazione di disordine paesaggistico ed edilizio, attraverso
l'individuazione di procedure semplificate per l'avvio di un
generalizzato rinnovamento delle strutture pertinenziali. Ciò
favorisce un riordino basato su indicazioni volte alla
riqualificazione del paesaggio insediativo storico e rurale,
mediante la definizione di condizioni, tipologie e dimensioni
adeguate al relativo contesto. La medesima delibera cita
l'opportunità di favorire la diffusione delle tipologie costruttive
indicate nell'allegato B, anche al di fuori delle zone territoriali
A ed E, in questi casi demandando ai Comuni l'eventuale recepimento
dei contenuti dell'allegato stesso negli strumenti urbanistici
comunali.
Tutto quanto sopra illustrato vale per le zone di tipo A e di
tipo E dei piani regolatori. Per le altre zone si eseguono le
discipline degli strumenti urbanistici, sia le norme di PRG, sia il
regolamento edilizio. Nelle zone di piano regolatore in cui è
disciplinata la capacità edificatoria, le strutture pertinenziali
sono ammesse nei limiti posti dal piano rispetto alla superficie
coperta e alla superficie accessoria. Talora i regolamenti edilizi
stabiliscono limiti dimensionali entro cui non è richiesta la
verifica dei parametri urbanistici.
Il secondo quesito chiede se e come tali dati dimensionali
valgano nelle diverse zone di PRG e, in caso di diversa
interpretazione rispetto alle diverse zone di PRG, quale ne sia la
ragione. Per quanto appena illustrato possono riscontrarsi delle
differenze tra le strutture pertinenziali disciplinate a livello
regionale in modo uniforme per tutto il territorio per le zone A ed
E dei piani regolatori e tra quelle ricadenti nelle altre zone dei
piani regolatori e disciplinate dagli strumenti urbanistici
comunali. La
ratio
della disciplina regionale, relativa alle
strutture pertinenziali precedentemente richiamate e ai contenuti
dell'allegato B della DGR 1810 del 2012, è quella di consentire la
realizzazione di nuove strutture pertinenziali in zone in cui non
era ammessa la nuova edificazione. Prima dell'emanazione di queste
norme, infatti, in centro storico le nuove strutture pertinenziali
chiedevano l'approvazione di una specifica normativa di attuazione
per le zone A, attraverso lo strumento attuativo del piano
regolatore. Nelle zone E le medesime erano ammesse quasi
esclusivamente per le destinazioni agricole.
Nelle altre zone di piano regolatore invece è compito dei
Comuni, sia disciplinare la capacità edificatoria ammessa, sia
prevedere la possibilità di realizzare strutture pertinenziali.
Da questo, tenuto conto del contesto ambientale e urbanistico,
nonché della presenza di vincoli di natura idrogeologica e
paesaggistica, ne deriva che possono emergere delle differenze di
disciplina tra i diversi Comuni.
Presidente -
Per la replica consigliere segretario
Distort.
Distort (LEGA VDA) -
È chiaro, è un argomento
estremamente tecnico. Sicuramente è curioso che ci troviamo noi
due, con le rispettive dimensioni corporee, ad argomentare su
piccole dimensioni. Detto questo, comunque, l'argomento che
sembrerebbe puramente tecnico, un dettaglio, una sorta di
quisquiglia, in realtà riveste un panorama estremamente più
ampio.
Come lei ha detto nella risposta, la disciplina relativa
all'acquisizione di possibilità di realizzare edifici
pertinenziali, prima entro il limite di 10 metri quadrati e poi
entro il limite di 20 metri quadri nelle zone A ed E, nasce dalla
volontà di un riordino, una sorta di dire: ci sono tutte queste
baracche, queste costruzioni che vengono fatte in maniera vicina
all'abusivismo o comunque che creano disordine paesaggistico, e
mettiamo in ordine, cioè si è voluto disciplinare una attività che
creava disordine.
Però oggi, Assessore, questa interrogazione vuole indirizzare il
Governo. Non è una mozione, ma comunque contiene un messaggio che
spero che lei abbia colto, colga e metta in atto: indirizzare una
diversa visione, un diverso approccio urbanistico, che non è quello
del penalizzare, del contenere l'attività edificatoria,
dell'aggiustare e mettere delle toppe a problemi emersi, ma è
quella di valorizzare le possibilità.
Le strutture pertinenziali, quelle appunto dalle piccole
dimensioni, nel loro apparente ruolo secondario, offrono la
possibilità di migliorare la funzionalità di fabbricati esistenti.
Quindi io uscirei, mi permetta, dalle zone A, centri storici, dalle
zone E, zone agricole, entrerei nelle zone B e nelle zone C, nelle
zone residenziali. Vero è che lei mi dice: si lascia poi ai Comuni
la possibilità di disciplinare, nel caso della redazione dei
rispettivi PRG, la modalità nell'ambito della superficie coperta,
del potere edificatorio, della zona, eccetera. Ma bisogna pensare,
soprattutto in questo periodo a seguito dell'emergenza Covid, che
ci ha aperto drammaticamente degli scenari dove noi dobbiamo essere
assolutamente in grado di poter reagire e di poterlo fare in modo
positivo, per esempio, negli edifici residenziali, all'innesco dei
meccanismi di
home working
. Il fatto che si permanga di più
a casa può rendere necessaria, rendere utile e rendere interessante
la possibilità di avere degli spazi a centro benessere esterno.
L'architettura e l'edilizia in genere, tutto questo ampio mercato,
stanno creando dei modelli, stanno creando dei prodotti che possono
essere collocati con una certa facilità.
Questo deve essere preso in considerazione, sia per attuare i
dovuti aggiornamenti, ma soprattutto per far sì che l'urbanistica
risponda alle esigenze.
Assessore, io immagino che lei stia ascoltando anche se mi volta
le spalle, me lo auguro, ma le confesso che per me personalmente,
per deformazione professionale, per aver scelto il progettare e
costruire come mestiere, risulta davvero difficile entrare
nell'ottica descritta dalla sua risposta, che ricalca una visione
di urbanistica - l'ho ripetuto già in altre fasi - estremamente
passata, questa visione di urbanistica intesa come limitazione.
L'urbanistica deve essere il luogo della risposta, il consumo di
suolo e la densità edilizia non devono costituire il dogma su cui
si fonda la regolamentazione edilizia. Il vero dogma è la
razionalizzazione dello spazio costruito, è il miglioramento delle
risorse.
Concludo ricordando che, soprattutto per le attività
extralberghiere come per le attività alberghiere, per le
possibilità turistico-ricettive in genere di realizzare spazi
esterni relativi al centro benessere, relativi ad attività di
questo genere, relative a
dehors
, a pertinenze, è
estremamente importante. Noi ormai dobbiamo cambiare completamente
registro e sarebbe ora che nell'urbanistica noi compissimo
veramente questo passo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK