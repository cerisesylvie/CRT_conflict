Consiglio Regionale della Valle d'Aosta - Oggetto del Consiglio n. 1662 del 23 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1662 del 23 giugno 2022 - Resoconto
OGGETTO N. 1662/XVI - Interpellanza: "Motivi della mancata
assegnazione di risorse ulteriori alla scuola dell'Infanzia di
Issogne al fine di mantenere lo sdoppiamento delle
sezioni".
Marguerettaz (Presidente)
-
Punto n. 37 all'ordine
del giorno. Ha chiesto la parola il collega Ganis.
Ganis (LEGA VDA) -
Con l'iniziativa che presentiamo oggi,
torniamo a parlare delle piccole scuole nei nostri comuni, in
particolare della carenza di personale. La scuola dell'infanzia di
Issogne vede al momento ventidue alunni iscritti, tale numero
comporterebbe la creazione di una sezione unica, ma gli spazi della
scuola non sono in grado di ospitarli tutti in un'unica sezione.
Per tale motivazione, il dirigente scolastico dell'Istituzione
Ottavio Jacquemet di Verrès ha inviato richiesta formale alla
Sovrintendenza agli studi, per chiedere che si mantenesse lo
sdoppiamento delle sezioni nonostante la diminuzione dei numeri. La
richiesta del dirigente scolastico era corredata dalla relazione
tecnica del consulente, che ha effettuato un sopralluogo presso la
scuola dell'infanzia di Issogne, in cui si sottolineava la
necessità di mantenere lo sdoppiamento della sezione.
Il decreto ministeriale 18 dicembre del 1975 prevede infatti che
nelle scuole d'infanzia ogni bambino dovrebbe disporre di una
superficie lorda pari a 7 metri quadri. La scuola di Issogne,
riducendo le sezioni, non sarebbe quindi in regola con la normativa
vigente; già con due sezioni, disponendo quindi di una superficie
maggiore, il consulente sottolineava il fatto che si era in una
condizione limite, quindi riducendo a metà tale rapporto, gli spazi
non sarebbero conformi alla norma. Pertanto, il consulente
concludeva che per continuare a garantire un servizio educativo,
quello che gli alunni svolgono a tavolino, attività libere di
carattere motorio e ludico e attività pratiche, fosse necessario
mantenere un'organizzazione basata su due sezioni distinte. Nella
relazione tecnica si rileva, peraltro, che già con due sezioni, la
scuola era in sofferenza degli spazi necessari allo svolgimento
delle attività didattiche e che vengono utilizzati, quale area di
sonno dei bambini, dei locali posti nel seminterrato, quando la
norma prevede che tali locali dovrebbero essere adibiti unicamente
a deposito o per la centrale termica o per quella elettrica.
Siamo convinti che gli alunni delle scuole di ogni ordine e
grado debbano poter vivere in un ambiente socioeducativo che sia
adatto alle loro esigenze e che le ragioni economiche non possono
avere la meglio sul benessere dei nostri figli. Per tale motivo
interpelliamo oggi l'Assessore per conoscere se la segnalazione
corrisponda a verità e, in caso affermativo, vista la relazione
tecnica, per quale motivo non siano state assegnate ulteriori
risorse per riuscire a effettuare lo sdoppiamento della
sezione.
Dalle ore 11:01 assume la Presidenza il vicepresidente
Sammaritani.
Sammaritani (Presidente) -
Per la risposta la parola
all'assessore Caveri.
Caveri (AV-VdA Unie) -
Anzitutto devo dirle che la
ricostruzione che le è stata data non è giusta, nel senso che il
rappresentante della sicurezza dell'Istituzione scolastica
Jacquemet non ha predisposto nessuna relazione tecnica, ma si è
limitato con una
mail
, perché sono due cose diverse, su
richiesta del dirigente scolastico, a formulare alcune
considerazioni in maniera informale. Perché sennò si sarebbe andati
alla chiusura della scuola e i bambini di Issogne li avremmo
trasferiti a Verrès; se fossero state esatte alcune osservazioni,
ci saremmo trovati di fronte al fatto non di sdoppiare le due
sezioni, ma di prendere i bambini e mandarli alle materne di
Verrès.
Noi vedremo che cosa capiterà sulla base dell'organico di fatto,
che viene fatto a luglio con il numero effettivo di iscrizioni
pervenute entro fine giugno. Il mancato sdoppiamento è legato ai
numeri delle norme regionali in vigore, che non consentono
d'emblée
il raddoppio delle classi. Aggiungerei che mi
occupo di questa questione esclusivamente perché, per gli accidenti
della storia, la scuola di Issogne è regionale e tra l'altro per
questa scuola è in via di finanziamento, e dovrebbero cominciare i
lavori al più presto, lo spostamento di tutto il plesso
scolastico!
Tuttavia, sentito il dirigente scolastico e il famoso
responsabile che ha mandato in maniera improvvida questa mail,
perché si agisce con atti ufficiali, e poi, a domanda della
Sovrintendente, è stato spiegato che si trattava di una cosa
informale, sentito il dirigente scolastico per alcuni chiarimenti
in merito alla comunicazione pervenuta in Sovrintendenza a febbraio
da parte della scuola Jacquemet, inerente la trasmissione dei dati
relativi all'iscrizione degli alunni ai fini della definizione
delle dotazioni organiche, si informa che l'RSPP, anche alla luce
del mutato quadro epidemiologico, fine dell'emergenza sanitaria, si
è reso disponibile a effettuare a breve un ulteriore sopralluogo,
per concordare con l'ente locale e con il dirigente scolastico i
necessari interventi per continuare a garantire lo svolgimento in
sicurezza delle attività dei bambini e del personale scolastico,
anche in presenza di una sola sezione.
Aggiungerei che ci potrebbe essere, ma questo lo vedremo con il
nuovo organico, anche la possibilità, visto che ad Arnad i bambini
sono ventitré e quindi avranno diritto a quattro insegnanti, ci
potrebbe essere anche un parziale distacco temporaneo di qualche
risorsa su Issogne, per rendere la situazione ancora più
tranquilla. Ripeto però che la scelta eventuale di drammatizzazione
della situazione potrebbe tornare indietro come un boomerang.
Presidente -
Per la replica la parola al consigliere
Ganis.
Ganis (LEGA VDA) -
Grazie Assessore per la risposta.
Giustamente lei ha detto che è una
mail
informale, infatti
così è, però credo che a qualcuno questa mail informale abbia dato
fastidio, e mi fermo qui.
Come ha detto lei, c'è una delibera di Giunta, la n. 1101, che
determina l'organico della scuola dell'infanzia sulla base di una
tabella di progressione, quindi la scelta di attribuire due
insegnanti a ventidue alunni è più che legittima. Però, le ripeto,
dall'altra parte c'è questa relazione tecnica, che non ho fatta io
ma un ingegnere, quindi sarebbe opportuno mantenere
un'organizzazione basata su due sezioni distinte, sempre da questa
mail informale. Quindi nel valutare il problema, teniamo due pesi e
due misure.
C'è poi anche un precedente creato lo scorso anno con la scuola
di Verrès, che ha mantenuto lo sdoppiamento delle sezioni
nonostante la diminuzione degli iscritti; Covid o non Covid, è
stato fatto così. Vorrei inoltre ricordare che tra i ventidue
bambini presenti nella scuola dell'infanzia di Issogne, due sono
seguiti dall'équipe sociosanitaria e questo complicherebbe
ulteriormente le cose dal punto di vista logistico e
organizzativo.
A questo punto appare evidente che una soluzione andrebbe
trovata e, come ho già evidenziato, le ragioni economiche non
possono avere la meglio sul benessere dei nostri figli. Certo, la
realizzazione di una scuola a Issogne potrebbe risolvere tutte le
problematiche legate allo spazio da dedicare ai bambini, ma quando
sarà realizzata?
Come gruppo continueremo a vigilare sui vari problemi che
attanagliano i cittadini valdostani e credo che la scusante della
mancanza di personale risulti ridondante.
Presidente -
Mi corre l'obbligo di comunicare che è stata
depositata una risoluzione da parte del gruppo Forza Italia e che
più tardi procederemo alla votazione per la sua iscrizione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK