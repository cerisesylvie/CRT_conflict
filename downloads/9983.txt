Consiglio Regionale della Valle d'Aosta - Oggetto del Consiglio n. 3565 del 8 luglio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3565 del 8 luglio 1992 - Resoconto
OGGETTO N. 3565/IX Problema della mancanza di idonei spazi da
destinare all'Associazione Giovanile.
(Interpellanza)
Presidente
Do lettura dell'interpellanza presentata dal
Consigliere Martin:
Interpellanza L'occupazione dell'ex cinema Splendor di Aosta,
da parte del Gruppo giovanile "Piloto Io", ha riproposto in maniera
evidente le rivendicazioni avanzate, da diverso tempo, da gruppi
giovanili organizzati (Piloto Io, Forum), circa la necessità di
poter usufruire di spazi idonei per l'espletamento di attività
culturali e sociali rivolte ai giovani.
Se si può discutere sulla liceità o meno dell'iniziativa messa
in atto da "Piloto Io", non si può negare che tale problema esiste,
è fortemente sentito dal mondo giovanile e non può essere ignorato
dalle forze politiche.
Già in passato (primavera '91) il Forum giovanile
dell'Associazionismo aveva elaborato un dossier sulla "Maison
Savouret", una antica casa di Aosta, di proprietà del Comune di
Aosta, da decenni in stato di completo abbandono e degrado,
pericolante e pericolosa per i passanti e le auto in sosta. Tale
dossier evidenziava la possibilità di recupero della "Maison
Savouret" quale sede per:
- associazioni giovanili
- spazi espositivi
- ludoteca
- centro informagiovani
- laboratori
- ostello della gioventù,
il dossier venne presentato all'Amministrazione Comunale di
Aosta che stanziò, per la realizzazione di tale progetto, la somma
di lire 500.000.000.
Tutto ciò premesso ed essendo trascorso inutilmente parecchio
tempo dalla presentazione del dossier "Maison Savouret", il
sottoscritto Consigliere regionale
interpella
il Governo regionale per conoscere:
1) in che modo intende intervenire per risolvere definitivamente
il problema inerente la mancanza di idonei spazi reclamati a più
riprese dalle associazioni giovanili;
2) se intende sollecitare il Comune di Aosta, affinché provveda
a prendere una decisione circa la destinazione e la sistemazione di
Maison Savouret.
Presidente
Ha chiesto la parola il Consigliere Martin,
ne ha facoltà.
Martin (ADP)
Con questa interpellanza ho voluto
sollevare due questioni, che non sono certamente di oggi e ne ho
voluto stimolare l'approfondimento, per vedere se è possibile una
loro soluzione.
Il primo problema riguarda una carenza di spazi idonei per le
associazioni giovanili e il secondo la famosa questione, che si
protrae da tempo e che riguarda la Maison Savouret, la quale
potrebbe, forse, essere recuperata per le associazioni
giovanili.
Sono due problemi che hanno avuto parecchio spazio, negli ultimi
tempi, sugli organi di informazione. Sia la stampa che la
televisione hanno dato risalto a questi problemi e quindi è
certamente una questione nota.
Partirò dal primo problema, ossia quello della carenza di spazi
per le associazioni giovanili. Il problema di questi spazi è stato
sollevato in maniera molto forte, dall'occupazione che
l'associazione "Piloto Io" ha effettuato presso il cinema
Splendor.
Ora, a questo proposito, si sono levate diverse interpretazioni
su questa occupazione: chi è contrario a questo tipo di intervento,
chi invece ritiene che questi giovani abbiano diritto di occupare,
anche abusivamente, degli spazi e degli immobili
dell'Amministrazione regionale.
Comunque, al di là di questo, c'è forse da discutere un po' sul
metodo, ma rimane certamente in piedi il problema della mancanza di
spazi per i giovani.
Peraltro, già molto tempo fa, era stato sollevato lo stesso
problema da parte del Forum delle associazioni giovanili, che già
nella primavera del 1991 aveva elaborato un dossier sulla Maison
Savouret e ne aveva ipotizzato un recupero.
L'immobile, di proprietà del Comune di Aosta, ormai da decenni
versa in condizioni pietose ed è pericolante, pericoloso per i
pedoni e per gli automobilisti, che passano in quella via, tant'è
vero che da parecchio tempo è transennato.
Il dossier prevedeva un recupero dell'immobile per adeguarlo
allo svolgimento delle attività quali uno spazio espositivo per i
giovani, una ludoteca, un centro informagiovani, laboratori e un
ostello per la gioventù.
Questo dossier è stato presentato al Comune di Aosta, il quale
mi risulta abbia anche stanziato la somma di lire 500 milioni quale
primo intervento per il recupero. Mi pare che il dossier fosse
stato fatto molto bene, senza chiasso e senza occupare nessun
immobile.
E' stata la prima volta forse, che dei giovani hanno presentato
un documento molto completo, molto elaborato, hanno proposto delle
soluzioni, hanno portato a conoscenza della pubblica opinione,
della pubblica amministrazione, i loro problemi.
Problemi e soluzioni che sono stati appunto evidenziati in quel
dossier, anche se, per la verità, alcune confusioni sono state
fatte, perché a me è capitato di leggere sui giornali che, mentre
questi giovani parlano di ludoteca, alcune persone abbiano
sbagliato termine e abbiano inteso invece discoteca.
Le due cose sono certamente molto diverse e quindi non c'è il
pericolo che in una via centrale di Aosta, se si andasse verso la
direzione prospettata dal Forum delle associazioni giovanili, si
possa addivenire a ricostruire una casa, per poi farne una
discoteca.
Mi interessava sapere in che modo la Giunta regionale intende
intervenire, per risolvere definitivamente il problema inerente la
mancanza di idonei spazi reclamati, a più riprese, dalle
associazioni giovanili, e, in seconda istanza, se intende
sollecitare il Comune di Aosta, affinché provveda a prendere una
decisione circa la sistemazione e la destinazione di questo
immobile che certamente, nelle condizioni attuali, non è di vanto
per l'Amministrazione che ne è proprietaria.
Presidente
Ha chiesto la parola il Presidente della
Giunta Lanivi.
Lanivi (GM)
Mi pare che questa interpellanza sia in
effetti una sorta di raccomandazione e si parta da un dato di fatto
che è l'insufficienza di spazi per le associazioni giovanili, per
lo svolgimento di attività organizzate.
Il Consigliere Martin sa delle difficoltà incontrate in queste
ultime settimane da parte dell'Amministrazione regionale, che deve
confrontarsi con il Comune di Aosta, dove è avvenuto un cambiamento
di tipo politico.
Devono sicuramente essere interpellati i giovani
dell'associazione Forum e, in secondo luogo, deve essere
interpellata l'Amministrazione comunale di Aosta, per concordare i
possibili interventi o solo del Comune o del Comune con ipotesi di
intervento regionale.
Voglio ancora sottolineare che i giovani del Forum hanno anche
dato un giudizio sulla stessa presenza dei giovani di "Piloto Io"
al cinema Splendor.
Voglio ricordare e voglio ribadire che si tratta di una
occupazione abusiva, che la Regione può tollerare, soltanto nei
limiti in cui le due Amministrazioni regionali che hanno compiuto
un
iter
, o hanno passato un
iter
che ha visto
cambiamenti politici al loro interno, possono in questo momento
confrontarsi e trovare delle soluzioni.
Devo anche dire che questo atteggiamento paziente da parte della
Regione è dovuto solo al fatto che operare senza offrire nessuna
alternativa non risolve il problema, lo sposta solo da qualche
altra parte. Quindi, il Consigliere Martin, con questa
interpellanza, ha voluto esercitare una funzione di stimolo e allo
stesso tempo raccomandare un'attenzione verso questi problemi.
Mi assumo questo impegno e al più presto, con l'Amministrazione
comunale, insieme ad altri problemi, affronteremo quello degli
spazi riservati ai giovani, di Maison Savouret e soprattutto dei
giovani che, in questo momento, abusivamente, occupano il Cinema
Splendor di Aosta.
Presidente
Ha chiesto la parola il Consigliere Martin,
ne ha facoltà.
Martin (ADP)
Mi pare che, in questa fase, non si possa
fare molto di più.
D'altronde, come è stato detto dal Presidente della Giunta, il
mio intervento voleva essere soprattutto di stimolo, per affrontare
sia i problemi degli spazi per le associazioni giovanili, sia
l'interessamento per un immobile, posto al centro di Aosta, che
versa in stato di degrado.
Sappiamo tutti che la Giunta comunale è insediata da poco, come
sappiamo anche che non è così semplice trovare
tout court
degli spazi per i giovani.
Quindi la mia era certamente un'iniziativa che voleva stimolare
il Governo regionale a trovare queste soluzioni e mi pare di aver
recepito, nelle parole del Presidente, la volontà di farsi parte
attiva per cercare di approfondire e possibilmente risolvere questo
tipo di problema. Pertanto, al momento attuale, non posso che
dichiararmi soddisfatto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK