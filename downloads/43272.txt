Consiglio Regionale della Valle d'Aosta - Oggetto del Consiglio n. 686 del 10 giugno 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 686 del 10 giugno 2021 - Resoconto
OGGETTO N. 686/XVI - Interpellanza: "Individuazione di una
sede quale punto di riferimento per i gruppi di maschere del nostro
territorio".
Bertin (Presidente) -
Punto n. 28 all'ordine del giorno.
Per l'illustrazione il consigliere Brunod, ne ha facoltà.
Brunod (LEGA VDA) -
Preso atto che in data 3 maggio 2021
sul giornale Gazzetta Matin è stato pubblicato l'articolo dal
titolo "Maschere. Anche la Valle d'Aosta ha la sua targa del Centro
Nazionale Maschere Italiane". Il Centro Nazionale di Coordinamento
Maschere Italiane, che valorizza il ruolo culturale e storico della
maschera allegorica italiana quale patrimonio immateriale, ha
iniziato a inaugurare dal 26 aprile fino al 10 maggio le sue
tredici sedi regionali italiane, tra cui la Valle d'Aosta.
Considerato che il Centro Nazionale di Coordinamento Maschere
Italiane rappresenta e promuove a livello nazionale il ruolo delle
maschere italiane, che sono vere e proprie istituzioni che
valorizzano territori, tradizioni, dialetti e tipicità e che
attraverso le sedi regionali si aggiunge un importante tassello al
progetto maschere italiane, rafforzando il legame con il territorio
e le sinergie tra di essi.
Rilevato che sempre dall'articolo citato sopra si apprendono le
seguenti dichiarazioni fatte dal consigliere nazionale del centro
di coordinamento e referente valdostano. La Valle d'Aosta ha
ricevuto la targa il 28 aprile, si concretizza così ufficialmente
la nascita della nostra sezione regionale, in attesa di una sede
fissa, quale punto di riferimento per i gruppi di maschere del
nostro territorio. Evidenziato che al momento hanno già aderito a
tale iniziativa importanti gruppi di maschere come Le landzette, Lé
Beuffon di Courmayeur, le Comité di Arleqeun di Gressan e si
attendono altre eminenti adesioni. Appreso che l'associazione da
quattro anni sta portando avanti diverse progettualità legate a
questo universo, una di queste ha lo scopo di realizzare un
censimento e conseguentemente un registro di tutte le maschere
italiane. L'obiettivo finale del progetto è quello di ottenere per
le maschere iscritte al Centro Nazionale di Coordinamento delle
Maschere Italiane il riconoscimento di patrimonio culturale
immateriale dell'umanità UNESCO. Rimarcato che uno degli ultimi
impegni della sezione regionale valdostana è stata la
realizzazione, attraverso una collaborazione con il Centro di
Coordinamento delle Maschere Italiane del
videoclip
"Lo
Carnaval de Montagne", realizzato con la collaborazione
dell'artista Lady Barbara.
Considerata la grande importanza storica e culturale che ha il
carnevale in diverse località della nostra regione, dove
annualmente si svolgono le relative manifestazioni molto sentite
dalle comunità locali e che richiamano anche una grande presenza di
turisti, vista la particolarità storica e culturale dei gruppi
storici delle maschere.
Preso atto che nel DEFR 2021-2023, al punto 1.6 Cultura, si
apprende che i beni culturali della Regione costituiscono il volano
di quel turismo culturale che ormai è diventato uno dei pilastri
dell'economia valdostana e che tra le priorità programmatiche del
settore vi sono i seguenti punti: valorizzare e promuovere la
cultura, motore di sviluppo socioeconomico capace di produrre
ricchezza e garantire lavoro; confermare e implementare il sostegno
ai centri di promozione della cultura con particolare attenzione
alle
sociétés savantes
, alle associazioni culturali e agli
enti pubblici presenti sul territorio che sviluppano e implementano
progetti di studio e divulgazione della cultura locale.
Appreso che al momento, delle tredici sedi regionali del centro
nazionale di coordinamento, Valle d'Aosta, Piemonte, Veneto,
Lombardia, Emilia Romagna, Liguria, Umbria, Marche, Lazio,
Campania, Calabria, Puglia e Sardegna, undici hanno già inaugurato
la propria sede. Evidenziato che a oggi non è ancora stata
effettuata una presentazione ufficiale della targa del Centro
Nazionale di Coordinamento Maschere Italiane consegnata alla
sezione Valle d'Aosta e che quest'ultima, come riportato
dall'articolo della Gazzetta Matin, necessiterebbe di una sede
fissa quale punto di riferimento per i gruppi di maschere del
nostro territorio. Appreso inoltre che il referente valdostano sta
portando avanti, in collaborazione con il Comune di Châtillon, una
mostra che verrà allestita nel castello di Ussel dal mese di luglio
fino a fine ottobre, si interpella l'assessore competente per
conoscere se, vista l'importanza storica culturale delle maschere
della nostra regione, vi sia l'interesse e l'intenzione di mettersi
in contatto con il referente regionale, affinché si riesca in tempi
brevi a procedere alla organizzazione della presentazione ufficiale
della targa del centro nazionale di coordinamento consegnata alla
sezione regionale e se vi sia l'interesse e la disponibilità di
individuare, in collaborazione con il referente regionale, una sede
fissa quale punto di riferimento per i gruppi di maschere del
nostro territorio.
Presidente -
Per la risposta l'assessore Jean-Pierre
Guichardaz.
Guichardaz J. (PCP) -
Rispetto alla prima domanda
dell'interpellante bisogna dire che l'interpellanza ha il merito di
sottolineare, di sollevare l'interesse culturale suscitato dalle
maschere, che possono effettivamente essere ascritte al patrimonio
demo etnoantropologico della Valle d'Aosta, in quanto espressione
della tradizione popolare che i gruppi folkloristici continuano a
rendere viva. Si rappresenta quindi l'assoluta disponibilità da
parte dell'assessorato a interfacciarsi con il referente regionale
del Centro Nazionale di Coordinamento Maschere Italiane, anche al
fine di capire, prima di fare qualunque affermazione o di trarre
qualunque conclusione, le caratteristiche dell'organizzazione, le
sue effettive necessità e articolazioni, atteso per esempio il
fatto che dal sito del centro nazionale, dove si rinvia alle sedi
territoriali, paiono essere elencate delle sedi di soggetti
giuridicamente distinti dal centro nazionale perseguenti anche
altre finalità, e faccio l'esempio delle Pro loco. Sarebbe quindi
opportuno che gli interessati - benissimo che la politica si faccia
da tramite - si manifestassero spontaneamente all'Amministrazione,
anche onde evitare dei fraintendimenti rispetto a un'azione
pubblica e passibile di essere interpretata come un'ingerenza della
politica, nel senso che se siamo noi a rappresentare i loro bisogni
e non sono direttamente gli interessati a farsi portatori dei
bisogni, c'è il rischio davvero che si possa vivere la cosa come
una sorta di appropriazione. Comunque, in ogni caso noi siamo
assolutamente interessati e assolutamente disponibili. Peraltro, mi
segnalano che il referente regionale del centro, già nel passato
quando lo ha ritenuto, si è a vario titolo rivolto
all'amministrazione in rappresentanza del centro per alcune
richieste di contributo, in ultimo nel 2019, noi non c'eravamo
all'epoca, ma in occasione dell'assemblea nazionale del
coordinamento poi tenutasi presso il castello Gamba di Châtillon,
nell'aula che solitamente era adibita alla didattica. Quindi delle
interlocuzioni ci sono già state e anche il soddisfacimento di
alcune richieste è già stato accolto dai miei predecessori.
Rispetto alla seconda domanda, l'assessorato è ovviamente, come
le dicevo prima, disponibile a interfacciarsi, anzi, sarebbe
auspicabile considerata anche la tipologia di interessi che possono
essere considerati culturali, di dominio pubblico e di interesse
sicuramente regionale, quindi siamo disponibili a interfacciarsi
con il referente regionale, anche al fine dell'individuazione di
una sede che potrà avvenire sulla base delle reali esigenze che la
stessa deve assolvere.
Si ricorda che le maschere, proprio perché considerate parte
integrante del patrimonio immateriale della regione, sono già
oggetto di iniziative e di valorizzazione curate dagli uffici
preposti alla promozione dell'identità culturale locale: alcuni
enti, come l'IVAT, per esempio, il MAV, il MAIN, che è la Maison de
l'Artisanat International presso le loro sedi museali ed
espositive; ricorderà sicuramente la lunga esposizione che è stata
fatta a Gignod proprio sul tema delle maschere. Questi enti
sicuramente sono anche loro, oltre ovviamente alle nostre strutture
culturali, idonei per un confronto mirato a ospitare eventualmente
la sede regionale del CNCMI per la Valle d'Aosta.
Vale lo stesso discorso - collega Brunod, non mi ricordo se era
lei che mi aveva fatto un'interpellanza; ah, il collega Lavy -
relativamente alle associazioni culturali. Le necessità che per il
momento vengono manifestate dalle associazioni culturali non sono
tanto di una sede centralizzata rispetto al tema specifico, ma è di
sedi o comunque di aiuti finanziari relativamente alla possibilità
di rimanere collocati presso i propri territori, proprio per una
questione anche di identità territoriale - le maschere forse sono
un caso abbastanza analogo, se non addirittura più pregnante -
legata proprio alle tradizioni del territorio e delle località.
Quindi anche questo ragionamento sulla possibilità o meno: al
momento ovviamente, come ho già risposto al collega Lavy, la
Regione non ha disponibilità di sedi immediate per ospitare
alcunché. Potrebbe essere che, nel caso della ristrutturazione o
dell'avvio per esempio della ristrutturazione di alcuni nostri
patrimoni facenti parte del patrimonio regionale, si possa
immaginare di riservare degli spazi per le associazioni e le
attività culturali. Però, ripeto per quanto mi riguarda, la
assoluta disponibilità sia ad accogliere le richieste e cercare di
capire come fare anche da un punto di vista proprio di
riconoscimento finanziario - lì occorrerebbe ovviamente una legge,
nel caso in cui si intendesse far rientrare questa tipologia di
casistica all'interno delle associazioni culturali riconosciute -
sia per fare da collegamento con le altre realtà di cui le dicevo
prima.
Intanto grazie per la sollecitazione, mi ha dato modo sia di
approfondire che di capire una realtà di cui non ero a
conoscenza.
Presidente -
Per la replica il consigliere Brunod.
Brunod (LEGA VDA) -
Ovviamente anch'io sono ben cosciente
che sicuramente la prassi sia, come ha detto lei, che chi è
interessato debba farsi avanti e non il contrario. Ho portato
questa interpellanza per il motivo, come penso lei abbia capito,
che dal comunicato stampa del Centro di Coordinamento Maschere
Italiane questa cosa probabilmente è stata fatta un po' in ritardo,
un po' all'ultimo. Il comunicato dice: "Nelle settimane dal 26
aprile al 10 maggio - restrizioni Covid permettendo - in tredici
regioni italiane si inaugureranno le sedi regionali di
coordinamento". L'interpellanza voleva trovare, se c'era la
fattibilità e la disponibilità, come lei mi ha manifestato che c'è
e di questo la ringrazio molto, una soluzione
in extremis
per cercare di mettere in piedi questa manifestazione, questa
cerimonia di consegna della targa. Poi ovviamente tutto il seguire
delle cose, anche il reperire e cercare una sede, verrà con calma
in un secondo tempo con i dovuti modi.
Quindi la ringrazio molto. Come lei ha detto, conoscete il
referente regionale, quindi potete mettervi in contatto con lui per
cercare di coordinarsi su questa manifestazione. Mi era stato
segnalato, per esempio, come ha detto anche lei prima che, come
referenti regionali, avevano già portato avanti diverse iniziative
nel comune di Châtillon, anche con il castello Gamba. E mi era
stato, per esempio, suggerito che una parte, una stanza o un
qualcosa presso il castello Gamba poteva andare molto bene, perché
si sono trovati bene nel collaborare con il Comune di Châtillon.
Essendo un punto di rappresentanza delle diverse maschere, in
questo caso qua non deve essere proprio una sede fissa, magari in
una località determinata, ma potrebbe andare bene anche, in
condivisione con il referente regionale, di una sede che viene
reputata la più idonea sul territorio della regione. La ringrazio
per la disponibilità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK