Consiglio Regionale della Valle d'Aosta - Oggetto del Consiglio n. 566 del 28 aprile 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula
Oggetto del Consiglio n. 566 del 28 aprile 1999 - Resoconto
SÉANCE DU 28 AVRIL 1999 (MATIN)
OGGETTO N. 566/XI Nuove disposizioni in merito alla
certificazione di idoneità all'attività sportiva agonistica.
(Interrogazione)
Interrogazione Appreso con soddisfazione che la Giunta regionale
con delibera n. 675 del 8 marzo 1999 ha approvato le disposizioni
per una organizzazione omogenea della certificazione di
idoneità;
Visto che nelle premesse di tale delibera si cita la legge
finanziaria 23/12/1994 n. 724 "Misure di razionalizzazione della
finanza pubblica" che prevedeva l'esecuzione per i minori che si
avviavano all'attività sportiva agonistica;
i sottoscritti Consiglieri regionali
Interrogano
l'Assessore competente per conoscere quali sono stati i motivi
che hanno impedito l'applicazione della legge finanziaria del 94 n.
724 obbligando così sino ad oggi i minori della nostra Valle a
pagare il certificato di idoneità.
F.to: Comé - Viérin M. - Lanièce
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Rispetto alla richiesta avanzata, preciso
innanzitutto che nel 1995, anno a cui fa riferimento la finanziaria
n. 724/94, l'USL non poteva organizzare il servizio pubblico di
medicina sportiva, in quanto lo stesso non era previsto nel piano
sociosanitario all'epoca in vigore, e in secondo luogo perché
occorreva attendere determinazioni ministeriali in merito,
determinazioni ministeriali che sono poi giunte e che sono in
definitiva tre.
La prima riguarda il protocollo d'intesa per il riordino dei
servizi di medicina dello sport, siglato dal CONI e dalla SNOMCeO,
che è stato emanato dal Ministero della sanità nel 1995 e che
prevedeva che gli accertamenti per l'idoneità alla pratica sportiva
agonistica devono essere svolti dai servizi pubblici o privati
autorizzati, accreditati - questa è la prima novità - sulla base di
criteri standard predefiniti dalle singole regioni, diretti da
medici specialisti in medicina dello sport. Con lo stesso
protocollo veniva proposto al ministero di invitare le regioni a
determinare per le prestazioni mediche in questione, da effettuarsi
negli studi privati di medicina dello sport, una tariffa sociale
cumulativa, nella misura di lire 50.000 per gli atleti minori e di
lire 70.000 per gli atleti maggiorenni ai fini della
certificazione.
Il secondo provvedimento ministeriale è una circolare del
Ministero della sanità del 18 marzo 1996, che definiva le linee
guida per l'organizzazione dell'attività sportiva.
La Regione, in seguito all'emanazione di questo protocollo e
della circolare, previ una serie di incontri con il CONI, l'ASIVA e
la Federazione medico sportiva italiana, con deliberazione della
Giunta n. 4152 in data 20 settembre 1996, ha recepito le
disposizioni fissando i requisiti minimi per l'accreditamento dei
soggetti libero-professionisti dei centri privati che erogano
prestazioni di medicina dello sport, e in via transitoria le
tariffe di certificazione in lire 50.000 per i minori e in lire
70.000 per i maggiorenni.
Tariffe che, come già ho detto, sono state definite "tariffe
sociali" perché prese in seguito ad incontri fra i rappresentanti a
Roma del CONI e della Federazione medico sportiva, ma che non
coprono il costo delle prestazioni effettive, o comunque riescono a
coprire a malapena i costi delle prestazioni effettive.
Il terzo provvedimento ministeriale è il DPR del 14 gennaio
1997, che definisce i requisiti minimi a cui le strutture pubbliche
e private devono attenersi. In seguito a questo DPR la Giunta
regionale, con deliberazione n. 4021 in data 9 novembre 1998, ha
approvato gli indirizzi e le procedure per l'accreditamento delle
strutture sanitarie private e pubbliche e dei professionisti che
erogano prestazioni sanitarie, a cui devono adeguarsi anche le
strutture private che erogano prestazioni di medicina dello sport,
per poter accedere al convenzionamento con l'USL.
Se il Consigliere Comé è a conoscenza di questa delibera - come
certamente lo è - può notare che le premesse della stessa facevano
riferimento ad una precedente delibera della Giunta regionale, la
n. 3570 del 12 ottobre, che poi è stata revocata perché nel
frattempo è intervenuta una sentenza del TAR Lazio, la n. 2897 del
26 gennaio 1998, depositata solo in data 9 ottobre 1998, che ha
annullato l'articolo 2, comma 5, del DPR 14 gennaio 1997 nella
parte in cui detta norme d'indirizzo e coordinamento relative alle
materie e ai requisiti ulteriori per l'accreditamento di competenze
alle regioni.
Con ciò, determinando esigenze di modificazione della
sopracitata deliberazione, in quanto la materia dei requisiti
minimi derivanti dall'applicazione del sopracitato decreto va
distinta da quella dei requisiti ulteriori derivanti da autonome
valutazioni della Regione.
Per dirla in breve, tutta questa materia dell'accreditamento
delle strutture private è stata oggetto di lunga discussione a
livello centrale, perché nel momento in cui venivano definiti i
requisiti minimi e veniva demandata alla Regione la competenza in
materia di definizione di requisiti ulteriori, si andava nel merito
della questione, si andava cioè a dire chi poteva svolgere fuori
dalle strutture pubbliche l'attività di medicina sportiva;
evidentemente fatto salvo e previo il possesso della
specializzazione in medicina sportiva. Questo ha rallentato molto
il processo che era, come giustamente dice il Consigliere Comé,
fissato nei termini generali nella legge finanziaria del 1995.
Infatti l'applicazione della legge finanziaria del 1995 è
intervenuta in un momento successivo.
Ma rispondendo puntualmente al quesito che è stato posto
dall'interrogante, preciso che la legge n. 724/94 prevedeva
l'esenzione della partecipazione alla quota sanitaria, cioè il
ticket, com'è evidente dalla lettura dell'articolo 3, comma 3 del
decreto legge 25 novembre 1989, e non l'esenzione al pagamento del
certificato. Se prendiamo in effetti la finanziaria, questa dice al
comma 4: "È confermata l'esenzione disposta all'articolo 3, comma
3, del decreto legge 25 novembre 1989 n. 382, convertito con
modificazioni nella legge 25 gennaio 1990 n. 8, relativamente agli
accertamenti del possesso dei requisiti da parte dei giovani che si
avviano all'attività sportiva agonistica nelle sedi
dilettantistiche", per cui è chiaro che questo è relativo solo a
chi faceva attività agonistica.
Ma se prendiamo il decreto legge 25 novembre 1989 n. 382, il
titolo dell'articolato è esenzione dalla partecipazione della spesa
e questo può trarre in inganno, perché l'esenzione dalla
partecipazione della spesa significa esenzione del ticket, ma non
esenzione dal costo della tariffazione, dal costo effettivo della
prestazione.
È questa la problematiche che già all'epoca ci eravamo posti.
Cioè, se il servizio fosse stato istituito presso una struttura
pubblica, evidentemente sarebbe stato istituito a livello gratuito,
perché la legge finanziaria prevedeva l'esenzione dalla
partecipazione della spesa, cioè dalla partecipazione del ticket, e
questa è una logica generale dei servizi di medicina preventiva,
nel senso che tutto quanto è preventivo, viene esonerato
dall'esenzione dal ticket.
Non essendo stato istituito per i motivi che ho detto dal
servizio pubblico, evidentemente si è applicato in questo caso con
le due sole strutture accreditate in Valle d'Aosta all'epoca, cioè
l'IRV e il Servizio del dr. Vallet, questa tariffa sociale, ovvero
lire 50.000 per gli uni e lire 70.000 per gli altri.
Il seguito della questione il Consigliere Comé lo conosce bene;
la Giunta, con deliberazione n. 675 in data 8 marzo 1999, ha
approvato le disposizioni per un'organizzazione omogenea della
certificazione d'idoneità sportiva agonistica prevedendo l'accesso
gratuito agli accertamenti diagnostici ai minori che praticano
l'attività sportiva, ed ha impegnato la somma di 200 milioni che
già è stata trasferita all'USL. Questa delibera ripete i concetti
che ho espresso prima nelle premesse e dopo aver citato tutto
quanto ho detto, stabilisce: "Ritenuto pertanto di dover procedere,
in assenza di servizi pubblici di medicina dello sport,
all'individuazione dei servizi accreditati ai sensi della legge per
l'accertamento dell'idoneità alla pratica sportiva, nonché nel caso
di singoli medici all'identificazione di quelli autorizzati da
inserire in specifici elenchi aperti, gli specialisti titolari
della funzione…", eccetera, andando in
questo modo a definire nel dettaglio quali sono le strutture
accreditate e quali sono i medici libero-professionisti
autorizzati.
In conclusione, questo processo sta andando avanti, il gruppo di
lavoro ha demandato il tutto all'USL con una lettera che è stata
trasmessa circa un mese fa, riguardante l'organizzazione globale
del servizio. Confermo quanto ho avuto modo di dire in precedenti
occasioni, che indicativamente per la seconda metà dell'anno il
servizio potrà decollare.
Siamo in contatto con il servizio dell'area territoriale
dell'USL, perché deve individuare l'ufficio responsabile, ma deve
mettere in piedi il sistema informativo in grado di collegarsi con
l'anagrafe degli assistiti per poter avere un accertamento chiaro e
sicuro dell'attività che viene prestata.
Si dà atto che dalle ore 10,55 presiede il Vicepresidente La
Torre.
Presidente La parola al Consigliere Comé.
Comé (Aut) Intanto ringrazio l'Assessore per la sua risposta,
che è stata molto dettagliata e soprattutto molto tecnica.
Devo dire che mi aspettavo una risposta di questo tipo, speravo
insomma che anche l'Assessore avesse fatto una riflessione più di
tipo politico, come è stato fatto, e io nella parte iniziale
dell'interrogazione dichiaro la soddisfazione del gruppo degli
Autonomisti per il fatto che oggi si sia dato avvio a questa
possibilità di risolvere positivamente questo nuovo tipo di
accertamento per le certificazioni di idoneità degli atleti
agonisti.
Ritengo però che se da parte dell'Amministrazione regionale ci
fosse stata una scelta politica a suo tempo, decisa attraverso una
convenzione ad esempio con l'IRV, gli atleti valdostani avrebbero
già potuto avere questa gratuità del loro certificato di idoneità
sin dal 1995-1996, come è avvenuto per parecchie altre regioni
d'Italia.
Accolgo tutte le risposte fornite dall'Assessore, ma sicuramente
rispetto alla mia soddisfazione per l'inizio dell'organizzazione
della certificazione non posso dichiararmi soddisfatto della
risposta che ha dato oggi l'Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK