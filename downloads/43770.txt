Consiglio Regionale della Valle d'Aosta - Oggetto del Consiglio n. 948 del 25 ottobre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 948 del 25 ottobre 2021 - Resoconto
OGGETTO N. 948/XVI - D.L. n. 37: "Disciplina per la
realizzazione sul territorio regionale di reti di comunicazione
elettronica in fibra ottica".
Berti (Presidente) -
Punto n. 4 all'ordine del giorno. Il
disegno di legge n. 37 è composto da undici articoli. Sono stati
depositati due emendamenti dal consigliere Chatrian e da altri. Il
relatore è il consigliere Chatrian, presidente della III
Commissione, che si è prenotato per l'illustrazione della
relazione, ne ha facoltà.
Chatrian (AV-SA) -
Il disegno di legge n. 37 che
disciplina la realizzazione sul territorio regionale di reti di
comunicazione elettronica in fibra ottica oggi è all'attenzione
dell'aula e introduce principalmente delle semplificazioni
procedimentali, per agevolare la realizzazione di reti di
comunicazione in fibra ottica sul territorio valdostano. Per
agevolare l'infrastruttura di rete a banda ultra larga in fibra
ottica si è infatti reso necessario intervenire sulle procedure
autorizzative, ritenute complesse e farraginose, rendendole più
snelle e veloci, al fine di elevare i livelli della
semplificazione. Fermo restando le tutele per i beni ambientali,
paesaggistico territoriali, culturali, per la salute dei cittadini,
il disegno di legge in oggetto introduce in particolare una
specifica disciplina per gli interventi, gestiti dallo sportello
unico degli enti locali, che non richiedano l'acquisizione di
pareri, intese, concerti, nulla osta o altri atti di assenso
comunque denominati da parte di amministrazioni diverse dalla
Regione e dagli enti locali valdostani.
L'implementazione nella nostra Regione della fibra ottica è un
obiettivo strategico e da concretizzare in tempi rapidi, anche in
considerazione delle limitazioni imposte dalla emergenza
epidemiologica da Covid-19, che hanno notevolmente modificato lo
stile di vita di tutta la popolazione, dall'ambito lavorativo a
quello scolastico, con ricorso a riunioni
on line
e alla
didattica a distanza. L'Amministrazione regionale da diversi anni
ha avviato vari interventi per implementare sul territorio la fibra
ottica, quale infrastruttura di rete di nuova generazione
abilitante la banda ultra larga.
Il piano di copertura dell'ultimo miglio rientra nel piano
nazionale per la banda ultra larga e prevede di coprire l'85
percento del territorio regionale, circa 60 mila abitazioni con la
fibra ottica. Un'impresa ambiziosa che consentirà ai comuni
valdostani di usufruire della stessa tecnologia delle grandi città
e di avvalersi, quindi, di tutti quei servizi digitali altrimenti
di difficile accesso con la linea Internet più lenta e meno
stabile.
Dotare anche i più piccoli comuni, le aree più isolate, di
infrastrutture telematiche avanzate è un passaggio necessario per
evitare lo spopolamento di luoghi ricchi di storia, cultura e
tradizioni. Nella nostra società è sempre più viva la
consapevolezza che la rinascita dei piccoli comuni è fondamentale
per il rilancio e lo sviluppo del territorio regionale nel suo
insieme. La velocità di connessione, la possibilità di usufruire di
servizi on line, quindi l'opportunità di lavorare e di studiare da
remoto sono un mezzo efficace per contrastare lo spopolamento e
aumentare l'attrattività in ambito turistico ed economico dei
piccoli centri. Imprenditori locali, grazie a nuove opportunità,
saranno stimolati a investire con fiducia nel proprio
territorio.
Il processo di trasformazione digitale in atto è da considerarsi
come vero e proprio
asset
strategico per la crescita del
territorio valdostano. Si tratta di un servizio essenziale
importantissimo per lo sviluppo del nostro territorio e delle
nostre attività.
Per l'implementazione delle infrastrutture di rete a banda ultra
larga anche la riqualificazione di infrastrutture già esistenti può
contribuire a contenere l'impatto ambientale, come anche
intervenire con operazioni di scavo il più possibile limitate.
Vorrei fare anche uno stato dell'arte, a che punto siamo, penso
sia importante nel momento in cui ci accingiamo a sostenere e a
votare questo disegno di legge. A oggi il progetto di
implementazione nella nostra regione della fibra ottica vede: 24
comuni con lavorazione completata, 5 comuni in lavorazione, 12
comuni con progetto esecutivo approvato per il piano fine 2021. A
commercializzazione avviata, per gli utenti di 15 comuni è già
possibile attivare il servizio e per gli utenti di ulteriori 7
comuni si prevede l'attivazione entro la fine dell'anno.
Abbiamo presentato, a seguito del parere positivo da parte dei
sindaci, due emendamenti che, se volete, sono tecnici, ma vanno a
chiarire comunque delle posizioni. I due emendamenti presentati al
disegno di legge in oggetto recepiscono le osservazioni, come
dicevo, del Consiglio permanente degli enti locali che,
nell'esprimere parere positivo sul disegno di legge n. 37, hanno
proposto di modificare la lettera B del comma 2 dell'articolo 3 e
il comma 1 dell'articolo 9. In particolare, l'emendamento n. 1
propone di modificare la lettera B del comma 2 dell'articolo 3, al
fine di precisare che il disciplinare contenente, a corredo della
SCIA, l'impegno di esecuzione a regola d'arte degli interventi
debba essere debitamente sottoscritto per accettazione
dall'operatore economico. Il secondo, invece, propone di modificare
il comma 1 dell'articolo 9, al fine di precisare che, nell'ambito
della documentazione approvata con deliberazione della Giunta
regionale, di intesa con il CPEL, per la presentazione della SCIA
siano ricomprese anche le linee guida di modulistica, documenti ed
elaborati progettuali a corredo della SCIA stessa.
Presidente -
Possiamo aprire la discussione generale sul
disegno di legge n. 37. Vi sono richieste di intervento? Non vedo
richieste. Chiudo la discussione generale. Per la replica da parte
del Governo l'assessore Marzi, ne ha facoltà.
Marzi (AV-SA) -
In maniera molto sintetica. Ovviamente
ringrazio la Commissione e gli uffici per il lavoro posto in essere
nel corso di questi mesi, ringrazio il presidente della Commissione
Chatrian per l'ottima relazione, per il puntuale stato dell'arte
rispetto a quanto posto in essere e anche alle motivazioni che
hanno visto nascere, con il tramite della collaborazione con gli
enti locali e il CELVA, il disegno di legge che andiamo adesso a
votare.
C'è un aspetto, secondo me, di cui è il caso di dare nuovamente
comunicazione. La vulgata generale fa coincidere il fatto che nelle
case dei privati non sia ancora arrivata la fibra con i lavori
posti in essere da parte degli enti pubblici, quindi
fondamentalmente della Regione autonoma Valle d'Aosta, nel corso di
questi anni, rispetto ai 24 milioni di euro che sono stati spesi
per dotare la Regione autonoma Valle d'Aosta della propria fibra
ottica. Sono due cose diverse, nel senso che il lavoro che il
pubblico ha fatto è stato quello di utilizzare questi fondi
statali, europei e propri per dotare la Regione autonoma Valle
d'Aosta in maniera lungimirante di una propria fibra ottica che
fondamentalmente arrivasse nella piazza di ognuno dei 74 comuni
valdostani e che allo stesso tempo collegasse tutte quante le
arterie pubbliche. Un processo - soprattutto quello legato alle
scuole e alle microcomunità - che, tra l'altro, stiamo
implementando, perché possiamo collegare strutture solamente
pubbliche.
Il lavoro di collegamento, e quindi anche questo disegno di
legge, per portare la fibra nelle case dei privati, spetta ai
privati. Per cui, la fibra che è stata posta in essere e i soldi
pubblici che sono stati spesi sono lo spunto attraverso il quale i
privati stanno lavorando, per prendere la fibra dalla piazza di
ogni comune valdostano e portarlo materialmente nelle case dei
valdostani. Quest'ultimo miglio, chiamiamolo così, concedetemi la
licenza, visto che è entrato nella vulgata generale, nel pensiero
di tutti quanti noi, non può essere portato avanti dal pubblico.
Per cui era importante sottolineare che con questo disegno di legge
si cerca di venire incontro, come richiamato giustamente dal
collega Chatrian, ai privati che devono intervenire per prendere -
scusate la metafora - i fili della fibra pubblica e portarla
materialmente nelle case dei privati e dei cittadini valdostani,
perché il pubblico l'unica cosa che poteva fare e che ha già fatto
è stata quella, in maniera ripeto assolutamente lungimirante, di
dotare la Valle d'Aosta di una struttura propria che arriva nelle
piazze di ognuno dei 74 comuni; e naturalmente nel corso di questi
mesi stiamo procedendo in tal senso, collegando anche le strutture
pubbliche che ancora non erano collegate.
Presidente -
Non vedo altre richieste. Possiamo pertanto
passare all'analisi dell'articolato. Articolo n. 1. La votazione è
aperta.
Esito della votazione:
Presenti, votanti e favorevoli: 20
Il Consiglio approva all'unanimità l'articolo n. 1.
Posso dare lo stesso risultato per l'articolo n. 2? Stesso
risultato.
All'articolo n. 3 vi è l'emendamento del consigliere Chatrian e
altri. Posso mettere in votazione l'articolo n. 3 comprensivo
dell'emendamento? La votazione è aperta per l'articolo n. 3 come
emendato.
Esito della votazione:
Presenti, votanti e favorevoli: 20
Il Consiglio approva all'unanimità.
L'articolo n. 3 emendato è approvato.
Stesso risultato per gli articoli n. 4, n. 5, n. 6, n. 7, n.
8.
All'articolo n. 9 vi è l'emendamento di Chatrian ed altri.
Possiamo mettere in votazione l'articolo come emendato? La
votazione è aperta.
Esito della votazione:
Presenti, votanti e favorevoli: 20
Il Consiglio approva all'unanimità.
L'articolo n. 9 come emendato è approvato.
Stesso risultato per gli articoli n. 10 e n. 11.
Mettiamo in votazione il disegno di legge n. 37 nel suo insieme,
voto finale. La votazione è aperta.
Esito della votazione:
Presenti, votanti e favorevoli: 20
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK