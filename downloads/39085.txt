Consiglio Regionale della Valle d'Aosta - Oggetto del Consiglio n. 2416 del 26 ottobre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2416 del 26 ottobre 2016 - Resoconto
OGGETTO N. 2416/XIV - Interpellanza: "Valutazioni in merito
all'organizzazione dei corsi di propedeutica dell'Istituto musicale
della Valle d'Aosta".
Rosset (Presidente) -
Punto n. 22 dell'ordine del giorno.
Ha chiesto la parola la Consigliera Certan, ne ha facoltà.
Certan (ALPE) -
Ritorniamo sul tema dell'educazione
musicale. Tra le varie ingerenze della politica a cui abbiamo
assistito in quest'ultimo periodo noi riteniamo che vi sia anche il
capitolo educazione musicale e riteniamo che questa ingerenza si è
fatta sempre più imbarazzante in quest'ultimo anno, fino alla
nomina d'imperio per chiara fama e in via del tutto eccezionale del
nuovo Direttore dell'Istituto musicale per non si sa ancora quali
motivazioni visto che nello stesso decreto si afferma che non
esistono criticità e problematicità, ma si decide di fare questa
nomina in via del tutto eccezionale. Questa nomina non l'abbiamo
neanche potuta collegare, pur andando ad arrampicarci sui vetri,
alla relazione che la famosa commissione del mese di maggio,
nominata dalla Giunta avrebbe dovuto consegnare entro il 31 agosto
all'Assessore e alla V Commissione - perché il 7 agosto era stato
chiesto anche questo - poiché ormai dopo 60 giorni noi non
l'abbiamo ancora ricevuta, noi come membri di Commissione di
minoranza, ma neppure penso i membri di maggioranza. Ora non è
presente il Presidente della Commissione Bertschy, ma mi aveva
confermato che nulla era giunto alla commissione. Su questa
relazione famosa del 31 agosto ci sono le varie supposizioni: c'è
chi dice che ci sia solo programmazione didattico-pedagogica, cosa
che non spetterebbe teoricamente ad una commissione nominata dalla
politica, ma spetterebbe ad un collegio docenti o ad un consiglio
accademico; c'è chi invece dice che siano indicate precisamente le
criticità sulle quali intervenire. C'è chi come lei, Assessore,
nello scorso Consiglio mi ha detto esserci dei dati sensibili, per
cui la relazione era sulla sua scrivania, ma andavano cancellati i
dati sensibili. Sta di fatto che noi non l'abbiamo ancora ricevuta
e letta, quindi neanche da quella relazione possiamo dedurre delle
motivazioni per una tale nomina, non sappiamo se ci siano dei
segreti di Stato su questa relazione. Di certo l'obiettivo che lei,
Assessore, aveva e si era prefissata, che aveva anche annunciato a
tutti gli organi di stampa, a tutta la Valle d'Aosta: quello di
portare finalmente un po' di serenità nell'Istituto musicale e
nella SFOM, non l'ha raggiunto, anzi potremmo dire che ha ottenuto
l'effetto contrario: mai come in questo momento c'è confusione,
distanza, non c'è dialogo e direi che la situazione probabilmente
vi è pure scappata di mano.
Noi, come gruppo ALPE, non siamo particolarmente interessati a
capire, a sapere, a conoscere chi è contro chi, chi parteggia per
chi, chi ha chiamato chi; sta di fatto che sono schiantati
definitivamente tutti i rapporti. La cosa che ci rammarica di più è
che ormai è chiaro che la politica, entrando a spada tratta in
un'organizzazione che non gli competeva, ha rovinato anche i
rapporti fra gli enti e le famiglie degli utenti di questi enti,
perché oramai questa situazione di sbando totale è chiara anche
alle famiglie. L'ingerenza della politica è talmente chiara che
l'abbiamo trovata su documenti scritti. Adesso vedo assente il
Presidente, ma l'abbiamo trovata scritta in relazioni e in verbali.
Devo dire, Assessore, che non è neppure lei che ha fatto le prime
forzature, poiché almeno all'inizio lei non pare comparire, ma a
lei probabilmente è spettato solo il compito, peraltro non meno
importante di responsabilità, di firmare i decreti: un'azione
importante, anzi è quella determinante che ha fatto deteriorare
definitivamente probabilmente anche gli ultimi rapporti che
tenevano.
Mi permetto di leggere alcuni di questi passaggi, perché credo
che spieghino bene all'opinione pubblica, a tutti quelli che ci
ascoltano, ai cittadini, quando parliamo di ingerenza politica,
quali siano le cose che noi critichiamo, perché noi riteniamo che
non sia questo il modo di gestire, di amministrare degli enti. Un
docente risponde per spiegare meglio perché ha fatto parte di
questa commissione affermando che nel momento in cui Rollandin lo
ha convocato e gli ha chiesto di far parte della commissione, ha
ritenuto di aderire con immediatezza visti i tempi che sempre più
andavano stringendo relativamente alla scadenza dell'anno
scolastico. Al di là del fatto che un contributo personale di ogni
docente rientra nella libertà di espressione, non ha avuto problemi
ad aderire immediatamente perché dei tempi lunghi e macchinosi
avrebbero potuto vanificare l'utilità dell'istituzione di questa
commissione. Ad una successiva domanda sempre un docente replica
che la commissione ha avuto solo un compito consultivo e
progettuale, per cui noi ci chiediamo se sia una commissione
nominata dalla Giunta regionale che deve avere compito progettuale
consultivo, pedagogico, didattico o non debba essere un collegio
docenti o gli enti preposti; se si fa a Palazzo regionale, o
nell'Istituto, o nella SFOM la progettazione...comunque, che la
commissione ha un compito consultivo e progettuale e solo di
suggerire degli scenari, non ha il compito di trarre conclusioni di
tipo finanziario, eccetera. Un'altra insegnante replica di essere
stata chiamata direttamente dal Presidente della Regione e, tramite
un suo funzionario, la dirigenza è stata informata. L'accettazione
dell'incarico è avvenuta direttamente al cospetto del Presidente
nel momento in cui erano tutti seduti con lui attorno ad un tavolo.
Questa è la famosa commissione che al cospetto del Presidente
decide le sorti dell'educazione musicale: lui ha chiesto e loro
hanno accettato, non ci sarebbe stato il tempo di informare
nessuno.
Tralascio poi altri particolari, ma quando dei colleghi chiedono
il perché non si è cercato di informare e non si è parlato ai
colleghi, si dice che non si risponderà immediatamente poiché si
risponderà in un momento successivo, poiché contestualmente alla
loro è avvenuta anche la convocazione di due docenti SFOM e del
professor Blanc e che la loro presenza ha confermato l'utilità di
questa commissione nell'approfondimento. Poi spiegano anche che ci
sono stati altri interlocutori, altri Consiglieri regionali e fanno
i nomi di quali Consiglieri regionali hanno fatto da tramite per il
Presidente, insomma c'è tutta la spiegazione. Adesso non abbiamo
motivo di dubitare che questi documenti che ci sono pervenuti siano
originali. Ho letto questi passaggi perché la politica è entrata a
spada tratta per risolvere i problemi dell'educazione musicale in
Valle d'Aosta per razionalizzare e finalmente c'è il dialogo fra
due enti. Peccato che si sia interrotto completamente il dialogo
con le famiglie ed è per questo, Assessore, che noi le abbiamo
chiesto nelle nostre motivazioni per quali motivi sono state
riaperte eccezionalmente le iscrizioni della propedeutica, perché
il corso è stato completamente stravolto e quindi le famiglie
stanno ritirando le varie iscrizioni, stanno ritirando gli
iscritti.
"Chi ha valutato che l'organizzazione della propedeutica così
come presentata ai genitori..." e "quando sarà approvato...",
questa ormai è
dépassé
perché, come tutti sanno, noi
presentiamo le nostre iniziative dieci giorni prima e dopo la
presentazione della nostra iniziativa è stato richiesto un CdA
straordinario e il Direttore ha convocato quest'organo per - credo
- il piano di utilizzo dell'organico.
Presidente -
Per la risposta, ha chiesto la parola
l'Assessore Rini, ne ha facoltà.
Rini (UV) -
Io tornerei un attimo sul tema puntuale
dell'interpellanza, che non è quello rappresentato nelle premesse
della collega, facendo presente che mai abbiamo parlato di
razionalizzazione ma sempre di riorganizzazione, che è una cosa
molto diversa, così come richiamato anche in delibera più volte,
perché l'obiettivo è proprio quello di riorganizzare.
Per quanto riguarda la sua prima domanda, le iscrizioni alla
propedeutica per l'Istituto musicale sono state riaperte, in via
del tutto eccezionale, per permettere alle famiglie che non avevano
confermato l'iscrizione al nuovo anno scolastico 2016-2017 di
rinnovare proprio tale iscrizione. Infatti all'inizio del mandato
del Direttore professor Blanc le iscrizioni erano già state aperte,
in particolare dal primo del mese di settembre - la nomina è datata
6 settembre - e si sarebbero chiuse il 15 dello stesso mese. In
considerazione della situazione di incertezza nella quale i
genitori si trovavano dalla primavera scorsa, quindi non da inizio
settembre, in merito alla realizzabilità o meno del corso di
propedeutica, alcuni di essi hanno chiesto proprio al Direttore di
procrastinarne la chiusura. È stato quindi un passo per venire
incontro alle famiglie stesse, con le quali - vorrei ricordare alla
collega - il dialogo è costante. Al Direttore non è sembrato
infatti corretto procrastinare la chiusura delle iscrizioni come
richiesto dai genitori, ma piuttosto impegnarsi a riaprirle una
volta in grado di fornire un quadro certo della situazione. Ha
pertanto quindi ritenuto opportuno indire una riunione con i
genitori - ecco qui anche il coinvolgimento diretto con le famiglie
- nella quale presentare una possibile soluzione: la disponibilità
a mantenere per quest'anno entrante (2016-2017) le caratteristiche
principali dell'offerta formativa degli anni precedenti ai vecchi
iscritti, ossia la lezione collettiva, ma con docenti incardinati
Istituto e SFOM in monte orario, quindi senza ulteriori costi
aggiuntivi, e lezione strumentale con gli stessi insegnanti degli
anni precedenti pagati invece ad ore. Conseguentemente sollevati i
genitori da quell'incertezza che regnava da mesi su questa
tematica, avendo proposto peraltro quanto era stato loro assicurato
al momento del rinnovo delle iscrizioni: una lezione collettiva e
una strumentale, quest'ultima con gli insegnanti a contratto dello
scorso anno, il Direttore, riscontrato anche il riscontro
favorevole delle famiglie stesse, ha deciso di riaprire le
iscrizioni per una settimana. Questo mi sembra un percorso lineare,
ma soprattutto un discorso serio, quindi coinvolgimento con le
famiglie, soluzione sostenibile e quindi anche un ritornare su una
decisione assunta proprio per venire incontro alle esigenze
innanzitutto dei ragazzi.
Per quanto riguarda la sua seconda domanda, l'organizzazione
della propedeutica, secondo la soluzione sopra descritta, è stata
presentata dal Direttore al consiglio accademico. Quest'ultimo ha
deliberato che, in mancanza delle stesse risorse finanziarie
disponibili per attivare i corsi secondo la modalità degli anni
precedenti, la proposta del Direttore sarebbe stata attivata. Le
risorse per le lezioni collettive, a differenza dello scorso anno,
sono interne: quattro docenti in totale tra Istituto e SFOM e tra
quelli in organico a tempo indeterminato, quindi non è prevista
alcuna spesa aggiuntiva. Per le elezioni strumentali, invece, in
caso di indisponibilità da parte di docenti interni a tempo
indeterminato, per venire incontro alle richieste delle famiglie,
si provvederà all'affidamento di alcune ore a contratto per gli
insegnanti dello scorso anno, in virtù di una specifica graduatoria
già scaduta negli anni precedenti, ma che il 15 luglio scorso il
consiglio di amministrazione ha rinnovato ancora per un anno.
In merito all'ultimo quesito, il piano di utilizzo dell'organico
dell'Istituto musicale pareggiato
Conservatoire de la Vallée
d'Aoste
è stato approvato il 21 ottobre, appena prima
dell'avvio dei corsi dell'Istituto musicale avvenuto il 24 ottobre.
I corsi di propedeutica in particolare sono iniziati il 18 ottobre
per quanto riguarda le lezioni collettive, che impegnano insegnanti
già incardinati nell'organico. Per quanto riguarda le lezioni di
strumento, queste inizieranno quanto prima dopo la valutazione
puntuale del numero effettivo delle reiscrizioni. Per completezza
si fa presente che lo scorso anno i corsi di propedeutica erano
iniziati nello stesso periodo: il 12 ottobre, mentre le lezioni
strumentali nella settimana del 20 ottobre.
Credo di aver fornito le risposte alle domande richieste.
Presidente -
Per la replica, chiede la parola la collega
Certan, ne ha facoltà.
Certan (ALPE) -
Grazie Assessore. Lei ha fornito le sue
risposte giustamente, noi se abbiamo presentato questa
interpellanza è perché chiaramente abbiamo altri dati, ma li ha
anche lei; abbiamo altre indicazioni, e le ha pure lei, perché, per
quanto riguarda la riunione dell'11 ottobre 2016, riunione che lei
dice essere riunione importante di dialogo, di apertura e di
spiegazione ai genitori degli utenti da parte del Direttore Blanc
per informazioni riguardanti l'avvio dei corsi di propedeutica
musicale, noi abbiamo la relazione dei genitori che è stata data a
tutti i genitori - ed è stata distribuita anche, credo, il giorno
dell'apertura dei corsi - e ci sono scritte ben altre cose. Non le
abbiamo scritte noi, noi le portiamo solo a conoscenza perché
crediamo che siano importanti per capire che totale - non dico
abbandono, perché l'ingerenza ha fatto danni ben peggiori
dell'abbandono - disorganizzazione regna nell'educazione musicale:
parlo di educazione musicale, perché non ci interessa entrare
all'interno dei due enti. In questa relazione si dice: "qualcuno
ritiene immorale, oltre che illegale, ciò che sta accadendo alla
propedeutica - e generalmente si parla di mancata continuità
didattica, perché, secondo i genitori, da 14 ore gli insegnanti
dello scorso anno passerebbero ad 1 o 2 ore -, di voler rovinare
una cosa che funzionava benissimo. C'è un risvolto legale nell'aver
firmato e pagato per un corso e ci sono degli obblighi da
rispettare e oggi loro si ritrovano con un corso completamente
stravolto".
Ci sono poi anche altri interessanti passaggi che noi leggiamo
solo, facciamo davvero da tramite. Non hanno risposto alla domanda
di quanto costava la propedeutica, quanto costa adesso e quanto
sarebbe stato il risparmio di questa nuova organizzazione. Alla
domanda dei genitori se tutto quello che veniva proposto era stato
approvato dal consiglio di amministrazione la risposta era sempre
affermativa, ma poi c'erano delle contraddizioni fra gli insegnanti
e il Direttore. Non hanno voluto dare informazioni ai genitori del
resoconto della commissione consultiva che dovrebbe avere scelto di
organizzare in modo diverso soprattutto la propedeutica. Non hanno
saputo dunque dimostrare qual è l'effettivo risparmio della
propedeutica, dimostrando un'incapacità di gestione, inefficienza e
approssimazione delle risposte. Le famiglie comunque restano
profondamente deluse dalle scelte effettuate dalla commissione.
Potrei ancora andare avanti sul termine "traghettare" che è stato
usato più volte dal Direttore e dagli insegnanti che erano presenti
alla riunione, questo traghettare da una sponda all'altra ci
chiediamo che senso abbia.
Assessore, crediamo che quanto lei ci ha detto quindi non
corrisponda proprio a quella che è stata la percezione dei
genitori. Ora, credo che non possiamo fare come gli struzzi:
mettere la testa sotto la sabbia e far finta che tutto funzioni
bene nel momento in cui le iscrizioni ai corsi di propedeutica sono
precipitate, il fatto di aver riaperto le iscrizioni ha portato al
ritiro di molti utenti, cosa che, a mio avviso, potrebbe anche
essere interessante per l'Amministrazione regionale, perché meno
iscritti ci sono ai corsi di propedeutica meno iscritti ci saranno
magari nei prossimi anni e meno ce ne saranno che andranno all'AFAM
nei prossimi anni, quindi è probabile che si ottenga finalmente il
risultato di chiudere perché non ci sono più iscritti, chissà per
colpa di chi, nell'Istituto musicale. Queste sono chiaramente solo
supposizioni di chi pensa molto male, però noi crediamo che debbano
fare riflettere.
Credo che abbiamo tutti la memoria corta, fortunatamente la
politica è fatta anche di atti; lei dice di non aver mai parlato di
razionalizzazione ma di riorganizzazione, faremo avere i documenti
dove si chiedeva la razionalizzazione. Abbiamo documenti sia suoi
che del Presidente della Regione, che sappiamo aver avuto un ruolo
determinante in questa vicenda.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK