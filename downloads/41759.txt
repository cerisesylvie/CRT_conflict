Consiglio Regionale della Valle d'Aosta - Oggetto del Consiglio n. 770 del 4 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 770 del 4 luglio 2019 - Resoconto
OGGETTO N. 770/XV - Interpellanza: "Intendimenti del Governo
regionale in merito all'evoluzione del percorso concordatario
riguardante la Casino de la Vallée".
Rini (Presidente)
-
Punto 43 all'ordine del
giorno. Per l'illustrazione la parola al collega Aggravi.
Aggravi (LEGA VDA) -
Come dicevo ieri, non è un
accanimento terapeutico. Avrei voluto parlare a inizio maggio di
questa interpellanza, che in parte è stata ispirata da uno dei
Navigator
che in realtà avete all'interno della maggioranza,
già prima dell'accordo con Rete Civica. C'era stato
un'interrogazione a risposta immediata in cui si chiedeva quanto la
Casino de la Vallée avesse dato alla comunità valdostana in termini
di imposte e di tributi. Ebbene, per completare in ottica contabile
i numeri, è bene anche comprendere a quanto ammontino le risorse
pubbliche concesse alla Casino de la Vallée, sia in forma diretta,
parliamo di aumenti di capitale, sia in forma indiretta per mezzo
di Finaosta. È anche importante valutare un altro dato, ovvero
l'impatto sul bilancio regionale in termini di accantonamenti
determinati dalle perdite, che purtroppo si sono generate nel tempo
dalla stessa Casino de la Vallée.
E poi due aspetti più di natura politica e gestionale. Il primo,
la questione di che cosa ha fatto e qual è l'attività della cabina
di regia, in modo tale da fare chiarezza su questo organo,
inorganico direi, e soprattutto comprendere, se è stato costituito,
che cosa ha fatto il famoso gruppo di esperti interni
all'amministrazione e alla finanziaria regionale, citato da un
comunicato stampa da parte del Presidente, per verificare la
situazione della Casino de la Vallée e, se ricordo bene, anche
quello che aveva fatto l'amministratore unico allorquando è emersa
la questione legata al mancato pagamento delle ritenute
tributarie.
In realtà, in riferimento alla quarta domanda, già in parte
anche ieri più volte il Presidente ha detto cosa si intende fare
riguardo all'evoluzione del percorso concordatario. Lui ha
giustamente confermato l'intenzione di proseguire su questa strada;
io chiedo - perché all'epoca ci furono delle notizie di stampa non
del tutto chiare - se era intenzione o se c'è l'intenzione di
sostituire l'attuale
governance
. Io ne approfitterei per
chiedergli se, a seguito dell'eventuale omologa, è intenzione di
questo Governo sostituire o modificare l'attuale governance, così
guardiamo avanti.
Presidente
-
Per la risposta, la parola al
presidente Fosson.
Fosson (PNV-AC-FV) -
Se lei mi dà ragione, parlando del
casinò, non è un accanimento terapeutico, ma è un sollievo
terapeutico; e poi è un problema talmente complesso e difficile...!
Lei che sicuramente molto più di me è pratico e a conoscenza di
questi dati, accetti che legga la relazione che gli uffici, che già
sono stati i suoi uffici, mi hanno preparato per rispondere in modo
più corretto alle sue richieste.
Primo quesito. Di seguito si riepilogano gli atti di concessioni
adottati dalla Regione nel periodo 2010-2018 a favore della Casino
de la Vallée. Nell'anno 2010 è stato effettuato un aumento di
capitale con conferimento di beni per 96 milioni 428 mila euro. Il
valore dei beni conferiti è stato oggetto di perizia asseverata da
esperto designato dal Tribunale ex articolo 2343 del Codice Civile.
A valle del suddetto aumento il capitale sociale a fine 2010
ammontava a 104 milioni 955 mila euro. L'aumento di capitale
autorizzato con la legge regionale n. 49 del 2009 era volto ad
accorpare in capo al Casino de la Vallée tutte le proprietà
inerenti alla gestione della casa da gioco e del complesso
aziendale del Grand Hotel Billia, facente capo allora alla società
Servizi Turistici Valdostana S.p.A. (STV S.p.A.).
Ai sensi dell'articolo 3 della legge n. 49 citata, la Giunta
regionale è stata autorizzata a intervenire per il finanziamento
degli interventi previsti dal piano di sviluppo attraverso
trasferimenti a Casino de la Vallée S.p.A. Nel 2012 con
deliberazione n. 1465 del 20 luglio 2012 la Giunta regionale ha
concesso un finanziamento a mezzo mutuo di 50 milioni di euro, a
parziale copertura degli investimenti del patrimonio edilizio
conferito nel corso del 2010. Le erogazioni sono state effettuate
da Finaosta a fronte di regolari fatture quietanzate e siglate dal
collegio sindacale. Nel settembre 2013, con deliberazione numero n.
1527, la Giunta regionale ha concesso un ulteriore finanziamento a
mezzo mutuo di 10 milioni di euro, portando l'indebitamento
complessivo a 60 milioni. Nel 2014 il Consiglio regionale, con
deliberazione n. 823 del 23 ottobre, ha concesso alla Casino de la
Vallée un aumento di capitale di 60 milioni di euro, di cui 30
furono espressamente destinati al rimborso parziale dei
finanziamenti a mezzo mutui esistenti, che conseguentemente da 60
milioni passarono a 30 milioni di residuo. Nel 2015, con
deliberazione della Giunta n. 1856 del 10 dicembre 2015, è stato
concesso un finanziamento a mezzo mutuo di 20 milioni di euro. Nel
2017, dopo l'entrata in vigore delle leggi riguardanti la Casino de
la Vallée, la legge n. 2 e la legge n. 7 che in particolare hanno
creato i presupposti per l'approvazione da parte del Consiglio
regionale del piano di ristrutturazione aziendale con decreto del
24 maggio 2017, con deliberazione della Giunta n. 681 del 29 maggio
2017 è stato concesso un trasferimento in conto capitale per 8
milioni di euro ed è stata concessa la sospensione dei pagamenti
delle rate relative all'anno 2017 e alla rimodulazione a decorrere
dal primo gennaio 2018 del piano di ammortamento dei mutui in
essere, come precisato nel medesimo piano. Con deliberazione della
Giunta regionale n. 1339 del 2 ottobre 2017 è stata concessa una
ulteriore
tranche
del trasferimento in conto capitale per
euro 6 milioni, per il finanziamento del piano di ristrutturazione
aziendale ai sensi della legge n. 7. Nel 2018 non si è dato corso
al trasferimento residuo di 6 milioni di euro, previsto
dall'articolo 1 comma 2 della legge n. 7, né si è dato corso, come
lei sa benissimo, alla concessione di una garanzia per euro 7
milioni e 200 mila, di cui all'articolo 1 comma 3 della legge n.
7.
Nel periodo in considerazione sono stati concessi
complessivamente finanziamenti a mezzo mutuo per 50 milioni di
euro, di cui a oggi risultano rimborsati circa 2 milioni. Ai
suddetti mutui si aggiungono aumenti di capitale e trasferimenti in
conto capitale per 74 milioni di euro, oltre all'originario aumento
di capitale del 2010. È avvenuto con conferimento di beni e
partecipazioni per un valore risultante da perizia asseverata
corrispondente a 96 milioni 428 mila euro.
La legge regionale n. 49 del 2009 ha autorizzato un aumento di
capitale sociale alla Casino de la Vallée fino a un massimo di euro
98 milioni riservato al socio regionale, ai sensi dell'articolo
2441 del codice civile, da eseguirsi con conferimenti sia in
partecipazioni sia in beni immobili e mobili, materiali e
immateriali. La perizia asseverata da un esperto designato dal
Tribunale, ai sensi dell'articolo 2343, ha definito i seguenti
valori in euro: partecipazioni 68 milioni, immobili 16 milioni,
mobili 1 milione e 196 mila, immobili 5 milioni 670 mila, mobili 1
milione 163 mila, diritti di credito 3 milioni 681 mila.
A fronte del conferimento, è stato incrementato il capitale
sociale detenuto dalla Regione per quanto riguarda la parte di
conferimento relativa alla partecipazione della Regione nella STV.
L'aumento di capitale ha comportato, nella sostanza, una mera
sostituzione di una partecipazione, STV, con un'altra, Casino de la
Vallée, così che il conferimento reale di beni mobili, immobili e
crediti è stato in realtà di euro 28 milioni 286 mila euro.
In sintesi dal 2010 al 2018, al netto dell'incorporazione e
conferimento della società STV S.p.A., la Regione ha versato 74
milioni di euro per aumenti di capitale o in conto capitale,
conferito beni immobili, mobili e crediti per 28 milioni e 286 mila
euro e ha un credito residuo per i mutui concessi per 48 milioni di
euro che sono attualmente oggetto di postergazione. Volendo sommare
questi valori, che tuttavia non hanno la stessa natura in quanto i
conferimenti dei beni immobili sono un patrimonio durevole nel
tempo e i crediti per i mutui postergati sono ancora in essere, il
valore totale è di 150 milioni 286 mila euro. Chiaramente, questo
con la legge di ieri è cambiato. Nello stesso periodo 2010-2018 le
entrate effettive sono state di 160 milioni e 797 mila euro, a cui
dovranno essere sommate le imposte di competenza fino al 2018, che
a oggi non risultano versate per altri 7,2 milioni. Infine si
segnala che le imposte comunali introitate dal Comune di
Saint-Vincent nello stesso periodo ammontano a oltre 4 milioni 400
mila euro, a cui si aggiungeranno altri 960 mila euro di imposte di
competenza ancora da pagare.
In sintesi la Casino S.p.A. in questo periodo ha prodotto
complessivamente entrate pubbliche per oltre 173 milioni di euro.
Chiaramente, oltre alle entrate dirette, dovremmo calcolare tutto
l'indotto generato e l'occupazione diretta e indiretta. Ricordo
infine che se non si volesse analizzare solo il periodo oggetto di
interpellanza, cioè 2009-2018, le entrate che sono state prodotte
dal casinò risulterebbero molto, molto più grandi, impressionanti.
Grazie a quelle entrate la Valle d'Aosta ha potuto finanziare
interventi in tutti i settori economici.
Secondo quesito. Il fondo perdite di esercizio delle società
partecipate: è previsto dall'articolo 21 del decreto legislativo n.
175, testo unico della legge Madia, che nell'anno successivo alla
registrazione della perdita societaria le pubbliche amministrazioni
partecipanti accantonino in apposito fondo vincolato un importo
pari al risultato negativo, se non immediatamente ripianato, in
misura proporzionale alla quota di partecipazione, al solo scopo di
salvaguardare gli equilibri dei bilanci pubblici. L'accantonamento
al fondo perdite sulle partecipate al 31 dicembre 2018, per le
perdite rilevate dal bilancio societario al 31 dicembre 2017 della
Casino de la Vallée S.p.A., è pari a 21 milioni 525 mila euro.
Alla fine le domande un pochino più politiche. Lei chiede che
cos'è la cabina di regia: è inorganica, organica, eccetera. È una
modalità, come anche il gruppo tecnico annunciato. È una modalità
diversa da quella dell'uomo solo al comando che decide e fa tutto.
Abbiamo deciso di riunirci spesso, chi con delle competenze più
precise, chi meno e ultimamente abbiamo deciso anche di inserire in
questo gruppo dei tecnici che si sono occupati di questo.
Sicuramente la cabina di regia non gestisce alcuna cosa che
gestisce invece l'amministratore unico, come assunzioni,
licenziamenti, eccetera; questo non è mai successo. L'attuale
governance
è quella dell'amministratore unico Filippo
Rolando.
Presidente
-
Per la replica, la parola al
consigliere Aggravi.
Aggravi (LEGA VDA) -
Presidente, la ringrazio per la
precisa risposta. Lei ha giocato sulle cifre dicendo
sostanzialmente - banalizzo per capirci - "tanto abbiamo dato, di
più in realtà abbiamo ottenuto". È vero, ma contabilmente si guarda
anche all'efficacia, all'economicità e se l'investimento ha
prodotto qualcosa, perché se dovessimo sempre ragionare "ho dato 10
e ho ottenuto 15" io non lo so dove andremmo. E poi si sa che c'è
una contabilità certa e una contabilità incerta, perché si può
giustamente parlare di indotto, ma sa, a volte 150 milioni di euro
possono essere investiti in maniera differente e c'è indotto e
indotto. Questa non è una critica nei confronti dell'azienda, ma
comunque è perché un ragionamento semplicistico di confronto di
cifre non può e non deve sicuramente essere fatto.
Riguardo alla cabina di regia, lo so, ormai piace, c'è questo
leitmotiv
di andare contro l'uomo solo al comando: pensi
quando ci sono tanti uomini non soli al comando; non lo so a volte
cosa è peggio. Io preferisco delle soluzioni a mezza strada, perché
tra tanti uomini, tanti pareri, tante questioni, spesso non se ne
capisce. E poi voglio ricordare che anche l'uomo solo al comando
spesso e volentieri di professionisti intorno più o meno dichiarati
e di pareristica ne aveva forse tanto quanto quella dei tanti
uomini al comando.
Riguardo al gruppo degli esperti, sarebbe stato interessante
capire quali erano le considerazioni fatte, visto che lì era stato
fatto un ragionamento legato alla questione più circoscritta del
mancato pagamento delle ritenute, ma chissà, magari in un'altra
iniziativa potrò chiederglielo in maniera più precisa. Riguardo
alla cabina di regia sicuramente è un modo innovativo che lei ha
sdoganato e che sa tanto di quei tavoli che tanto piacciono a
questa aula in questa legislatura; chissà dove andremo a
finire.
Sulla questione della
governance
cito il collega Marquis:
il tempo sarà galantuomo e ci dirà quello che succederà. Forse né
il sottoscritto né lei in questo momento possiamo giustamente dire
che cosa succederà nel futuro e ci auguriamo che sia un futuro
completamente vero.
Un'ultima battuta, perché comunque fa parte delle entrate. Sa,
spesso quando si parla di pareri e soprattutto di relazioni, è bene
raccontarla tutta. Ieri quando si parlava di decade lei citava una
lettera del novembre 2018. Ebbene, se successivamente sono state
prodotte altre documentazioni è bene citarle completamente, proprio
per capire la natura tipica di ogni posta contabile, che sia
privilegiata o no; ma approfondiremo anche questo punto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK