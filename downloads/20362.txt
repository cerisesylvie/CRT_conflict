Consiglio Regionale della Valle d'Aosta - Oggetto del Consiglio n. 372 del 28 gennaio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 372 del 28 gennaio 2004 - Resoconto
OGGETTO N. 372/XII - Sicurezza di un edificio scolastico in
Comune di Aosta. (Interpellanza)
Interpellanza
Premesso che
- Il Dirigente scolastico dell'Istituzione Scolastica di
Istruzione Professionale di Aosta ha ripetutamente segnalato
all'Amministrazione regionale con lettera dell'ottobre scorso,
rinnovata ai primi di novembre, preoccupanti deterioramenti
dell'edificio scolastico con caduta di intonaci e movimento dei
pavimenti su tutti e tre i piani, ipotizzando un probabile
cedimento strutturale;
- Il Direttore delle Opere Edili, "considerata l'urgenza"
della situazione ha incaricato con propria nota del 12 novembre un
professionista locale, stante l'indisponibilità di personale
interno, per le verifiche del caso;
- Il 2 dicembre il professionista presentava già bozza di
parcella per la prestazioni affidatagli;
- La Giunta regionale in data 15 dicembre scorso ha
deliberato - rectius ratificato - l'affido dell'incarico
professionale esterno per una "verifica statica dello stabile" da
espletarsi entro 6 mesi, decorrenti non dalla delibera, bensì dal
sessantesimo giorno dalla data di esecutività della stessa;
I sottoscritti Consiglieri regionali
Interpellano
Il Presidente della Regione e gli Assessori delegati per
sapere:
1. quali verifiche sono state attuate, preliminarmente
all'incarico di cui in premessa, per garantire la sicurezza e
l'agibilità dello stabile;
2. per quali motivi l'urgenza individuata dal direttore del
servizio non è stata recepita dalla deliberazione di
Giunta;
3. se successivamente alle segnalazioni di cui in premessa si
sono verificati altri problemi statico strutturali nell'edificio
scolastico;
F.to: Frassy - Tibaldi
Président - La parole au Conseiller Frassy.
Frassy (CdL) - Brevemente, perché ritengo che l'interpellanza
sia sufficientemente illustrata nel suo testo depositato.
Evidenziamo una serie di perplessità e di preoccupazioni su
quanto è accaduto o sta accadendo nell'istituzione scolastica
denominata "IPR". È fatto notorio che da parecchi mesi in quella
istituzione si riscontrino una serie di problemi statici,
strutturali all'interno dello stabile, con pavimentazioni che hanno
problemi al calpestio, in quanto vi sono i pavimenti che sembrano
essere galleggianti in base alle più moderne tecnologie
costruttive, pezzi di intonaco che sono in stato di evidente
situazione di precarietà; sappiamo anche che c'è stato un momento
in cui alcune classi, una in particolare, si era rifiutata di
entrare nella classe assegnata, a fronte di questa evidente
situazione di rischio dell'ambiente in cui si svolgevano le
lezioni.
Abbiamo appreso che da parte degli uffici c'è stata una
procedura urgente nell'assegnare, al di fuori delle procedure
correnti e ordinarie, un incarico per verificare la sicurezza dei
luoghi; in questo caso, riteniamo che dette procedure urgenti
fossero quanto mai giustificate da quella che poteva essere
l'emergenza di una certa situazione.
A fronte dell'urgenza perseguita dagli uffici, riscontriamo che
la Giunta ha fatto una scelta diversa, nel senso che è intervenuta
solo a seguito della 2° lettera scritta dal dirigente scolastico
responsabile di quella istituzione: è intervenuta solo a metà
dicembre, benché le prime segnalazioni risalissero ai primi di
ottobre, ed è intervenuta con un incarico che dà tempi lunghi per
effettuare la verifica.
Vorremmo capire, nelle more, fra la formalizzazione
dell'incarico al professionista e le segnalazioni fatte dal preside
di quella istituzione, che tipo di verifiche sono state effettuate
per garantire la sicurezza all'accesso in quella istituzione: in
particolare, in certe ali dell'IPR, in cui erano state evidenziate
delle situazioni di rischio. Vorremmo anche sapere se,
successivamente a quelle segnalazioni, ne sono seguite altre e se
questi problemi sono tuttora ricorrenti o se non vi sono state più
segnalazioni sulle problematiche evidenziate i primi di
ottobre.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Voglio precisare che i problemi lamentati di
vibrazione sono stati avvertiti da un insegnante di Aosta, ma
esclusivamente in una classe, la classe III, come da dichiarazione
dello stesso, classe che si trova al 1° piano dell'edificio, e non
su tutti e 3 i piani.
Preliminarmente alla formalizzazione da parte
dell'Amministrazione regionale dell'incarico professionale,
considerata l'urgenza segnalata per iscritto dal dirigente
scolastico con nota del 15 ottobre 2003, è stato tempestivamente
esperito un sopralluogo da parte di un tecnico della direzione e,
in via informale, dall'Ing. Giulio Vallacqua nei giorni 16 e 17
ottobre 2003. Durante detti sopralluoghi sono state eseguite
ispezioni sull'intero fabbricato che non hanno evidenziato
situazioni di pericolo immediato, bensì solamente limitati e comuni
deterioramenti, non pericolosi, di intonaci e di tramezze non
portanti; di quanto sopra ha preso immediatamente atto il dirigente
scolastico che ha partecipato al sopralluogo. Inoltre, per motivi
di sicurezza, i Vigili del fuoco - chiamati - hanno confermato
quanto emerso con nota dell'8 novembre 2003 nella quale riferivano
che, durante il sopralluogo in pari data, da un esame a vista non
sono state riscontrate lesioni e non si sono avvertite vibrazioni
nella struttura stessa.
Anche a seguito delle ulteriori richieste formulate dal
dirigente scolastico in data 8 novembre 2003, i tecnici
dell'Amministrazione regionale hanno comunque ritenuto opportuno
approfondire la problematica con indagini oggettive di tipo
dinamico e prove di carico. A tal fine, considerata l'elevata
professionalità ed esperienza maturata dall'Ing. Giulio Vallacqua
nel corso degli anni, specificatamente nella progettazione di
strutture in cemento armato e nel loro consolidamento - ricordo
che, a partire dagli anni '70, il professionista ha operato in tale
settore su edifici quali: il Castello di Sarriod de la Tour e la
Chiesa in Comune di Saint-Pierre, il Castello di Ussel a Châtillon,
la Cattedrale di Aosta, la Chiesa ed il Chiostro di Sant'Orso ad
Aosta, la Citroneria del Castello di Venaria, Piazza San Giovanni a
Torino, il Palazzo Rosso di Genova -, si è provveduto ad affidare
allo stesso, e nelle more della formalizzazione degli atti, il
succitato incarico di consulenza.
L'urgenza individuata dal direttore del servizio è stata ben
evidenziata nelle premesse della proposta di deliberazione alla
Giunta regionale, tempestivamente sottoscritta dal compilatore in
data 2 dicembre 2003 non appena ricevuta, in pari data, la bozza di
parcella per la prestazione professionale che ha consentito di
perfezionare l'atto amministrativo con la parte finanziaria. La
proposta è stata inserita nel 1° elenco di Giunta regionale
disponibile e quindi è stata adottata dall'organo competente il 15
dicembre 2003 senza alcuna osservazione. Successivamente alle
segnalazioni non si è verificato alcun problema di tipo
statico-strutturale. Le indagini dinamiche effettuate in loco il 29
dicembre 2003 (data concordata con il dirigente scolastico) hanno
fornito risultanze tranquillizzanti. I dati relativi sono in fase
di elaborazione finale e le risultanze complete e definitive
saranno comunicate non appena possibile, nell'ambito di una
relazione generale nella quale saranno altresì individuati gli
eventuali interventi da realizzare.
Mi preme infine precisare che, in merito all'ultimo punto delle
premesse dell'interpellanza, i termini per l'espletamento
dell'incarico sono stati o mal interpretati o mal espressi, in
quanto le clausole contrattuali, ben specificate nella
deliberazione e nel disciplinare, prevedono che il professionista
sottoscriva il disciplinare entro 60 giorni dalla data di adozione
della deliberazione, come prevede la legge regionale n. 18/1998,
articolo 9, comma 2, e concluda l'incarico entro 6 mesi dalla
medesima data.
Président - La parole au Conseiller Frassy.
Frassy (CdL) - Brevemente, prendiamo atto che sono state attuate
tutta una serie di misure per verificare la situazione statica
dell'edificio.
Evidenziamo però che, come noi abbiamo scritto nelle premesse
della interpellanza e come peraltro risulta nelle premesse della
deliberazione di Giunta con cui è stato dato l'incarico, il
problema è segnalato (almeno così dicono gli atti) sui 3 piani e
non solo sul 1° piano, perché nel 1° capoverso delle premesse si fa
riferimento al movimento dei pavimenti su tutti e 3 i piani.
Prendiamo atto che l'Assessore ha rettificato, dicendo che il
problema è limitato solo al 1° piano.
Président - Nous terminons nos travaux; nous suspendons
maintenant la séance pour la reprendre demain matin.
La séance est levée.
---
La séance se termine à 20 heures 03.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK