Consiglio Regionale della Valle d'Aosta - Oggetto del Consiglio n. 2020 del 28 maggio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2020 del 28 maggio 1986 - Resoconto
OGGETTO N. 2020/VIII - INIZIATIVA DELLA CONSULTA REGIONALE
PER LA CONDIZIONE FEMMINILE IN ORDINE ALLA PREVENZIONE DI MALATTIE
TUMORALI. (Interrogazione).
PRESIDENTE
: Do lettura dell'interrogazione presentata dal
Consigliere Viberti:
Interrogazione
Vista
la lettera inviata dalla Consulta
regionale per la condizione femminile;
Condivise
le considerazioni e le proposte che
tale organo fa in ordine alla prevenzione delle malattie
tumorali;
Considerando
positivo il fatto che un organo
consultivo del Consiglio regionale dimostra una sua vitalità non
limitatamente all'espressione di pareri previsti dalla legge ma
assuma iniziative propositive;
Si interroga
la Giunta regionale per conoscere quale valutazione fa delle
richieste della Consulta ed in particolare in relazione alla
diffusione dell'opuscolo di cui si parla nella lettera e della
sensibilizzazione della popolazione giovanile.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
Credo che ci debba essere una piccola
premessa al fatto di dire se siamo d'accordo sulla pubblicazione e
diffusione di un opuscolo, soprattutto su quanto riguarda la
problematica oncologica che sia a livello nazionale che a livello
regionale ha già avuto più iniziative.
È bene ricordare che a livello regionale nel mese di aprile 1985
è stata presa una deliberazione che ha promosso una iniziativa di
aggiornamento informativo e soprattutto anche formativo per la
divulgazione dell'autoesame della mammella. In seguito c'è stato
anche, per quanto riguarda sempre i dipendenti dell'USL, un
aggiornamento per i marker tumorali. Quindi iniziative per quanto
riguarda il settore sanitario sono già state prese in passato,
altre delibere sono state prese poco tempo fa, una soprattutto non
ancora determinata dove si parla sul piano organizzativo di
privilegiare il ricorso alle forme di hospital day per i malati
oncologici.
Per quanto riguarda il fatto dei registri tumorali, non vorremmo
che questo prendesse l'apparenza di un dato statistico, mentre deve
essere un qualcosa di più valido che possa aiutare in campo
sanitario e soprattutto in campo epidemiologico. È bene ricordare
che c'è una convenzione che l'istituto Mario Negri, con il quale
già in passato c'è stata una collaborazione per la questione
epidemiologica oncologica, e subentrerà tra la collaborazione
Istituto Mario Negri Unità Sanitaria Locale - Regione anche la
collaborazione già richiesta della Lega italiana per la lotta
contro i tumori.
Sempre per quanto riguarda le iniziative di aggiornamento per il
personale dipendente o anche iniziative di diffusione fra la
popolazione del pericolo oncologico, è stata recentemente preso un
provvedimento della Giunta regionale il 9 maggio 1986 che
attribuisce alla sezione Lega italiana contro i tumori 6 milioni
per la realizzazione di un progetto di ricerca sull'epidemiologia
dei tumori e degli agenti cancerogeni nella Regione Valle d'Aosta.
Questo progetto dovrebbe essere portato avanti dal dott. Sandri,
almeno da quanto mi è stato detto da parte dei responsabili della
Lega.
Questo opuscolo lo vediamo senz'altro di buon occhio perchè può
andare a completare quelle che sono le iniziative prese
dall'Amministrazione regionale o dall'USL e quindi sarebbe
senz'altro un aiuto per quanto può essere la diffusione del
pericolo di queste malattie e nello stesso tempo per propagandare
le iniziative già prese da parte dell'Amministrazione regionale e
dalla Lega per la lotta contro i tumori in Valle d'Aosta.
PRESIDENTE
: Ha chiesto di parlare il Consigliere Viberti,
ne ha facoltà.
VIBERTI - (N.S.):
Mi auguro che il dott. Sandri riesca a
spendere questi sei milioni prima di sostituirmi in questo
Consiglio facendo un buon lavoro, visto che mi si dice che questa
delibera presa da poco che stanzia questa somma a favore della Lega
per la lotta contro i tumori dovrebbe essere gestita dal dott.
Sandri.
Scherzi a parte, riteniamo che in questo Consiglio si debba nel
più breve tempo possibile arrivare in realtà alla costituzione di
un centro di senologia, che permetta innanzitutto di dare un
servizio pubblico efficiente alle donne. Il cancro alla mammella è
uno dei tumori che, se precocemente individuato, è di più facile
guarigione. Non sto qui a fare delle cifre perchè non è certo il
caso di annoiare, ma nel primo anno con certe dimensioni si supera
l'80% delle possibilità di guarigione, per cui è uno dei servizi su
cui bisogna puntare. Se non ci si muove, finiremo per trovare una
risposta analoga organizzata dai privati.
In Valle d'Aosta possiamo cercare di salvare qualcosa di questa
riforma sanitaria che tanto ha fatto discutere, tanti bei principi
ha messo sulla carta, ma che poi nella pratica abbiamo visto
disastrosamente naufragare con la chiusura dei consultori, con il
grave problema della sostituzione di qualche struttura sul
territorio rispetto alle dimissioni dagli ospedali psichiatrici e
tutta una serie di altre cose che sono avvenute e contro le quali
sembra che l'organizzazione della sanità sia impotente, nonostante
le precise analisi e le dichiarazioni di principio che sulla carta
erano state messe.
Qui, date le nostre dimensioni e la grossa disponibilità di
danaro, possiamo organizzare un servizio intelligente per la
popolazione, e questo è un tipo di intervento che si può
programmare e realizzare in un periodo di tempo non troppo breve.
Oggi chi ha contratto questa malattia, può trovarsi a vagare da un
presidio sanitario all'altro perdendo molto tempo, vedendo
aumentare la propria preoccupazione e senza riuscire a ottenere in
tempi brevi una adeguata risposta. Il centro di senologia è
senz'altro il tipo di risposta migliore, perchè concentra tutta una
serie di servizi e di possibilità di indagine che vanno dalla
semplice visita, durante la quale si può anche fare un breve
insegnamento che favorisca l'autopalpazione, fino all'uso delle più
sofisticate macchine o addirittura il prelievo di tessuti per la
successiva analisi.
Riteniamo che sia importante in questa direzione e ci sembrava
significativo il fatto che finalmente la Consulta femminile, oltre
ad esprimere i soliti pareri che deve estrinsecare per competenza,
si muova su un problema che specificatamente riguarda la
popolazione femminile.
Ci sembra opportuno segnalare questa iniziativa che peraltro era
già a conoscenza della Giunta, e che in questo Consiglio venisse
sottolineato come questo organismo che forse tante volte sotto i
baffi viene irriso come tanti altri organi consultivi, dimostri
invece una sua vitalità e di muoversi su un terreno concreto e
importante.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK