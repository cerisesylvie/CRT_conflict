Consiglio Regionale della Valle d'Aosta - Oggetto del Consiglio n. 2757 del 23 maggio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2757 del 23 maggio 2017 - Resoconto
OGGETTO N. 2757/XIV - Interpellanza: "Modalità attuative
delle indicazioni formulate nel parere pro veritate dagli esperti
in merito al finanziamento previsto per la Casa da gioco".
Rosset (Presidente) -
Punto n. 14 dell'ordine del giorno.
Ha chiesto la parola il collega Rollandin, ne ha facoltà.
Rollandin (UV) -
Questa interpellanza, che verrà poi in
qualche modo anche ripresa successivamente, ha come obiettivo
quello di capire prima di tutto come mai la richiesta che era stata
fatta a suo tempo di avere questo parere
pro veritate
che,
voglio ricordare, era stata fatta con delibera del 24 febbraio 2017
e che è stata poi protocollata il 4 giugno 2017. Ora, è importante
capire rispetto a questo documento molto rilevante e anche molto
significativo per una serie di questioni, che a suo tempo erano
state messe in discussione e che trovano nel parere pro veritate
una risposta assolutamente puntuale, precisa con delle
argomentazioni che credo non possano a questo punto essere messe in
discussione. In particolare nelle conclusioni sono espresse in modo
chiarissimo e quali sono, rispetto alle due proposte, le
possibilità di intervenire e nelle conclusioni si mette in evidenza
che non riqualificare una società pubblica concernente l'attività
in regime di sostanziale privativa nazionale rappresenterebbe con
molta probabilità un danno erariale. Queste parole credo abbiano un
significato importante rispetto alla discussione che si era già
avuta in certi momenti e soprattutto rispetto alle valutazioni che
su questo tema sono state fatte.
Voglio ricordare che il parere pro veritate ha preso in esame
sia l'applicazione della legge n. 49, sia la legge n. 2 che
successivamente era stata votata. Le conclusioni quindi tengono
conto sia di un aspetto che dell'altro: è per questo che ci
interessa molto capire quali sono le valutazioni fatte rispetto a
questo documento importante e soprattutto come si intende dare
seguito alle indicazioni che sono precise e puntuali rispetto a
tale documento: questo è propedeutico naturalmente anche allo
svolgersi della successiva discussione.
Presidente -
Per la risposta, chiede la parola
l'Assessore Chatrian, ne ha facoltà.
Chatrian (ALPE) -
Ringrazio il Consigliere Rollandin che
mi permette e ci permette di rispondere a questa iniziativa. Il
parere datato 4 maggio 2017 è stato inviato dallo studio di esperti
a Finaosta in quanto committente dell'incarico e Finaosta a sua
volta lo ha inoltrato via PEC alla Regione l'8 maggio 2017. Lo
stesso giorno ho firmato la lettera di trasmissione del parere
indirizzata al Consigliere Perron, che ne aveva fatto richiesta ai
sensi dell'articolo 116 del Regolamento, lettera protocollata il 9
maggio 2017. Non capisco quindi l'ironia che traspare nelle
premesse dell'interpellanza, tanto meno l'accenno alle reiterate
richieste: 4 maggio, 8 maggio, 9 maggio ho risposto al collega
Perron, perché datata 8 maggio via PEC.
Entro nel merito invece. Gli avvocati Andrea Garlati e Marcello
Fracanzani nell'esprimere il loro parere tecnico, che avete avuto
modo di leggere, ritengono che gestire una Casa da gioco in regime
di sostanziale privativa nazionale rappresenti una concreta
possibilità per la Regione di assicurarsi importanti entrate
economiche sia dirette che indirette. Passaggio messo in evidenza
nel parere importante: "la scelta di procedere al sostegno
finanziario mediante una legge regionale, secondo il parere, si
pone in continuità con il pregresso operato regionale ed è ritenuto
sia legittimo, sia opportuno nell'ottica però di riqualificare la
società, preservando indubbiamente gli investimenti sin qui
effettuati". Cerco di mettere in evidenza i passaggi salienti per
poi rispondere invece al quesito più di natura politica.
Le conclusioni del parere confermano pertanto la correttezza
dell'impostazione della legge regionale n. 2/2017, approvata
all'unanimità da questo Consiglio con la quale è stata prevista la
predisposizione da parte della società di un piano di
ristrutturazione aziendale in relazione alle cui risultanze è
possibile un sostegno finanziario della Regione eventualmente
rateizzato su più annualità.
Entro nel merito. Il piano di ristrutturazione aziendale della
Casa da gioco, elaborato su impulso del nuovo amministratore unico
della società in collaborazione con un
pool
di
professionisti esperti aziendalisti e giuslavoristi, è iscritto
all'ordine del giorno di questa seduta in seguito alla sua
trasmissione al Consiglio da parte della Giunta regionale. Sempre
all'ordine del giorno di questa seduta è iscritto il disegno di
legge avente ad oggetto: "Disposizioni urgenti per il finanziamento
del piano di ristrutturazione aziendale di Casino in attuazione
della legge n. 2/2017". Il disegno di legge che andremo ad
esaminare più tardi prevede un intervento finanziario complementare
rispetto alle nuove aperture di credito alla società e ancorato al
piano di ristrutturazione aziendale che individua, in attuazione
della legge n. 2, le tempistiche di realizzazione delle azioni di
contenimento dei costi di sviluppo. Coerentemente con le previsioni
della legge n. 2/2017, l'erogazione del finanziamento pubblico
resta subordinato alla verifica da parte del Consiglio regionale
del concreto ed effettivo stato di attuazione delle azioni indicate
con una dilazione del finanziamento in tre
tranche
suddivise
nelle annualità 2017 e 2018. Ho cercato di rispondere soprattutto a
quali sono le indicazioni che questo Governo ha previsto di mettere
in campo, anche a seguito del documento e parere che ci è stato
formalizzato l'8 maggio 2017.
Ancora due considerazioni che vorrei fare all'aula importanti
dal nostro e dal mio punto di vista. Un passaggio che, secondo me,
non è secondario all'interno del parere: "Non sono ammissibili
interventi tampone con dispendio di disponibilità finanziarie a
fondo perduto, erogate senza un programma industriale o una
prospettiva che realizzi l'economicità e l'efficienza della
gestione del medio e lungo periodo". Si tratta di un passaggio
importante, riportato all'interno del documento: non tentare - e
penso che vada nella direzione indicata più volte in quest'aula, al
di là delle posizioni e delle linee guida di un percorso che si
voleva e si vuole intraprendere - di salvare la società con un
serio e concreto piano di rilancio, come sopra indicato, potrebbe
determinare una responsabilità in capo all'ente concedente, che è
anche socio sostanzialmente totalitario, puntando anche alla
salvaguardia delle ingenti risorse già investite, alla luce della
rilevanza strategica della società per lo sviluppo economico
dell'intero territorio della Valle d'Aosta".
Vorrei concludere con l'ultimo passaggio. Penso che il collega
abbia avuto modo di leggere, quanto si riporta, a mio avviso
importante, nelle conclusioni: "non riqualificare una società
pubblica esercente attività in regime di sostanziale privativa
nazionale, senza un vero e proprio piano di rilancio,
rappresenterebbe con molta probabilità un danno erariale".
Ho voluto ribadire il concetto che lei ha espresso
nell'illustrare l'iniziativa e che, a mio modo di vedere, è
comunque importante a conferma anche delle scelte che sono state
fatte e che oggi comunque avremo modo di affrontare in maniera
approfondita, visto e considerato che ci sono due atti iscritti
all'ordine del giorno.
Un passaggio finale lo vorrei fare su un'altra questione che mi
sembra importante, riportata all'interno del parere predisposto dai
due avvocati incaricati da Finaosta: "certamente le perdite
risultanti dai documenti contabili della Casa da gioco non sono
esclusivamente riconducibili a quanto investito, ma non si può
negare che il medesimo abbia un peso significativo", questo è un
altro elemento importante inserito all'interno del parere che ci
tenevo a trasmettervi.
Presidente -
Per la replica, chiede la parola il collega
Rollandin, ne ha facoltà.
Rollandin (UV) -
Innanzitutto per dire che
nell'interpellanza non c'è ironia, ma c'è solo un riferimento
puntuale che dal 27 febbraio il parere iniziale era arrivato e poi
successivamente ci sono state delle integrazioni, cosa che a noi
non è mai stata specificata con quali date è arrivato e con quali è
tornato alla base dicendo naturalmente che c'erano delle
integrazioni.
Secondo punto. Quando si parla di questo parere, e avremo modo
di discuterne molto attentamente, giustamente si dice che il
riferimento non è solo alla legge n. 2, ma dice: "le ipotesi
specificate sottoposte sono due: il disegno di legge regionale
formalmente istruito (della finanziaria) e depositato:
"Disposizioni urgenti per il finanziamento, investimenti in
attuazione della legge n. 49"". Cosa che non si cita mai. Poi la
bozza di proposta di legge: "Disposizioni per la continuità
aziendale della Casino", sono due, non una, perché lei ne ha citata
solo una. Ora naturalmente se guardiamo poi anche le opzioni, anche
quello faremo attentamente su tutto il sistema, si evidenzierà come
in modo palese e forte si dirà che la prima soluzione con la legge
era quella più esaustiva e poi alla fine si dice nelle conclusioni
che vengono portate: "quanto espresso - cioè tutto riferito alla
legge di cui parlavamo - ben si adatta in quanto applicabile anche
alle previsioni della legge n. 2". Anche alle previsioni della
legge n. 2, ma sostanzialmente il tutto è riferito alla legge che
avevamo presentato e che giustamente, secondo qualcuno, non doveva
andare avanti, era stata fermata per fare gli approfondimenti.
Tutto quello che viene detto in questo parere
pro veritate
dice in modo chiaro e inconfutabile citando la Corte dei Conti,
citando la Corte di Cassazione con tutti i passaggi che questo non
solo era legittimo farlo, ma era la strada maestra, il fatto di
averlo fatto con legge, il fatto di averlo fatto in quel modo...e
soprattutto tenendo conto di ricordare che anche nella legge che
era stata presentata, si parlava anche lì del piano di
ristrutturazione, tant'è che nella legge n. 2 il terzo comma è
stato copiato paro paro dalla legge,che avevamo presentato in
precedenza. Questo è nella sostanza. Poi avremo, come lei ha detto,
modo di ritornare, però vorrei che non si leggesse solo una
frasettina, perché le cose sono due, le leggi erano due da prendere
in considerazione, con una differenza: che era già arrivato un
primo parere, che poi non solo si è tenuto lì, ma si è deciso di
fare un approfondimento ulteriore e poi il risultato è stato
questo: legittimo, non stiamo dicendo che non doveva essere fatto,
va benissimo che sia stato fatto. Così si evidenzia ancora una
volta qual era la differenza tra le due parti, che avremo modo di
riprendere nella casistica puntuale dei pregi che erano presenti e
che cosa significava dare continuità e dare soprattutto la
possibilità di onorare quell'impegno preso per la ristrutturazione
di cui in tutto il programma non si parla mai: non si parla, come
se non esistesse, mentre da tutte le parti si dice: per fortuna,
che è stato fatto questo intervento, che questo intervento era
legittimo, che l'intervento era doveroso per salvaguardare
l'azienda. Questi sono i punti per cui le chiedevo qual era
l'intenzione; era propedeutico a questa discussione che avremo nel
pomeriggio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK