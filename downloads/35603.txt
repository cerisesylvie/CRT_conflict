Consiglio Regionale della Valle d'Aosta - Oggetto del Consiglio n. 76 del 26 luglio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 76 del 26 luglio 2013 - Resoconto
OGGETTO N. 76/XIV - Discussione generale sulla mozione:
"Definizione dei criteri e delle modalità di assunzione di
personale da parte delle società partecipate dalla
Regione".
Presidente
- Chi ha chiesto la parola per
l'illustrazione? Ha chiesto la parola il Consigliere Chatrian per
l'illustrazione, ne ha la facoltà.
Chatrian (ALPE)
- Grazie Presidente.
Solo un attimo, scusate, qualche secondo prima di
riprendermi...ma, a nome dei gruppi ALPE, UVP, PD e Movimento
Cinque Stelle, vorrei illustrarvi questa nostra mozione, vi
annuncio che illustrerò questa mozione a nome dei quattro gruppi
per poi intervenire nel merito successivamente: dico questo perché
è un tema che è stato più volte affrontato nella passata
legislatura ed è un tema, una criticità, che, a nostro avviso,
dobbiamo affrontare e dobbiamo risolvere. L'obiettivo di questa
nostra mozione sembra quasi un obiettivo normale, un obiettivo da
raggiungere minimale, un obiettivo non secondario però in questa
Regione autonoma Valle d'Aosta: l'obiettivo è che a tutti, ripeto,
che a tutti i cittadini in cerca di occupazione debbano essere
garantite le medesime opportunità di accesso al lavoro: questo è il
nocciolo di questa nostra iniziativa. Stiamo parlando delle
tantissime società partecipate e controllate dall'Amministrazione
regionale, tantissime, tutti siamo a conoscenza dell'importanza che
hanno queste società nel tessuto valdostano, nel tessuto produttivo
valdostano, le loro ricadute, il loro interesse diretto ed
indiretto, ma non perdiamo però la traiettoria più importante:
stiamo parlando di società a prevalente o a totale partecipazione
pubblica, pur avendo una veste giuridica privatistica, sicuramente,
che perseguono interessi generali e svolgono funzioni di natura
pubblicistica, in alcuni casi sono destinatarie di notevoli
trasferimenti e sovvenzioni pubbliche.
Chiederei ai colleghi di maggioranza soprattutto...l'obiettivo,
il dibattito su questa mozione non è sulla natura giuridica
privatistica delle società controllate e partecipate, ma
l'obiettivo è invece, a nostro avviso, molto più impattante ed
importante, perché in questo momento in Valle d'Aosta le pari
opportunità di accesso al lavoro non ci sono...come dire? ci sono
tanti cittadini di serie A e ci sono tantissimi cittadini di serie
Z, che non hanno neanche la possibilità di partecipare, non hanno
la possibilità neanche di...magari a qualche collega non interessa,
ma io penso che a tantissimi giovani sotto i 25 anni, dato che 1 su
4 non ha un posto di lavoro, forse può interessare questa nostra
piccola iniziativa, dato che non hanno mai avuto il piacere di
ricevere telefonate per delle assunzioni dirette senza evidenza
pubblica, magari può interessare a qualcun altro, se ai colleghi di
maggioranza non interessa, ce ne dispiace. Dicevo, ravvisavo la
necessità e l'urgenza veramente di mettere in campo delle procedure
trasparenti, chiare, pubbliche e soprattutto che ci sia una
pubblicità se ci sono dei posti di lavoro in queste società.
Ripeto: società che hanno una veste giuridica privatistica, ma
stiamo parlando di società pubbliche sovente con capitale
totalmente pubblico. Abbiamo cercato in questa mozione di
circoscrivere l'attenzione sulle società, nel senso che ne abbiamo
più di 40 e allora abbiamo cercato di inquadrare uno stato
patrimoniale superiore al milione di euro, partendo da Finaosta,
dalla società Servizi Valle d'Aosta, dalla Casa da gioco, da INVA,
da SITRASB, da Vallée d'Aoste Structure, dal Complesso Ospedaliero
Umberto Parini, dalla NOUV all'Autoporto, passando poi per le
società di
remontée mécanique
, quindi Cervino S.p.A.,
Courmayeur Mont-Blanc, Monterosa e Funivie del Piccolo San
Bernardo.
Un'ultima riflessione, perché, come vi dicevo, spero che ci
siano tanti interventi su questa nostra iniziativa dei gruppi di
opposizione: in pochi anni dove il comparto pubblico non ha più
assunto per delle ragioni molto più ampie, che sono dettate anche
da modifiche legislative a livello nazionale, il colosso di nostra
proprietà - noi siamo gli azionisti di questo colosso -, il gruppo
CVA in sei anni ha assunto più di 200 persone senza evidenza
pubblica e riteniamo che questa procedura non sia più degna di una
Regione autonoma Valle d'Aosta. Ecco perché noi oggi presentiamo
quest'iniziativa, come dicevo prima, urgente e necessaria,
dividendola in due tronconi: il primo di ricognizione, quindi
chiederemmo al Governo regionale, dandogli 60 giorni, di illustrare
questa prima ricognizione alla commissione competente, di
"reperire i "piani di assunzione a tempo determinato ed
indeterminato" delle succitate società, relativi al secondo
semestre 2013 e all'anno 2014; a produrre anche i dati relativi
alle assunzioni a tempo determinato ed indeterminato di personale
delle succitate società avvenute nel primo semestre 2013"
, per
poi invece - seconda parte della mozione -
"predisporre
procedure di reclutamento del personale..."
per quanto riguarda
le succitate società che vi dicevo poc'anzi. Ecco, colgo
l'occasione proprio su quest'iniziativa, chiedo ai Consiglieri di
maggioranza di riflettere, non è più possibile che in una regione
così piccola, in una regione autonoma, esistano ancora differenze
non di forma, ma di sostanza e delle vere e proprie discriminazioni
per quanto riguarda la possibilità di accedere a dei posti di
lavoro. Ecco, noi chiediamo di voltare pagina e che i ragazzi, i
giovani, i meno giovani abbiano le stesse possibilità, le stesse
chances
e le possibilità di partecipare a delle vere e
proprie selezioni, a delle vere e proprie evidenze pubbliche, in
modo da potersi mettere in gioco e a quel punto la società
seleziona il personale che in quel momento ha deciso di mettere a
bando. Spero quindi che ci sia un dibattito franco, un dibattito
forte su questo tema, un tema che non possiamo più rinviare, perché
la discriminazione in questa Valle d'Aosta per quanto riguarda il
posto di lavoro è ancora altissima. Grazie.
Presidente
- Grazie. Dichiaro aperta la discussione
generale, siamo in discussione generale. Ha chiesto la parola il
Consigliere Fabbri, ne ha la facoltà.
Fabbri (UVP)
- Grazie Presidente.
Vorrei fare alcune considerazioni sulla mozione in discussione
così ben illustrata dal collega Chatrian. Mozione in cui si
analizzano le procedure di assunzione di personale da parte di
società partecipate, la cui natura privatistica, come è già stato
detto, ne maschera in qualche modo la natura pubblica o
semi-pubblica, evitando così di sottostare alle modalità ben più
stringenti del settore pubblico nelle assunzioni. Ribadisco la mia
convinta adesione alle premesse e agli impegni proposti in tale
mozione. Premessa la positiva ricaduta in occupazione promossa
dalle nostre partecipate, vorremmo però conoscere più
approfonditamente quante siano state quelle programmate nel 2013 e
nel 2014 e soprattutto in che modo tali assunzioni verranno poi
espletate, come le richieste contenute in mozione già viste.
Laddove è l'ente pubblico a partecipare a queste decisioni che
coinvolgono l'assunzione di persone, non è più possibile
assolutamente ricorrere a metodi che non siano più che trasparenti;
è in gioco la credibilità dell'Amministrazione e dei suoi
rappresentanti, è in gioco soprattutto la nostra funzione politica,
cioè la funzione di dare credibilità alle istituzioni e,
conseguentemente, creare speranza e progettualità nei nostri
concittadini, che ricordiamo stanno sopportando una disoccupazione
straordinariamente elevata: si parla di cifre del 7,1 percento di
disoccupazione totale e di un quarto addirittura nella
disoccupazione giovanile. Ciò che chiediamo nella nostra mozione ha
lo scopo di introdurre chiarezza in quella che al momento è
l'esigenza più impellente, cioè la possibilità di lavorare, di
trovare lavoro e credo che quest'esigenza sia condivisa qui da
tutto il Consiglio. Ribadisco che non possiamo più permettere che
un "argomento" così importante e così impellente nella vita di
tutti non avvenga nella maggiore trasparenza possibile, direi quasi
alla luce del sole. Inoltre, è anche nell'interesse delle stesse
società partecipate avere gli strumenti più corretti, più efficaci
e più qualificati per stabilire quelli che sono i criteri di
assunzione, in modo da avere personale più qualificato. Queste
assunzioni, a nostro avviso, dovrebbero essere gestite da
commissioni che non diano adito a nulla che possa in qualche modo
alimentare il sospetto di indebita ingerenza, commissioni che
devono essere composte da persone indipendenti, competenti, con
indirizzi che siano in grado di assicurare che le assunzioni siano
fatte in base al merito delle persone e non alla loro appartenenza.
Grazie.
Si dà atto che dalle ore 11,44 riassume la presidenza il
Presidente Emily Rini.
Rini (Presidente)
- Grazie collega. Siamo sempre in
discussione generale. Ci sono altri? La parola al collega
Nogara.
Nogara (UVP)
- Merci Présidente.
L'argomento che trattiamo va a toccare diversi ed ampi aspetti
della società. Non si tratta soltanto di utilizzare giusti criteri
nell'assunzione nelle società partecipate in cui l'Ente pubblico
detiene quote di capitale, chiaramente nel caso in cui ci sia la
disponibilità di lavoro. Riflettiamo però su quanto un buon esempio
da parte di una Regione che in questo contesto dimostri onestà e
trasparenza...influenzando quindi le scelte che i giovani si
trovano a dover affrontare come futuro di vita lavorativa. È ai
giovani che pensiamo maggiormente, ci chiediamo il perché non si
avvicinano alla politica...o di scegliere senza un adeguato
criterio le facoltà da frequentare a livello universitario...e qui
mi riferisco sempre alle società sopra menzionate, se si attuassero
delle adeguate assunzioni per meritocrazia...e per questo vorrei
specificare cosa intendo:
"adeguata "pubblicità" della procedura
di selezione; modalità di svolgimento della selezione che
assicurino "imparzialità", "economicità" e "celerità di
espletamento"...la verifica
- e questo è molto importante -
del possesso, da parte dei candidati, "dei requisiti
attitudinali e professionali richiesti in relazione alla posizione
da ricoprire"; la "professionalità" della Commissione
esaminatrice..."
, graduatorie che rimangono valide per un
periodo adeguato, come accade per i concorsi pubblici e
dell'Amministrazione, concorsi mirati, per pochi posti, ma più
frequenti. Cosa si ottiene? Si ottiene uno stimolo per i giovani
valdostani di uscire dalla Valle per gli studi, per fare dei
master
, per specializzarsi, ma per poi rientrare per
svolgere qui la propria carriera lavorativa, quello che in questo
momento non succede. Succede che tanti ragazzi vanno a studiare
all'estero, fanno tanti
master
, ma rimangono all'estero,
perché qui non ci sono sbocchi. Soltanto se dimostriamo ai nostri
giovani futuri professionisti che hanno davvero la possibilità di
trovare lavoro perché hanno i giusti requisiti, il giusto merito e
un'imparzialità delle commissioni esaminatrici, potremo ottenere
quest'obiettivo e non dimentichiamoci che per i giovani, per i
nostri giovani e per i giovani in generale, l'esempio è
fondamentale. Grazie.
Presidente
- Grazie. Ci sono altri? La parola al collega
Ferrero.
Ferrero (M5S)
- Grazie Presidente.
Siamo particolarmente soddisfatti di aver proposto, assieme alle
altre forze politiche di opposizione, quest'atto. Non nascondiamo
che in campagna elettorale era diventato un cavallo di battaglia di
tutti i movimenti e i partiti. Noi ci chiedevamo, essendo sempre
molto sospettosi da neofiti della politica, se poi effettivamente
all'atto pratico ci saremmo poi ritrovati a sostenere quest'idea.
Adesso ci ritroviamo e capiamo anche che qualcosa è cambiato tra
alcune forze politiche, è cambiato soprattutto anche nella
sensibilità che abbiamo ritrovato, una sensibilità comune che,
ovviamente, accomuna noi e magari non qualcun altro. Per noi,
quella grande agenzia di collocamento che apre i suoi battenti
soprattutto al martedì al secondo piano dovrebbe chiudere i
battenti. È la fine di un'epoca, qualcuno se ne dovrà rendere
conto...prima o poi ve ne dovrete rendere conto! Adesso
comprendiamo, ci è più facile capire, al di là di quella che può
essere tutta un'altra serie di considerazioni, la presa di distanza
di ALPE e UVP, che si sono staccate anche da un modo di fare
politica clientelare, che ha appestato per decenni tutta la Valle
d'Aosta. Non è giusto non dare ai valdostani pari opportunità per
poter occupare un posto nelle 50 ed oltre società partecipate e
controllate, bisogna cambiare veramente marcia! Possiamo iniziare
da questa legislatura a fare un discorso comune, speriamo che il
nostro appello venga colto anche da voi. Non possiamo continuare in
un periodo così delicato ad avere i peggiori, o quanto meno non i
migliori, ad occupare i posti di comando nelle controllate e nelle
partecipate e, conseguentemente, ad avere poi dei servizi, anzi dei
disservizi per i cittadini, che vengono in questo caso cornuti e
mazziati, perché prima non hanno le stesse opportunità e dopo
patiscono perché spesso persone incompetenti o comunque poco
competenti sono messe a condurre il gioco e in questo caso è poi il
gioco che riguarda la maggior parte del denaro a disposizione della
Regione. Con quest'atto quindi c'è la possibilità di ridare
trasparenza, di ridare speranza ai nostri giovani, che, come hanno
detto i colleghi, con tanto di laurea,
master
, sono
costretti ad emigrare, mentre persone poco qualificate spesso
arrivano da oltre i confini della Valle per prestare poi dei
servizi che sono veramente...e con una professionalità che è
veramente inadeguata rispetto soprattutto ai compensi che vengono
erogati. Grazie.
Presidente
- La parola al collega Guichardaz.
Guichardaz (PD-SIN.VDA)
- Credo che la nostra mozione sia
una mozione di ordinaria amministrazione, non penso ci sia nulla
che possa essere rigettato, né per come è stata scritta, né per il
contenuto. Per chi ci ascolta e per chi non ha confidenza con
l'informatica, per cui non è riuscito ad estrarre il testo della
nostra mozione dal sito, sintetizzo brevemente i tre punti.
Il primo punto è: reperire i piani di assunzione delle società
partecipate nel secondo semestre 2013 e dell'anno 2014. Niente di
strano, i piani di assunzione dell'USL, i piani di assunzione della
Regione, di qualsiasi Ente locale vengono normalmente deliberati
dagli Enti pubblici, vengono discussi, vengono autorizzati, quindi
niente di strano, non penso ci sia nulla da eccepire.
Al punto 2: reperire i dati relativi alle assunzioni per i tempi
passati, cioè per il primo semestre 2013 dell'anno in corso. Siamo
interessati a capire, vogliamo sapere, credo che tutti i cittadini
abbiano interesse di sapere, chi è stato assunto nel primo semestre
del 2013, un semestre topico sia da un punto di vista economico,
sia da un punto di vista politico. Nulla di strano quindi, cari
colleghi, non credo che anche questo punto possa impedirvi di
schiacciare il bottoncino a sinistra, vi ricordo nelle dinamiche di
voto il "sì" è quel bottone a sinistra. Punto 3: la mozione impegna
ad illustrare entro 60 giorni...vi diamo tutto il tempo, vi date
tutto il tempo perché voterete sicuramente questa mozione..., entro
60 giorni le risultanze. Perché io sono convinto che anche voi
siate curiosissimi di sapere quali saranno i piani di assunzione
delle vostre aziende, delle aziende che noi paghiamo con le nostre
tasse, e non sono patrimonio di qualcuno, del Presidente, del
Vicepresidente, dei consigli di amministrazione, ma sono patrimonio
della collettività! Anche su questo punto io quindi credo non ci
sia nulla da eccepire.
Il quarto punto men che meno: predisporre procedure di
reclutamento trasparenti, il che vuol dire che, quando qualcuno fa
un concorso in un Ente pubblico, in una società pubblica...ed è
stato ribadito più volte dai tribunali amministrativi, è stato
ribadito da fior di giuristi, c'è dottrina in abbondanza, essendo
gli Enti partecipati di fatto Enti pubblici, l'assunzione del
personale deve avvenire per merito, non perché io conosco il
Presidente, o il Vicepresidente, o l'Assessore, o chissà chi; solo
ed esclusivamente perché sono più bravo di qualcuno altro!
Procedure di reclutamento trasparenti, allora, significa
semplicemente procedure oggettive e imparziali, commissioni
imparziali, formate non da politici, non da presidenti di società,
magari messi lì per meriti non spiegabili. Cari colleghi, quindi
anche per il quarto punto: procedure e crismi oggettivi e non
discrezionali non penso ci sia alcun motivo di non votarlo, anzi,
credo che questa sarà la terza mozione ad essere assunta con 35
voti pieni, perché è una mozione di buon senso.
I dati occupazionali, che sono ben rappresentati nella mozione,
dipingono una situazione non dissimile da quella di tante altre
Regioni non speciali; noi non siamo fantastici! Noi stiamo seguendo
un iter, una deriva che non ci differenzia da tante altre Regioni
non speciali. La mozione descrive dei dati preoccupanti? Direi di
sì. Secondo voi, c'è un'emergenza lavorativa nella nostra regione?
Credo di sì. Anzi vi dico io, che è così.
Non credo che il rapporto 2012 Valle d'Aosta citato dica
fandonie, c'è un problema occupazionale in Valle d'Aosta grande
come una casa, che riguarda soprattutto i giovani, come attestano i
dati. Il livello di disoccupazione nella fascia giovanile 15-24
anni è oltre il 25 percento, un ragazzo su quattro è disoccupato o
in cerca di occupazione (dati peraltro sfalsati, perché ci sono
molti ragazzi che non hanno neanche più voglia di iscriversi nelle
liste di collocamento). Io ho due figlie in età scolastica, però vi
assicuro che, come credo ogni genitore, ho delle preoccupazioni di
che cosa faranno dopo gli studi; magari, come fanno tanti giovani
oggi, se ne andranno all'estero a cercarsi un lavoro, depauperando
così il nostro piccolo territorio di energie vitali, di cervelli
pensanti, perché, come dice con una battuta che mi è piaciuta molto
il collega Ferrero, non tutti i cervelli in Valle d'Aosta sono
all'ammasso. Dopo aver speso soldi pubblici - e le assicuro anche
soldi privati, perché tutti sappiamo che cosa costa mantenere dei
figli a scuola -, li sottoponiamo a delle scelte difficili, a
scelte radicali: se voglio lavorare, ho la possibilità di fare un
concorso pubblico, mettendo in gioco le mie capacità, anche se il
blocco delle assunzioni da voi evocato come giustificazione a
contenitori tipo la "salva-precari" poi di fatto scoraggiano gli
Enti a bandire dei concorsi; ho la possibilità di cercarmi un
lavoro nel privato, e non tutti sono figli di imprenditori e
sappiamo bene qual è il calvario che devono percorrere le persone
normali nel privato per trovarsi un lavoro che dia un reddito
dignitoso; ho la possibilità di tentare la strada impervia delle
miriadi di partecipate e controllate; di andarmene all'estero o,
ultima opzione, di fare il disoccupato, il "bamboccione", come li
definiva un indimenticato ex Ministro che è ancora lì ad impegnare
il nostro Parlamento in discussioni spesso inutili. Lei sa
benissimo, voi sapete benissimo, che le selezioni, se le vogliamo
chiamare con un nome che dà loro un'eccessiva dignità, nelle
società partecipate e controllate, cioè pubbliche, cioè nostre,
cioè degli oltre 130 mila abitanti della nostra regione, non è roba
vostra, non è roba nostra, le società partecipate sono della
collettività...sono una burletta; abbiamo fatto un'interpellanza,
abbiamo parlato di selezioni fatte nell'ambito degli assistenti
sociali, andatevi a guardare le altre selezioni fatte dalle
partecipate: non hanno alcun crisma di oggettività! Andatevi a
vedere la composizione delle suddette commissioni d'esame; ma è mai
possibile, scusate, che un concorso, una selezione abbia al suo
interno il presidente della società messo lì sicuramente per
meriti, non per meriti politici, eh, non perché iscritto al partito
di maggioranza, non perché fondatore di una delle sezioni magari
dell'Union Valdôtaine, non voglio arrivare a pensar male... -, beh,
il presidente di questa commissione formata da lui e da altri due
mette il naso nella selezione degli operatori di sostegno o degli
operatori addetti alla guida nei musei...accidenti, avete letto?
Andatevi a vedere la composizione, è ancora pubblicata, della
commissione di esame. Chi fa le selezioni in CVA? Chi fa le
selezioni al casinò? Sapete con quali criteri si seleziona in
queste società pubbliche? Evidentemente sì, noi no, è il motivo per
cui vogliamo avere i dati. Suvvia non prendiamoci in giro! In
queste società parlare di zone d'ombra nell'assunzione del
personale significa minimizzare il problema!
Questa mozione quindi non è nulla di originale: è la legittima
richiesta di un Consiglio regionale, cioè del massimo organo di
rappresentanza della Regione Valle d'Aosta, di conoscere, di sapere
come le nostre società, le società che dipendono dalla Regione, le
mie società, perché le pago anch'io con le mie tasse, le vostre
società, assumono il loro personale; che sono anche nostri
dipendenti, peraltro, e nel concetto, così, che è caro al Movimento
Cinque Stelle, tutti i dipendenti del pubblico di fatto sono
dipendenti del popolo! Non voglio che mi rimanga il dubbio di
procedure di assunzione non chiare, discrezionali, perché di fatto
così come sono sono selezioni senza regole, o con regole
autoguidate o stabilite attraverso statuti autoreferenziali. Cara
maggioranza, quindi, vi chiedo: qual è il problema? Qual è il
problema di un grande
embrassons-nous
in questa mozione? Non
penso ci sia nulla da eccepire. È una mozione di puro buon senso,
che credo vada incontro anche alle vostre esigenze. Grazie.
Presidente
- La parola al collega Chatrian.
Chatrian (ALPE)
- Sì, grazie.
Avevo annunciato prima che volevo illustrare per i quattro
gruppi questa mozione, volevo intervenire successivamente perché è
un tema che conosciamo molto bene e più volte, a più riprese, in
quest'aula, nella scorsa legislatura abbiamo presentato ordini del
giorno, emendamenti, criticità, azioni da mettere in campo subito.
Dato che riteniamo urgente e necessario voltare pagina, io penso
che gli esempi siano la cosa più semplice, più diretta...che
facciano capire come funziona ancora oggi...non vorrei tornare
troppo indietro, ma facciamo magari qualche esempio degli ultimi
anni...e sono felicissimo di aver condiviso con altri colleghi
questa mozione, scritta a più mani, mettendoci la nostra
conoscenza, mettendoci il lavoro che è stato fatto, mettendo
insieme le criticità e poi scrivendo in maniera molto semplice,
nero su bianco, l'impegno, che mi sembra molto chiaro: cosa si è
fatto nel semestre 2013, per avere un occhio...avere quello stato
dell'arte, che i valdostani sappiano, e poi che i valdostani
soprattutto sappiano i piani di assunzione per il prossimo anno e
mezzo, dal primo luglio 2013 al 31 dicembre 2014. Sanno che nelle
49 società partecipate e controllate il piano di assunzione magari
è di 500-800, o magari non c'è, e quel "non c'è" forse sta a noi a
spiegare ai valdostani perché non c'è. Chi lo decide? In che
maniera si decide? Come si dà corso? Quali sono le procedure o
quali non sono le procedure?
La seconda parte poi, come vi dicevo prima, è sul come
metteremmo in campo noi dovessimo affrontare la gestione normale di
questo motore economico parapubblico assolutamente importante. Vi
dicevo prima che volevo fare qualche esempio, ne prendiamo
una...perché forse è inflazionata, il gruppo CVA, ne discuteremo
probabilmente più tardi anche su un'altra mozione...e vorrei fare
con voi un esempio su Vallée d'Aoste Structure, un ex
Amministratore di Vallée d'Aoste Structure è il collega Perron, che
non vedo in aula, mi spiace, potevamo condividere insieme come
funziona questo modello, società che è stata incaricata qualche
anno fa di qualche mansione in più, scelta della politica, si è
deciso di aumentare le competenze e le mansioni di questa società.
Ebbene, questa piccola società, stiamo parlando di una piccola
società al 100 percento pubblica, in quattro anni e mezzo ha
assunto 33 persone, ha messo in campo 33 assunzioni, ci sono poi
stati anche dei licenziamenti per età pensionabile o per contratti
determinati. Solo Vallée d'Aoste Structure in quattro anni e mezzo
ha assunto 33 persone. Entriamo però nel dettaglio, perché solo i
numeri buttati così sul tavolo non essendo giocatore di
carte...servono a poco, abbiamo un esempio, proprio un esempio
puntuale, dove colloqui sempre in questa società sono stati fatti
con dei ragazzi, titolo di studio laurea, preparazione,
preparazione estera anche, sembrava che fosse andato a buon fine il
colloquio, così gli era stato detto: "abbiamo bisogno proprio di
quelle competenze, abbiamo proprio bisogno di quelle
caratteristiche", ma il giorno dopo, con una semplice telefonata, è
stato detto: "non abbiamo più bisogno di queste competenze", il
giorno dopo... Questi sono esempi di tutti i giorni e succedono
nelle nostre società partecipate e controllate per quanto riguarda
le assunzioni. Quando noi parliamo di valdostani di serie A e di
serie Z, siamo documentati, perché funziona così in questo momento
in Valle d'Aosta e le
chances
, come dicevo prima, non sono
uguali per tutti. Ripeto due dati: una piccola società come Vallée
d'Aoste Structure...mi dispiace che non sia presente il collega Ego
Perron, che mi sembra ex Amministratore di Vallée d'Aoste
Structure...per fare un esempio, perché dobbiamo fare degli esempi
concreti, sennò parliamo di aria fritta, di "puffo" e quindi
dobbiamo essere franchi, chiari con i valdostani.
Un altro esempio che vorrei fare con voi...quando noi non
accettammo la scelta dell'allora maggioranza di costruire e mettere
in campo altre due società importanti: il COUP e NOUV, che
avrebbero dovuto gestire centinaia di milioni di euro...quindi, da
una parte, la politica ha deciso di fare gestire a loro centinaia
di milioni di euro, una per ristrutturare l'ospedale e l'altra per
ristrutturare la Caserma Testafochi...oltre il discorso dei lavori,
affidamenti, non appalti, procedure ristrette, c'è anche questo
tema delle assunzioni...come sono avvenute le assunzioni
all'interno di queste nuove società messe in campo nel 2009-2010?
Con delle semplice chiamate, ragazzi di 30-40 anni vengono chiamati
ed assunti a tempo indeterminato con contratti impattanti,
importanti, senza nessuna selezione pubblica, senza nessuna
evidenza pubblica e vi assicuro con delle responsabilità molto
importanti, perché a loro volta questi nuovi funzionari gestiranno
centinaia di milioni di euro affidati da quest'aula.
Faccio un altro esempio: ieri abbiamo parlato di casa da gioco.
Persino in un momento di grandissima difficoltà dove i conti non
tornano, persino nel momento in cui si chiudono dei bilanci con dei
grandi negativi, persino dove la crisi è totale, si assume, ma chi
si assume? Come si assume? Prima il collega Guichardaz parlava di
Mouvement
, non vorremmo entrare nei dettagli delle società
interinali che in questo momento forniscono manodopera alla casa da
gioco, entreremmo in una totale parentopoli! Totale! Qualche mese
fa mi sembra che ci siano state le elezioni a Roma e mi sembra a
fine aprile-primi di maggio sia stata titolata la prima pagina sul
Sindaco Alemanno:
"850 le assunzioni nel quinquennio nelle
società partecipate e controllate"
, stiamo parlando di Roma: 3
milioni di abitanti...parentopoli... Se andiamo a verificare e a
vedere in queste società interinali che si occupano di fornire mano
d'opera alla casa da gioco, è una totale parentopoli del
Mouvement
, e non solo, e anche quelle assunzioni, fatte
qualche mese fa sempre nella casa da gioco.
Permettetemi ancora un esempio, perché sono gli esempi che poi
ci devono far riflettere e questi esempi a me fanno male: mi fanno
male come valdostano, come montanaro e mi fanno male perché in
quest'aula ci siamo battuti per non smontare quelli che erano i
cantieri forestali. Ieri si è parlato nuovamente dei cantieri
forestali, a me piange il cuore quando nelle vallate laterali certe
persone sono state lasciate senza lavoro, perché la politica ha
fatto una scelta diversa e ha cercato di dare delle risposte
diverse...qualche persona però ha avuto subito in qualche società
partecipata del lavoro a tempo indeterminato, subito, e mi piange
il cuore... I vicini di casa diverse volte mi hanno chiesto: "ma
come funziona? Un signore ha perso il lavoro e dopo 20 giorni è
stato assunto a tempo indeterminato in una società della...era
nella mia stessa condizione e lui è stato assunto a tempo
indeterminato...ma lui fa parte dell'Esecutivo della
section
dell'Union del paese". Deve finire questo modello, colleghi, perché
non possiamo, non potete giocare sulla pellaccia delle persone!
Nel momento in cui la politica fa delle scelte, a ricaduta vi
sono persone di serie A e ci sono persone che non hanno più nessuna
possibilità. A me questo fa paura, soprattutto se non mettiamo
subito un rimedio, sarà sempre peggio, dobbiamo quindi riscrivere
le regole. Chiedo ai colleghi di maggioranza, o a chi interverrà
per il Governo con tutta onestà, per favore, di non risponderci dal
punto di vista giuridico. Ve lo chiediamo con tutta onestà,
possiamo anche non essere laureati in giurisprudenza, potremmo
avere anche altre competenze, ma vi chiediamo proprio di non
risponderci dicendo che sono delle società con una veste giuridica
privatistica. Ve lo chiediamo proprio col cuore in mano, perché, se
non invertite, se non invertiamo la rotta nelle società partecipate
e controllate in Valle d'Aosta...e penso che diamo una pessima
risposta a quei tantissimi valdostani che in questo momento non
hanno un posto di lavoro e non hanno neanche la possibilità di
partecipare a nessuna selezione.
Nell'ultimo Consiglio di aprile 2013, nella passata legislatura,
parlammo del piano occupazionale dei giovani. Feci solo un esempio:
per un posto di lavoro di coadiutore, mi sembra B2, nel pubblico,
vi sono state 835 domande. Io non so quante vi potevano essere per
i 200 posti e più posti che sono stati assunti in CVA e che non
hanno mai avuto la possibilità di partecipare ad una selezione con
evidenza pubblica, e conosco tanti miei compagni di università,
tanti ingegneri, tanti architetti, tante persone diplomate, tante
persone che hanno un mestiere, che avrebbero gradito avere quella
possibilità di dire: "me betto eun djouà" (traduzione letterale dal
patois: "mi metto in gioco"), metto in gioco la mia
professionalità, magari 15 anni di studio, magari 10 anni di
lavoro, però ho la mia possibilità di giocare le mie
professionalità e le mie competenze.
Termino dicendo che a casa nostra ognuno di noi, se ha delle
aziende, se ha delle piccola attività di montagna, fa quello che
vuole, noi qui invece stiamo gestendo i soldi di tutti i valdostani
e queste società sono finanziate quasi tutte al 100 percento con
capitale pubblico. Non possiamo più...e la pagina deve essere
voltata al più presto, perché ce lo chiedono decine di migliaia di
valdostani di avere almeno la possibilità di partecipare ad un
concorso con evidenza pubblica, o quanto meno che ci sia la totale
pubblicità e trasparenza, perché nelle società in questo momento
questo non c' è, anzi, a babbo morto, si vengono a sapere le cose.
Grazie.
Presidente
- Grazie. La parola al Consigliere Viérin.
Viérin L. (UVP)
- Merci Madame la Présidente.
Sì, parliamo di partecipate e di controllate, un tema sul quale
ritorneremo in questo Consiglio, e partirei dal panorama di queste
società a capitale o a partecipazione regionale pubblica, sono
fondi dei valdostani, fondi della comunità e sono una grande
risorsa per l'intera Valle d'Aosta, in una logica che nel tempo ha
contraddistinto...è stata un po' la base di una filosofia politica
di tanti anni, del
maîtres chez nous
, per evitare che certi
patrimoni collettivi entrassero nelle mani di grandi gruppi di
interesse spesso provenienti da fuori Valle. Nel panorama di queste
società però ci sono delle differenziazioni, ci sono casi di
società che evidentemente, in effetti, rispondono a quest'esigenza:
pensiamo agli impianti a fune, fino ad arrivare al casinò, sono
realtà che effettivamente tutelano la comunità dall'evitare che
questo patrimonio sfugga ai valdostani e si presume si riconduca in
queste società l'interesse comune e il bene generale dei valdostani
stessi. Ci sono altre società con finalità diverse in base allo
scopo che devono svolgere: Finaosta, l'Autoporto, Vallée d'Aoste
Structure, Projet Formation, diciamo nella loro logica istitutiva
hanno una finalità che è diversa rispetto alle prime che ho citato.
Ci sono poi, invece, alcune società partecipate che sono nate in un
modo e poi si sono trasformate, vedi INVA, ad un certo punto si
ampia l'oggetto sociale per cercare di far fare ad INVA un po'
tutto quello che l'Amministrazione regionale non può fare. Ci sono
poi invece le ultime nate: la "salva-precari" è stata citata,
quella sull'ospedale, la Nuova Università.
Al di là delle finalità di queste società in base all'oggetto
che si differenzia appunto nella tipologia dei casi, oggi c'è un
po' la tendenza generale in queste società di by-passare tutte le
regole che l'amministrazione pubblica invece ha e che spesso sono
norme che derivano dalla crisi, dallo Stato, da una normativa
statale sempre più stringente su fatti puntuali o su norme generali
che impongono all'amministrazione pubblica di avere certi
comportamenti, comportamenti che, se vengono applicati
all'amministrazione pubblica, al di là del rivendicare competenze,
quando...e ne abbiamo parlato noi rivendichiamo certe competenze,
cerchiamo di esercitarle, ma il principio generale può esistere
comunque, ma, se si applica nella pubblica amministrazione, questo
principio generale deve essere applicato anche in queste società
partecipate, perché, anche se hanno contratti spesso di natura
privatistica, sono società pubbliche, sono società di tutti i
valdostani e questo invece non avviene.
Direi che la Valle d'Aosta ha un sistema che, se gestito con
equilibrio, può dare buoni risultati, se gestito invece in modo
personalistico, ha risultati che possono essere effettivamente,
oltre che personalistici, anche devastanti, perché poi il paradosso
è che i risultati non ci sono, si creano illusioni, 20 anni fa
c'era il casinò, oggi c'è la CVA, e poi citerò i dati. Questa
tendenza a by-passare le norme, quindi quali sono queste norme? La
trasparenza...tra l'altro, sono le norme che noi rivendichiamo di
inserire e che dovrebbero già essere in modo naturale inserite in
questa società. La trasparenza per l'affidamento degli
incarichi...vi ricorderete che l'Amministrazione regionale è dovuta
intervenire con un obbligo anche contabile, attraverso la legge, la
riforma della legge sugli incarichi, con dei bandi ad evidenza
pubblica, con delle procedure comparative fatte, tra l'altro, dai
dirigenti, quindi non dalla parte politica. Io
personalmente...assieme ad altri abbiamo condiviso quel passaggio,
perché si andava a sottrarre la volontà politica da quello che era
invece un affidamento di un incarico da un punto di vista tecnico,
al di là poi della valutazione se quest'incarico fosse necessario
perché le strutture erano oberate. Evidenza pubblica negli appalti,
sapete benissimo l'Amministrazione e l'Assessore Marco Viérin,
anche se impegnato in altra discussione politica forse più
importante, visti i recenti risvolti di certe votazioni, sa cosa
implica il fatto di certe procedure negli appalti, soprattutto
sopra una certa soglia. Tutto questo avviene nelle amministrazioni
comunali, avviene nell'Amministrazione regionale e obbliga a
seguire certe regole, come questo è giusto che sia. Spesso regole
stringenti che penalizzano anche il mercato locale, quindi
paradosso, ma regole, noi combattiamo spesso certe regole che
arrivano magari dall'Europa o dallo Stato non perché non vogliamo
regole, ma perché vorremmo regole che cercassero nel limite del
possibile di valorizzare l'indotto locale. In certe società non
solo non ci sono regole, non si valorizza neanche l'indotto locale.
Quali sono anche queste regole? La razionalizzazione della spesa
pubblica, l'Amministrazione in questi ultimi anni, patti di
stabilità, regole sempre più stringenti sul personale, è stata
obbligata e coattamente ha preso misure sulla questione, per
esempio, del turnover, sulla questione della non sostituzione del
personale che, quando matura l'età pensionabile, non può più essere
sostituito - ci siamo tutti confrontati nei vari assessorati con
questa realtà, è una realtà che effettivamente nasce da un'esigenza
di contenimento della spesa pubblica -, ma anche costi della
politica, costi inerenti le trasferte, benefit... Tutto questo
nelle società partecipate non avviene, ne abbiamo parlato ieri
sulla questione del premio all'Amministratore delegato, sui suoi
emolumenti, ma potremmo parlare di tanti emolumenti di tante
società partecipate o controllate, anche degli impianti a fune, ma
non solo, che effettivamente sono sproporzionate rispetto a tutto
ciò che anche la politica sta facendo interrogandosi finalmente su
quelli che sono gli sprechi anche riferiti a sé stessi, cioè a noi
stessi: i costi della politica, gli emolumenti degli
amministratori. Tutti stanno facendo questi ragionamenti e le
società partecipate e controllate della Regione autonoma Valle
d'Aosta non lo fanno. Abbiamo norme stringenti fino ad arrivare
alla centrale unica degli appalti, che noi imponiamo, o
almeno...adesso vedremo cosa succederà e che forse in un tentativo
sventato di centralizzazione regionale non sarà applicata, ma che
cosa succede? Succede che siamo arrivati al paradosso e all'estremo
di applicare, o di voler applicare ai Comuni una centrale unica
degli appalti e le società partecipate affidano appalti in economia
diretta direttamente per milioni di euro, direttamente a certe
imprese: questo è il paradosso!
Ripeto: nelle società tutto ciò che spesso non può accadere
nell'Amministrazione per fatti coattamente obbligati, beh
avviene...direi anche con
nonchalance
e a proprio
piacimento, perché noi abbiamo una posizione un po' diversa, non
crediamo che sia Avenue des Maquisards o l'Union Valdôtaine che ha
occupato queste società partecipate. Noi crediamo che sia una sola
persona, che è diverso, che non solo ha occupato il Movimento e un
Movimento, ha occupato anche l'Amministrazione, e questo è una
nuance
non indifferente, e ci teniamo a sottolinearlo.
L'Amministratore unico quindi continua a gestire queste società e
così ci troviamo in questi anni ad avere una pubblica
amministrazione ridotta al lumicino da un punto di vista
finanziario, ridotta al lumicino da un punto di vista delle regole
stringenti, ridotta al lumicino che non trova neanche le risorse di
qualche decina di migliaia di euro per le compagnie teatrali, per
solleticare un po' l'Assessore Farcoz, che parla di patto di
stabilità e ha cercato di esprimere un patto di stabilità...che
probabilmente era in vacanza quando si è deciso di mantenere
l'ottavo Assessorato, e poi milioni e centinaia di milioni di euro
nelle società partecipate non rispondono a nessun patto di
stabilità...nessun tipo di patto di stabilità. Sono questi i
paradossi di una gestione che noi effettivamente oggi rivendichiamo
essere una gestione superata, con regole che non esistono, e questo
vale per tutto: per gli appalti, per le forniture, per gli
incarichi, per le promozioni, per i benefit, per le regole in
generale.
Noi crediamo che effettivamente oggi ci sia l'esigenza di
addivenire ad una previsione di regole certe, non solo ce lo
chiedono le regole che vengono imposte da un punto di vista
normativo, ce lo chiede la comunità e forse lo dobbiamo chiedere
proprio noi perché rispondiamo a noi stessi, rispondiamo alla
comunità e, come Amministratori, non rappresentiamo noi stessi, e
quindi, anche se qualcuno scuote la testa, ognuno di noi cerca di
esprimere quella che è la propria sensibilità da un lato e quella
che è la sensibilità di una porzione, di una fetta di cittadini che
la pensano così, che questo piaccia o che questo non piaccia! Noi
rivendichiamo, e su CVA torneremo, che effettivamente oggi il
limite che si è superato possa essere in qualche sorta rivisto
attraverso l'inserimento di queste regole, ecco, perché nel
deliberato, che altri hanno spiegato meglio di me, ci sono una
serie di impegni. Crediamo che sia finito il tempo di creare
illusioni anche, perché tutti questi giovani che hanno visto delle
selezioni al poker del casinò in un momento di difficoltà...adesso
si scopre che c'è un'altra selezione e che i primi non saranno
assunti...e si parla di crisi del casinò e si millantano assunzioni
e nuove mansioni. Ecco, noi diciamo che bisogna mettere un po' un
freno, ma non un freno all'occupazione, un freno alla
deregulation
, che è diverso, sapendo che se ci sono "x"
posti disponibili in "x" società, questi saranno banditi, questi
saranno la prospettiva decennale, ventennale, ventennale forse è
troppo, noi ce lo auspicheremmo. Queste sono le regole, noi non
chiediamo di avere la fetta della torta, sia ben chiaro, noi
vogliamo semplicemente regole certe e regole chiare. Tra l'altro,
in queste società, succedono cose strane direi
ultimamente...semplicemente perché ultimamente c'era effettivamente
un periodo pre-elettorale, quindi nei periodi pre-elettorali
succedono spesso cose strane...
Io mi concentrerò...tanto per arrivare ad un fatto puntuale che
denunciamo oggi e che denunciamo con forza, puntuale, su certe
regole, al di là di altri aspetti che altri hanno già toccato,
della "salva-precari". Nella "salva-precari" su certi bandi e certe
selezioni succede un po' di tutto, se ne era anche parlato in coda
alla XIII legislatura, questi bandi coi candidati ammessi alle
prove, 40 persone in due ore e mezza, quattro minuti a testa
scarsi, si entra, ci si siede e si esce di nuovo e probabilmente
ecco il tempo sufficiente da questi esperti, esperti che a volte
vengono anche da fuori Valle, perché qui in Valle non abbiamo
esperti in certi settori, politici, politici nelle commissioni. Chi
è stato qui in Consiglio prima di tutti noi e più di tutti noi si
ricorda che ad un certo punto, forse in una delle poche legislature
in cui questa persona non c'era, sono state messe delle regole,
mettendo fuori i politici dalle commissioni, commissioni che invece
prevedevano i politici una volta. Noi oggi cosa facciamo nella
"salva-precari"? Nella "salva-precari" mettiamo chiaramente un noto
esponente che oggi, per il suo impegno profuso per la comunità
valdostana, diventerà probabilmente il nuovo responsabile di
INVA...in una commissione di concorso, quindi non solo la
questione, diciamo, del responsabile della società, ma i politici
anche qui...che regole sono? L'Amministrazione si è imposta certe
regole, di non inserire i politici, invece i politici vengono
inseriti, usciti dalla porta rientrano dalla finestra, in un ruolo
tecnico, che dovrebbe essere tecnico, perché tale è per la propria
funzione che una società tecnica come la "salva-precari"...almeno
quello era lo scopo quando l'abbiamo approvata, quello che dovrebbe
avere... Bene, cosa succede? Succede che - e questo è il fatto
gravissimo che noi denunciamo - nell'ultima selezione degli
operatori di sostegno, nella stessa giornata, con medesima data - e
noi abbiamo le prove anche documentali di questa questione - sono
comparse due liste: una antecedente e una successiva degli ammessi
e dei non ammessi. Peccato che tra la prima lista, che poi è stata
fatta scomparire in fretta e furia, e la seconda ci sia una
notevole differenza, cioè nove persone che nella prima lista erano
inserite tra i candidati esclusi sono miracolosamente state fatte
rientrare nella seconda lista, la successiva, modificata, per non
dire taroccata, tra quelli beh sì...probabilmente la stampante, la
stessa stampante della vicenda del posteggio dell'ospedale non ha
funzionato, sarà sicuramente una questione legata a queste
stampanti...chiederei all'Assessore, non esiste un Assessore
all'innovazione...ma, insomma, l'Assessore competente deve
verificare che queste stampanti dell'Amministrazione anche nelle
partecipate e controllate...anche perché ci fa strano che queste
cose succedano e succedano sulla pelle sia per quelli che sono
stati esclusi, che per quelli che sono stati ammessi, perché queste
cose non devono succedere in una società. Noi chiederemo conto, a
nome di tutte le forze dell'opposizione, di quello che è successo,
perché questa è una vergogna!
In conclusione, Presidente, noi crediamo che sia effettivamente
finita un'epoca, che bisogna cambiare i metodi e le due votazioni,
anzi le tre votazioni in due Consigli lo dimostrano, dimostrano che
questi voti che mancano sono frutto della sua arroganza, dei suoi
metodi e dei suoi modi di agire, di gestire la cosa pubblica, di
gestire l'Amministrazione, di gestire questa Regione e, lo dicevo,
lei non solo ha occupato un Movimento, ha occupato l'intera
Amministrazione regionale, e non solo lei con questa logica sta
distruggendo un Movimento, lei sta distruggendo l'Amministrazione,
con la logica di muoia Sansone con tutti i Filistei! Noi abbiamo
deciso di non esserci, e lo abbiamo detto chiaramente, speriamo che
anche altri, ed assieme a chi l'ha fatto prima di noi, abbiano il
coraggio e la forza di farlo, perché noi alla distruzione di un
patrimonio come la nostra Regione non vogliamo assistere!
Sicuramente il tempo è scaduto, il tempo è scaduto anche per
cercare numeri altrove e lei potrà provare anche attraverso i 17,
come questo è avvenuto in questo periodo, di cercare qualche
sponda, non la troverà: non la troverà perché noi, ripeto, a questa
fine non assisteremo in modo passivo, ma soprattutto non saremo
complici di questa sua operazione. Grazie.
Presidente
- Ci sono altre richieste di intervento? Non
ci sono altre richieste? Possiamo chiudere la discussione generale?
La discussione generale è chiusa. Per la replica, la parola
all'Assessore Baccega.
Baccega (SA)
- Sì, grazie Presidente.
Io prima avevo schiacciato semplicemente perché avevo poi da
consegnare al Consiglio quelle due risposte rispetto alle
variazioni di bilancio che erano rimaste in sospeso ieri sera, ma
lo farò in altro momento, perché il dibattito su questa mozione,
devo dire, è stato piuttosto interessante, pregnante e
significativo. Io, prima di far politica, quindi ben otto anni fa,
ho fatto per 30 anni l'imprenditore e in questo mio percorso ho
assunto tante persone, ne ho assunte laureate, non laureate,
lavabicchieri, insomma, ho fatto un percorso di imprenditore
piuttosto significativo e in questo percorso mai mi sono permesso
di assumere delle persone non capaci, persone inadeguate, come sono
state citate in quest'aula, oppure i peggiori, come sono stati
citati i lavoratori seri di tutte queste società che sono indicate
in questa mozione, che credo si sentano in questo momento piuttosto
indignati.
Non voglio fare polemica, voglio entrare nel merito di quello
che è stato comunque un dibattito piuttosto interessante e devo
andare inevitabilmente sulla natura delle società partecipate e
controllate dalla Regione, che sono società assolutamente di
diritto privato, lo avete detto anche voi, e ricordo soprattutto
che quel decreto-legge del 25 giugno 2008, il n. 112, che poi è
stato modificato in legge nella n. 133, prevede che "le società a
partecipazione pubblica totale o di controllo
adottano, con
propri provvedimenti, criteri e modalità per il reclutamento del
personale e per il conferimento degli incarichi nel rispetto dei
principi,
anche di derivazione comunitaria
- lo dice la
Comunità europea -
di trasparenza, pubblicità,
imparzialità..."
ed economicità anche. In particolare, devono
giustamente essere rispettati i principi di adeguata pubblicità
delle selezioni e le relative modalità di svolgimento; l'adozione
di meccanismi trasparenti ed oggettivi per verificare il possesso
dei requisiti professionali ed attitudinali richiesti e il rispetto
delle pari opportunità.
Indagando, mi risulta che già nella precedente legislatura vi
era stata l'occasione di evidenziare come questa norma fosse
rispettata soprattutto da quella che è la società principe che
viene citata in questi dibattiti, che è, ad esempio, la CVA,
società che ha adottato una procedura interna denominata "Selezione
e gestione del personale", che è stata elaborata dall'organismo di
vigilanza ed approvata dal consiglio di amministrazione. È una
procedura che prevede una pianificazione dell'organico da parte
dell'azienda sulla base della quale i fabbisogni vengono approvati
dal consiglio di amministrazione. Mi sono informato, ho telefonato,
per sapere come funziona; a seconda delle diverse risorse di cui la
società ha bisogno, vanno ad individuarle in oltre 2.000 curriculum
che sono di loro appannaggio nei due anni precedenti, poiché poi
dopo i due anni rinnovano eventualmente le richieste in quanto
hanno una media di 80 curriculum inviati al mese che vengono tutti
presi in considerazione, non ce n'è uno scartato. La scelta spetta
poi alla commissione interna che procede alla valutazione tecnica
attraverso un test psico-attitudinale, eccetera, eccetera. La
corretta applicazione di questa procedura è oggetto di verifica da
parte dell'organismo di vigilanza e del collegio sindacale. Questa
è la stessa procedura che è applicata dall'ENEL in campo nazionale.
Volevo portare anche all'attenzione del Consiglio l'aver così
casualmente visto alcuni concorsi che si svolgono al Palaindoor,
fiumane di persone, allineate su banchi ben definiti, con dei costi
direi piuttosto significativi, in quel caso era uno dei concorsi
della "salva-precari" e devo dire che l'economicità in questo senso
viene meno, soprattutto per le partecipate, per le controllate.
Entrando nel merito proprio della mozione, che riteniamo abbia
sicuramente degli elementi accoglibili, elementi di riflessione che
si possono valutare e che hanno anche sottolineato gli interventi,
crediamo che con adeguati emendamenti si possa in qualche modo
accogliere. La maggioranza propone questi emendamenti: fermo
restando i punti 1 e 2, al punto 3 chiediamo di emendare a 90
giorni, tenete conto che siamo alla fine di luglio, c'è tutto il
mese di agosto, e poi di stralciare completamente il punto 4,
perché sarà poi oggetto di un approfondimento e di riflessione in
commissione...sulle valutazioni e sugli approfondimenti da fare.
Questa è la proposta della maggioranza, ma mi sembra che sia da
parte vostra una valutazione da accogliere. Grazie. 1-2, al punto 3
"entro 90 giorni"
, anziché
"entro 60 giorni"
e
stralciare completamente il punto 4 dicendo che il punto 4 sarà
oggetto di un approfondimento in commissione, perché tanto
parleremo anche della mozione successiva e quindi, da questo punto
di vista, ci sembra anche interessante questo. Grazie.
Presidente
- Ha chiesto la parola il collega La Torre,
prego.
La Torre (UV)
- La mia è solo una precisazione che faccio
al collega Laurent Viérin per il suo intervento e per le cose che
ha detto. Io credo che lei qui possa dire ciò che vuole, ne ha
diritto ed è sua competenza, però credo che lei non possa scaricare
su quest'Assemblea le responsabilità che non ha. Non competono a
quest'Assemblea le assunzioni, né determinarne in qualche modo i
criteri all'interno delle società che sono di diritto privato. Se
lei ha certezza di brogli, quindi non può venire qui e dare una
responsabilità che questi brogli in qualche modo siano...come dire?
sostenuti da un'Assemblea di Consiglieri regionali. In questo
senso, se lei pensa che vi sono dei brogli, vi sono le sedi
opportune e, se le cose che lei dice hanno un senso, verranno
valutate e, se hanno un senso, le persone che li hanno fatti se ne
assumeranno le responsabilità, perché questo è il dovere di
chiunque di noi nel momento in cui venga a conoscenza di eventuali
brogli. Io quindi rifiuto quello che lei in qualche modo ha cercato
di far passare come una responsabilità quanto meno per un silenzio
tacito che quest'Assemblea avrebbe rispetto a quello che è un modo
di procedere all'interno delle consociate. Io quindi mi dissocio da
quello che lei ha detto e la invito eventualmente, quindi, se lei
ritiene, a portare questi brogli all'attenzione degli organi che
ritiene opportuni.
Presidente
- La parola al collega Viérin.
Viérin L. (UVP)
- Sì, grazie Presidente.
Ringrazio il collega La Torre che mi dà l'opportunità di
precisare. Intanto vorrei dire in premessa che non ho addossato
nessuna responsabilità a quest'Assemblea, mi pare di aver centrato
il mio intervento in un'altra direzione, se non sono stato
esplicito, mi scuso, la prossima volta cercherò di essere un po'
più incisivo. Al di là di questo, ciò che noi denunciamo non sono
brogli, noi abbiamo detto ed evidenziato ciò che certe persone ci
hanno segnalato e che noi definiamo intanto, se vogliamo usare un
eufemismo, scorrettezze, perché, anche se ci fossero delle
regolarità e altri tipi...io, tra l'altro, ho anche detto che
probabilmente è colpa della stampante, non penso di aver imputato a
questo Consiglio, a meno che questo Consiglio abbia anche ereditato
certe funzioni di cui non sono a conoscenza sul patrimonio delle
società partecipate. Al di là di questo, noi riteniamo che comunque
sia questo Consiglio abbia l'onere di verificare, sia responsabile
in un qual senso, in quanto azionista di riferimento di queste
società, del corretto svolgimento, anche su un mal funzionamento,
al di là poi di eventuali responsabilità penali.
Noi sicuramente queste cose le denunciamo in quest'aula, perché
vogliamo semplicemente portare a conoscenza di tutta l'aula ciò che
invece è stato riferito semplicemente a noi nel nostro ruolo di
Consiglieri regionali...non ci sono questioni di cui si può
dibattere in altre sedi. Noi crediamo, visto che, tra l'altro, come
si suol dire, cascava a fagiolo, nel senso che si dibatteva della
trasparenza nelle società partecipate...e questa notizia di questi
giorni ci ha un po' turbato, quindi volevo semplicemente
precisare...nessuna responsabilità in capo a ciò che avviene su
società, sappiamo benissimo a chi rispondono, non tanto le società,
quanto gli amministratori delle società, siamo stati in maggioranza
e siamo...anche lei in questo momento nel ruolo di Consigliere, ma
anche in Giunta sa benissimo che tantissime cose, per non dire
tutto, sono e dipendono da un certo modo di essere e di agire.
Per quanto riguarda quest'episodio, quindi noi sicuramente ci
ritorneremo. Abbiamo voluto citare questo che ci sembrava quello
più grave tra tutto quello che ci è stato citato che i 20 minuti di
intervento non ci davano la possibilità di esplicitare, ma che
effettivamente è un fatto, ripeto, sia per chi si è ritrovato in
una lista, anche da un punto di vista emotivo, non solo di
correttezza amministrativa...si è trovato in una lista come escluso
e, dopo qualche ora, si è ritrovato in una lista come ammesso...e
sia nei confronti di chi invece era ammesso nella prima lista e che
poi si è visto ritrovato in una lista con nove persone integrate.
Assolutamente quindi...io conosco, tra l'altro, la sua onestà e
correttezza nell'azione amministrativa...e mai mi sarei permesso di
addossare a questo Consiglio certe responsabilità, che non ha, però
credo che sia un nostro ruolo addentrarci anche in queste
questioni, che sono questioni che poi riguardano l'intera comunità
valdostana. Grazie.
Presidente -
La parola al collega Chatrian.
Chatrian (ALPE)
- Viste le proposte dell'Assessore
Baccega, chiederei un quarto d'ora di sospensione per la minoranza,
se gentilmente...
Presidente
- Vista l'ora, aggiorniamo la seduta al
pomeriggio, alle tre e mezza. Se siete tutti d'accordo, io vi
propongo di iniziare i lavori alle 15,00, invece che alle
15,30...
(interruzione di alcuni Consiglieri, fuori microfono)
...ah, niente, 15,30, allora rimane invariato l'orario. Buon
appetito a tutti.
---
La seduta termina alle ore 12,51.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK