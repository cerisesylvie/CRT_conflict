Consiglio Regionale della Valle d'Aosta - Oggetto del Consiglio n. 2537 del 7 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2537 del 7 giugno 2023 - Resoconto
OGGETTO N. 2537/XVI - Interrogazioni a risposta immediata:
"Notizie sull'analisi annunciata dal Direttore generale
dell'Azienda USL in merito al monitoraggio dei Livelli essenziali
di assistenza (LEA)" e "Azioni messe in campo per migliorare i LEA
regionali, a seguito degli esiti del monitoraggio del Ministero
della Salute".
Bertin (Presidente) -
I punti n. 7.02 e n. 7.03 sono
affrontati congiuntamente, pertanto prima ci saranno le
illustrazioni, una sola risposta e poi le repliche. Per illustrare
il Question Time, la consigliera Erika Guichardaz, ne ha
facoltà.
Guichardaz E. (PCP) -
La relazione relativa al
monitoraggio dei LEA attraverso il nuovo sistema di garanzia
dell'anno 2021, pubblicata al 31 maggio 2023 dal Ministero della
salute, consegna dei risultati pessimi per la nostra Regione.
Le uniche due Regioni ad avere punteggi inferiore alla soglia
della sufficienza dei 60 punti in tutte le macro aree analizzate,
area prevenzione, area distrettuale e area ospedaliera, sono la
Valle d'Aosta e la Calabria, in particolare la nostra Regione
registra 45,31 punti nell'area prevenzione, 49,31 punti nell'area
distrettuale e 52,59 punti nell'area ospedaliera. I risultati del
monitoraggio risultano ulteriormente peggiorati rispetto a quelli
presentati l'anno scorso.
Ora sappiamo bene che il sistema di garanzia rappresenta lo
strumento attraverso il quale il Governo assicura a tutti i
cittadini italiani che l'erogazione dei livelli essenziali di
assistenza avvenga in condizioni di qualità, appropriatezza e
uniformità, e abbiamo letto le dichiarazioni del direttore generale
dell'Azienda USL della Valle d'Aosta, il Dottor Massimo Uberti,
riportate dagli organi di stampa, in cui rileva come i dati
elaborati dal Ministero e integrati con indicatori standardizzati
sono naturalmente utili ma in alcuni casi non possono funzionare a
pieno applicati a realtà che si discostano di molto da parametri
standard ed evidenzia inoltre che serve un'ulteriore elaborazione
per chiarire i risultati che, alla luce di un'analisi specifica,
risultano sicuramente migliori.
Ecco, quindi, che chiediamo all'Assessore chiarimenti rispetto a
quest'elaborazione regionale richiamata dal dottor Uberti e di
esplicitare quando sarà avviata, da chi verrà svolta e se sono
intercorse interlocuzioni con il Ministero al fine di richiedere
deroghe per la nostra peculiarità.
Presidente -
Per l'illustrazione del Question Time 7.03,
consigliere Manfrin ne ha facoltà.
Manfrin (LEGA VDA) -
I due Question Time sono appunto
coincidenti rispetto alle criticità che espongono; sono stati
esposti già alcuni punti, io ritengo che sia opportuno evidenziarne
degli altri, perché il fatto di vedere sbattuto in prima pagina un
titolo come "I livelli essenziali di assistenza 14 Regioni
promosse, 7 bocciate, a Valle d'Aosta e Calabria la maglia nera"
credo che non faccia sicuramente piacere, non fa piacere ai
Valdostani, non fa piacere sicuramente a nessuno leggere un titolo
di questo tipo perché di sicuro non qualifica la nostra Regione ma
la squalifica completamente. Ancora peggio però - è stato
evidenziato - è leggere la tabella per quanto riguarda le
valutazioni, la tabella peraltro riporta che in due valutazioni su
tre la Valle d'Aosta è la peggiore di tutta Italia e in una, la
penultima, è sopra ma di poco, direi che sicuramente non c'è nulla
di cui vantarsi.
Ho letto però anche io le dichiarazioni formulate da parte del
responsabile della USL, che però ci dice una cosa: "Beh, qui sono
dei dati elaborati, indicatori standardizzati e quant'altro", però
io non ho sentito fare le stesse dichiarazioni quando la Valle
d'Aosta aveva soltanto un'insufficienza o quando ne aveva due, cioè
non si è detta la stessa cosa, allora mi chiedo se i dati sono
standardizzati, non sono applicabili, bisogna affinarli meglio, per
quale motivo in altri anni, in anni differenti, si è riusciti a
raggiungere un risultato migliore d in questi invece no? Questa è
sicuramente una domanda che dobbiamo farci, di certo però le tante
persone che attualmente si lamentano per il servizio fornito dalla
sanità valdostana... soltanto oggi una signora mi ha detto che un
esame che ha prenotato da tempo le è stato comunicato che non potrà
essere eseguito mai, doveva farlo oggi e non potrà più essere
eseguito, di certo valutazioni di questo tipo non aiutano a
comprendere e a migliorare l'immagine che è stata data.
Quindi con quest'interrogazione chiediamo quali siano le azioni
messe in campo per contrastare tali giudizi negativi e migliorare i
LEA regionali.
Presidente -
Per la risposta, l'assessore Marzi.
Marzi (SA) -
Ringrazio anche i colleghi perché,
nonostante si sia cercato di spiegare con il comunicato stampa di
giovedì specificatamente alcuni dati puntuali, è utile magari
utilizzare il Consiglio per le domande e anche per le risposte per
cercare di ribadire ed essere ancora più chiari su alcuni temi.
Infatti il monitoraggio dei LEA relativo all'anno 2021 è
effettuato dal Ministero della Salute sulla base degli indicatori
del cosiddetto "Nuovo sistema di garanzia".
Alcuni degli indicatori risultano determinanti nel contribuire
al risultato negativo riassuntivo. È il caso dell'indicatore
pensato per Regioni di altre dimensioni in termine di territorio e
popolazioni che penalizza naturalmente a priori la nostra Regione.
Questo sia per i piccoli numeri che costituiscono la base
statistica, sia per la specificità legata al tipo di organizzazione
strutturata sul bacino di utenza, che non corrispondono ai minimi
definiti dalle norme nazionali di riferimento per ciò che attiene
al Servizio sanitario regionale.
Al punto 5.3.2 della relazione di monitoraggio dei LEA sui
risultati dell'anno 2021 è riportata infatti la scheda
riepilogativa dedicata alla Valle d'Aosta, dove sono sintetizzati
gli indicatori critici che determinano il nostro giudizio.
Come abbiamo già comunicato, fra quelli che presentano delle
criticità rilevanti per la nostra realtà, ci sono i seguenti:
l'area ospedaliera e l'intervallo allarme-target dei mezzi di
soccorso, è evidente che caratteristiche e complessità del nostro
territorio siano pressoché un unicum a livello nazionale e che non
tener conto di tali situazioni penalizzi la valutazione. Il tempo
ottimale d'intervento previsto è infatti lo stesso sia per regioni
di pianura con grandi centri urbani che per la Valle d'Aosta,
regione interamente montana dove il 60% degli interventi avviene al
di sopra dei 2 mila metri di altezza.
Gli interventi per le neoplasie alla mammella eseguiti in
reparti con volume di attività d'interventi annui superiori a 105,
con tolleranza del 10%: anche in questo caso le dimensioni della
nostra regione non sono comparabili a quelle di regioni con milioni
di abitanti ed è evidente che una popolazione limitata influisce
sulla possibilità di raggiungere tale numero minimo che viene
considerato dal target, permettetemi anche di rilevare, per
fortuna.
Percentuali di parti cesarei per i punti nascita sotto i mille
parti all'anno: lo standard nazionale non tiene conto del fatto
che, pur essendo inferiore ai mille parti all'anno, il nostro punto
nascite - unico regionale - svolge il ruolo di primo livello
avanzato, assistendo parti ad uno stadio gestazionale precoce.
Inoltre la lontananza dal centro di rianimazione pediatrica,
cioè l'Ospedale Regina Margherita di Torino, implica - per ragioni
di sicurezza - un maggior ricorso al taglio cesareo.
L'area territoriale, e cioè il tasso di pazienti trattati in
ADI: l'organizzazione valdostana, rispetto alle altre Regioni, vede
le OSS in carico alle Comunità montane. Questa specificità non
permette di conteggiare i dati del personale sanitario OSS che, non
essendo appartenenti alla USL, non risultano nei relativi flussi
sanitari e non vengono quindi considerati.
Gli anziani non autosufficienti in residenza sanitaria: anche in
questo caso influisce la tipicità valdostana delle micro comunità
in cui l'Azienda fornisce l'assistenza sanitaria; i dati delle
stesse però, essendo in capo alle Comunità montane per circa l'80%,
nel caso di ricovero non appaiono nei flussi ministeriali e non
sono quindi conteggiati dal Ministero.
L'Azienda USL riferisce inoltre, venendo alle giuste
sollecitazioni del collega Manfrin, che dal 2022 è in atto il
lavoro di audit sugli indicatori risultati più critici nel corso
dell'ultimo monitoraggio disponibile, cioè quelli riferiti al 2020.
Gli effetti del lavoro di audit saranno riscontrabili nel
monitoraggio dei dati 2022/2023 e riguardano in particolare l'area
ospedaliera e l'intervallo per quanto riguarda i mezzi di soccorso,
perché nel 2023 è stata sottoscritta una nuova convenzione con
tutte le associazioni di soccorso con un incremento delle coperture
del 25%, che andrà a regime nella seconda metà di quest'anno.
Già per il 2022, con il progetto "Aree interne" si erano
migliorati i tempi d'intervento in un'area dell'Alta Valle.
La percentuale di re-ricoveri in psichiatria: nel corso di
quest'anno, dando seguito all'atto d'indirizzo regionale, l'Azienda
USL ha in corso la creazione finalmente del Centro di salute
mentale, finalizzata agli interventi territoriali che prevarranno
sui ricoveri ripetuti. Inoltre, con lo stesso obiettivo, è stato
attivato a fine 2021 il Day Hospital psichiatrico.
Proporzione di colecistectomie con degenza inferiore a 3 giorni:
è stato effettuato un audit e quest'anno è stato assegnato uno
specifico obiettivo di budget alla Struttura complessa di
chirurgia.
Per l'area territoriale inoltre, riguardo al il numero di
pazienti in ADI nel 2022, grazie alla sinergia tra Azienda e
Assessorato, si è riusciti a far inserire sul modello di flussi
standard i casi di ADI comprensivi di OSS delle Comunità montane -
quello che ho detto prima, che non vengono rilevati dal sistema - e
ciò ha naturalmente conseguito, come volevasi dimostrare, il
raggiungimento dei target fornitici.
Percentuali casi di deceduti per tumori assistiti dalle cure
palliative: è stata sottoscritta una nuova convenzione migliorativa
con la Onlus di riferimento, cioè la LILT, e si è potenziato
l'organico medico delle cure palliative, tramite l'avviso di
mobilità interno e ciò consente un maggior numero di prese in
carico, migliorando il risultato.
Per l'area prevenzione, relativamente alla vaccinazione in età
infantile, per un errore materiale è stato inviato un dato erroneo
rispetto ai due indicatori, che ha falsato il risultato finale. La
correzione di tale refuso riporta a un livello positivo la
valutazione sintetica ma non è stata apportata in tempo per
modificare l'analisi.
In sintesi, e chiudo, questo monitoraggio evidenza problemi
oggettivi nella raccolta dati sui quali si sta lavorando per
migliorare i riscontri futuri, ma non è questo l'osservatorio più
corretto per inquadrare il nostro servizio sanitario regionale, che
esiste, funziona e per il quale siamo chiamati a lavorare e
collaborare per preservarlo e migliorarlo, assieme a tutte le
persone che ci lavorano tutti i giorni, per la salute della nostra
comunità.
In sintesi, questo monitoraggio evidenzia un problema oggettivo
nella raccolta dei dati, per cui il risultato che il monitoraggio
dà non è buono e non fa una fotografia corretta del Servizio
sanitario regionale valdostano.
Presidente -
Consigliera Erika Guichardaz, ne ha
facoltà.
Guichardaz E. (PCP) -
Il dato è che anche oggi è riuscito
a non rispondermi perché io non ho capito quando sarà avviata
l'analisi, chi la svolgerà e quali interlocuzioni vi siano state
con il Ministero, puntualmente.
Quello che fa specie è che la nostra Regione, che era invidiata
da tutti per i servizi, si trova a essere invece bocciata
fortemente, e questo lei lo ha già detto: riguarda i numeri della
popolazione, l'organizzazione dettata della possibilità
dell'autonomia... ma l'autonomia dovrebbe essere semplicemente un
valore aggiunto!
Crediamo poi di non essere l'unica regione montana e soprattutto
in regioni che hanno paesini sperduti, e penso a quelli del
Piemonte, non credo che sia più facile il soccorso, come sulle
isole oppure nella laguna veneta.
Sull'ADI poi stupisce che il problema fosse solo di carattere
tecnico informatico, perché a questo punto ci chiediamo - e la
stessa cosa le potrei dire sulla copertura vaccinale dei bambini -
chi è che manda i dati e chi li controlla.
In tutto questo vorrei evidenziare che la cosa peculiare che
viene evidenziata anche dal direttore generale non permette a noi
di dire: "Abbiamo pessimi risultati a fronte della spesa sanitaria
più alta della media nazionale", poi non so lei ma tutti noi
riceviamo ogni giorno segnalazioni di persone che stanno giornate
sulle barelle in Ospedale, persone che non hanno i turni di guardia
medica, liste d'attesa infinite, eppure sembra che il problema sia
dei dati nazionali e non di quello che rileviamo ogni giorno.
Naturalmente spero che venga esplicitare gli indicatori bene in
Commissione o nel prossimo Consiglio sul Piano salute.
Presidente -
Consigliere Manfrin ne ha facoltà.
Manfrin (LEGA VDA) -
Vede, assessore Marzi, io purtroppo
sono in questo consesso prima di lei e da prima di lei ho ricevuto
una risposta che anche lei ha fornito oggi, cioè: "Abbiamo fornito
in maniera erronea i dati al Ministero e poi abbiamo provato a
sostituire e precipitosamente a cambiare".
Ora io non so se vi sia qualcuno che continuamente manda dei
dati sbagliati al Ministero però, caspiterina, questa motivazione
mi sembra un poco deboluccia.
Prendo una su tutte le motivazioni che lei ha fornito,
Assessore, rispetto, per esempio, al tempo ottimale d'intervento:
lei ha detto che è stato fatto un intervento che tagliava i tempi
del soccorso in una zona dell'Alta Valle. Io spero che lei non si
riferisca all'area interna della Grand-Paradis, perché se lei si
riferisce a quella, dovrei innanzitutto correggerla sul fatto che
quella non è l'Alta Valle e in secondo luogo dovrei anche farle
notare che sì, quell'intervento ha posto un'ambulanza di servizio a
Cogne costantemente, ma ne ha posto un'altra per tagliare i tempi
d'intervento nella lontanissima Saint-Pierre. Praticamente ci sono
due ambulanze che stanno ferme per accorciare i tempi d'intervento:
una a Cogne giustamente che è una vallata laterale, e una a
Saint-Pierre.
Non ho capito esattamente quale sia la necessità di tagliare i
tempi lì e magari non in una zona che probabilmente è servita meno,
ma se questa è la strategia messa in campo per tagliare i tempi
d'intervento, obiettivamente non mi sembra particolarmente
efficace.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK