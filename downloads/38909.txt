Consiglio Regionale della Valle d'Aosta - Oggetto del Consiglio n. 2322 del 21 settembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Finaosta
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2322 del 21 settembre 2016 - Resoconto
OGGETTO N. 2322/XIV - Interrogazione: "Utilizzo delle risorse
disponibili nel bilancio in gestione ordinaria di Finaosta
S.p.A.".
Rosset (Presidente)
-
Punto n. 12 dell'ordine del
giorno. Ha chiesto la parola l'Assessore Perron; ne ha facoltà.
Perron (UV) -
Collega, come lei sa, la legge regionale n.
7/2006 che reca le disposizioni sulla Finaosta distingue due
diverse tipologie di intervento: la gestione ordinaria e la
gestione speciale. Le risorse depositate a vario titolo presso gli
intermediari finanziari e facenti capo alla gestione ordinaria sono
pari a 96,554 milioni di euro: sono cifre totalmente vincolate, in
quanto fanno parte del patrimonio di vigilanza. Queste risorse si
reputano essenziali dal punto di vista della valutazione della
solidità finanziaria della società; è una valutazione che viene
effettuata dalla Banca d'Italia. Le ricordo - ma lei lo sa - che
Finaosta è intermediario finanziario, quindi è iscritto all'albo
principale del Testo unico (articolo 106) e pertanto è un organismo
soggetto a rigidi controlli sull'esposizione complessiva da un
punto di vista finanziario. La normativa di vigilanza "esige" che
nessuna esposizione dell'intermediario nei confronti di un unico
cliente superi il 25 percento del patrimonio di vigilanza. Nel caso
di Finaosta l'esposizione nei confronti della Regione - questo è
effetto essenzialmente dovuto all'indebitamento con la Cassa
depositi e prestiti, di cui all'articolo 40 della legge n. 40/2010
- è in linea con il limite della normativa di vigilanza; una
riduzione del patrimonio di vigilanza non è possibile senza andare
a modificare l'indebitamento con la Cassa depositi e prestiti.
Lei mi chiede "se tali risorse disponibili sono investite, come
e quanto rendono annualmente": per brevità le do uno schema che
riassume tutto. Ci sono comunque i conti correnti ordinari presso
gli istituti bancari che equivalgono a 26 milioni di euro; vi sono
i depositi vincolati con un massimo di sei mesi presso istituti
bancari il cui valore è di 40 milioni; ci sono delle obbligazioni
emesse da istituti bancari per 23 milioni e ci sono delle polizze
di ricapitalizzazione a premio unico per 7,2 milioni: il totale dà
i circa 96 milioni di euro come citavo.
"Se Finaosta intende utilizzare queste risorse": non è possibile
utilizzare queste risorse, collega, in quanto - come le ho detto -
fanno parte del patrimonio di vigilanza a garanzia della solidità
finanziaria di Finaosta e un'eventuale riduzione comporterebbe una
modifica di quanto autorizzato con la legge n. 40/2010 che
finanziava le opere di cui lei è a conoscenza, quindi ci sarebbe la
necessità di individuare forme di finanziamento alternative agli
investimenti che sono collegati a questa normativa. Credo di averle
risposto.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
In pochi minuti non è facilissimo
confrontarsi su una tematica non semplice, Assessore, ma le spiego
perché abbiamo voluto fare questa iniziativa. Lei ha ben capito, ha
cercato di mettere insieme le regole a livello nazionale, a livello
nostro locale, e ci ha risposto - mi permetta di dire -
correttamente per quanto riguarda lo statuto di Finaosta e le
regole ad oggi in gioco. Non so se ha colto o non ha voluto
cogliere una nostra premessa - questa è una mia opinione -, anche
se molto stringata, in cui ho cercato di inserire questo passaggio:
"Considerato che per il 2017 è prevista l'armonizzazione di
bilancio (pareggio di bilancio)", ma è qui la chiave di volta
rispetto ai quesiti che abbiamo posto. La domanda era: oggi la
nostra finanziaria ha quel gruzzoletto, ha investito su cose
abbastanza sicure, robuste, che immagino rendano poco, e avevo
chiesto se poteva darci un ordine di grandezza. Se l'ha detto non
mi sembra di aver capito quanto rendono ad oggi, sempre l'ordine di
grandezza ovviamente, non i decimali. Era per capire, perché stiamo
parlando di quasi 100 milioni di euro, 40 sono su depositi
vincolati, gli altri su conti correnti, qualcosa sulle polizze e
poi 23 milioni su obbligazioni di banca.
La seconda domanda era sulle percentuali: parliamo dell'1
percento, del 2, dell'1,5, del 4 percento... il 4 percento di 100
milioni di euro sono comunque 4 milioni di euro all'anno... ma non
era questo il quesito principale.
La terza domanda era un po' quella che ci interessava. Mi
dispiace che il collega Perron non abbia voluto cogliere le
premesse, ma un domani cambierà il mondo anche per la Regione Valle
d'Aosta, come per tutte le Regioni, e parleremo di pareggio di
bilancio o di armonizzazione di bilancio, quindi la domanda è lì. È
normale che gli elementi poi vanno cuciti tra socio e Regione, da
una parte c'è la gestione speciale e il quesito sulla gestione
speciale non c'entrava nulla perché è un'altra cosa, ma qui invece
stavamo parlando di gestione ordinaria: cosa succederà fra qualche
mese, dato che fra qualche giorno io penso che inizieremo il
dibattito in commissione sul bilancio 2017 - quanto meno lo auspico
e lo speriamo - "se Finaosta intende utilizzare queste risorse e
distribuire gli utili e/o le riserve". Il quesito finale era sulla
terza domanda: cambierà un mondo fra tre mesi, abbiamo una parte in
cui oggi c'è quel gruzzoletto che è "congelato", ma nella gestione
ordinaria Finaosta potrà far qualcosa a seguito di modifiche per
quanto riguarda il pareggio di bilancio, l'armonizzazione,
altrimenti il dato dei 96 milioni lo si recuperava anche sul
bilancio, non c'era bisogno di fare un'iniziativa. Pertanto la
domanda finale di tutta l'operazione era: in gestione speciale c'è
un distributore, c'è un bancomat da una parte, c'è una carta di
credito, si dividono gli utili e, tramite delle delibere di Giunta,
si utilizzano gli utili, i dividendi delle società in attivo. Per
quanto riguarda invece la gestione ordinaria la questione è molto
più complicata e molto più complessa.
Torneremo comunque su questi elementi. Noi pensiamo che in
questi mesi si possa tuttavia quanto meno affrontare la questione.
Mi sono documentato su cosa stanno cercando di mettere in campo
altre Regioni: non hanno messo in campo nulla ad oggi, ma stanno
comunque cercando di capire se nel bilancio armonizzato qualcosa si
potrà fare per avere delle disponibilità in più e, di conseguenza,
andare ad allocare nelle leggi di settore interne di ogni singola
Regione. Mi spiace che l'Assessore si sia fermato sulle prime due
risposte di cui eravamo già a conoscenza; era la terza la novità,
ma c'è la possibilità comunque di affrontare il tema nelle prossime
settimane.
Presidente -
Il punto n. 13 è rinviato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK