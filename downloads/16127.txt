Consiglio Regionale della Valle d'Aosta - Oggetto del Consiglio n. 2477 del 2 aprile 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula
Oggetto del Consiglio n. 2477 del 2 aprile 1997 - Resoconto
SEDUTA ANTIMERIDIANA DEL 2 APRILE 1997
OGGETTO N. 2477/X Iniziative per il completamento dell'esame
delle pratiche di condono edilizio giacenti presso gli uffici
regionali. (Interpellanza)
Interpellanza Premesso che la Pubblica Amministrazione regionale
(Assessorato al Turismo e Sovrintendenza per i beni culturali ed
ambientali della Regione) non ha ancora terminato l'esame di tutte
le pratiche di condono edilizio giacenti presso i propri uffici sia
con riferimento al condono edilizio previsto dalla legge 28
febbraio 1985 n. 47, sia con riferimento al più recente
condono;
Rilevato che risulta intollerabile per il cittadino attendere
oltre un decennio per sentir pronunciato un provvedimento di
nulla-osta o di diniego di una pratica edilizia oggetto di
condono;
Considerato, altresì, che, l'inerzia della Pubblica
Amministrazione non consente al cittadino di regolarizzare, laddove
ammissibile, la propria posizione edilizio-urbanistica, né consente
alla stessa Pubblica Amministrazione di eliminare quei manufatti
che risultino palesemente in contrasto con l'ambiente;
Tenuto conto che l'apparato burocratico interessato da tali
procedure respinge con prepotenza ed indifferenza ogni sollecito
attivato dal cittadino che si trova alla mercé di sé stesso da
tempo immemorabile e ciò anche nell'ipotesi in cui quest'ultimo
attivi e richiami l'obbligo di risposta motivata della Pubblica
Amministrazione in punto normativa sulla trasparenza
amministrativa;
Preso atto che tale situazione non ha nulla da invidiare
all'inefficienza dello Stato e non può più essere ulteriormente
tollerata;
il sottoscritto Consigliere regionale
Interpella
l'Assessore competente per sapere:
- quali iniziative urgenti intende promuovere o sta promuovendo
per risolvere le problematiche suesposte;
- se intenda adottare provvedimenti sanzionatori e/o
disciplinari nei confronti dell'apparato burocratico che non
risponde efficientemente ai bisogni della comunità valdostana.
F.to: Dujany
Président La parole au Conseiller Dujany.
Dujany (PVA) Sull'argomento già tempo addietro ero intervenuto
con un'interpellanza, in cui tendevo ad evidenziare questa
lungaggine da parte dell'Assessorato al turismo e della
Soprintendenza nel dare risposta alle pratiche di condono edilizio
sia a quelle dell'anno 1985, sia a quelle di riferimento al più
recente condono. Mi riferisco alle pratiche attualmente giacenti
presso l'Amministrazione regionale. Mi era stato detto, anche in
relazione ad alcune di queste pratiche, che una commissione
apposita doveva essere integrata da un membro.
La sostituzione di un membro nell'ambito della commissione ha
richiesto circa 12 mesi di tempo; una volta sostituito questo
membro, la commissione funzionante ha espresso i suoi pareri,
adesso, nonostante questa commissione abbia espresso i suoi pareri,
i cittadini sono ancora in attesa da mesi di risposte da parte
dell'Ente pubblico.
Le conseguenze di tutto ciò sono che questi cittadini si
troveranno a subire non solo dei procedimenti penali, ma anche
delle condanne in relazione a questi procedimenti penali, per il
fatto che l'Amministrazione regionale non ha loro comunicato
l'esito della pratica di condono relativamente a queste pratiche
che riguardano le cosiddette pratiche vincolate.
Mentre abbiamo visto che i comuni stanno lavorando e hanno ormai
completato tutte le pratiche di condono laddove queste non abbiano
riguardato vincoli tali da dover mettere in gioco la Pubblica
Amministrazione regionale, vediamo dall'altra parte
l'Amministrazione regionale che via via che passano gli anni non
riesce a dare risposte.
Ora tutto questo mi pare che sia molto più similare ad un
atteggiamento tipico da ministero e, poiché crea nell'opinione
pubblica e nella nostra gente una sfiducia sempre più grossa,
ritengo utile denunciarlo.
Questi aspetti li ho già sollevati più volte all'Assessore
competente, ricevendo ogni volta delle assicurazioni; dall'altra
parte mi pare che ci sia una struttura burocratica che non è in
grado di rispondere, ma non solo. Perché nel momento in cui i
cittadini chiedono l'applicazione della legge sulla trasparenza
amministrativa, diffidano il Soprintendente, invitano l'Assessore a
pronunciarsi in merito al perché di tutta una serie di lungaggini,
ne emerge l'assoluta indifferenza.
Alcuni cittadini addirittura vengono mortificati, non da parte
certamente dell'Assessore, ma da parte di alcuni operatori
burocratici, per cui si vive in questa situazione di totale
inefficienza. E pensare che per un certo periodo di queste
problematiche se ne era occupato, nell'ambito dell'Assessorato, con
grande solerzia e preparazione l'Arch. Salussoglia, che aveva avuto
un incarico specifico per occuparsi di queste problematiche.
Attualmente lo stesso si trova oberato nel controllo delle varianti
ai PRG, nel controllo di quella che è l'applicazione delle aree
boscate, e risulta nell'impossibilità di far fronte a
quest'incombenza.
Abbiamo d'altro lato immobili su cui pende un ordine di
demolizione dagli anni settanta, quali per esempio il President,
sul quale non abbiamo ancora nessun riscontro da parte
dell'Amministrazione regionale. Mi piacerebbe qui che l'Assessore
all'ambiente così sensibile in materia ambientale, laddove non si
vanno a toccare interessi rilevanti, mostrasse la stessa
sensibilità anche in merito all'eliminazione di queste brutture
urbanistiche presenti in Valle perché è comodo fare discorsi di
tipo ambientale quando non si intaccano interessi rilevanti e forse
è più complicato quando su questi temi si dovrebbe tendere a dare
un messaggio di serietà.
Chiedo pertanto in quest'interpellanza quali iniziative intende
promuovere l'Assessore per uscire da quest'impasse di totale
inefficienza dell'Assessorato, e visto che siamo in un momento in
cui la burocrazia deve anche rispondere in modo responsabile della
propria attività, mi pare che sarebbe opportuno che l'Assessore
esercitasse anche un controllo sull'incapacità della burocrazia di
dare delle risposte al cittadino nei tempi che la legge sulla
trasparenza amministrativa fissa, ovvero in 60 giorni, senza che
debbano decorrere gli anni in attesa di risposta.
Président La parole à l'Assesseur du tourisme, sport et biens
culturels, Agnesod.
Agnesod (UV) L'interpellanza del Consigliere Dujany è
provocatoria nel suo contenuto e ancor di più nell'illustrazione
che ne è stata fatta. Adesso sto cercando di dare la risposta
rispetto ad alcuni argomenti che ha trattato nell'illustrazione.
L'Arch. Salussoglia non era il Responsabile di questo gruppo, lo
sta facendo, è il Responsabile del gruppo che sta lavorando sui
condoni e sta lavorando in modo egregio; sono state evase tutte le
pratiche presentate dai comuni, quindi non è che i comuni abbiano
presentato tutto.
Capisco che i comuni possano avere dei problemi per quanto
riguarda il dedicare le loro strutture tecniche soltanto a
quest'argomento e questo è comprensibile, però i comuni in questo
momento non ci hanno ancora inviato 3500 pratiche. Abbiamo fatto
due solleciti nel corso del 1996 perché ci inviassero questa
documentazione e lo stanno facendo molto lentamente; per questo
motivo il gruppo di lavoro che era stato costituito l'anno scorso è
stato di nuovo riproposto per un periodo nel 1997, per poter
evadere a mano a mano che le domande di condono ci arrivano dai
comuni anche queste domande.
Quest'argomento - tant'è vero che è la legge del 1985 il primo
condono, l'altro successivo è del 1995 - è stato affrontato da
questa Giunta, quindi è la Giunta che si è presa l'impegno di
affrontare questa tematica complessa e di non facile soluzione e lo
sta facendo in modo egregio, quindi mi pare molto strano che ci sia
su quest'argomento un'interpellanza in questi termini. In effetti
abbiamo evaso 2300 pratiche, siamo in attesa di queste altre 3000
che dovrebbero arrivarci e che stanno arrivando molto
lentamente.
Se non tutte le risposte sono ancora pervenute ci sono due
motivi. Il primo è perché, come dicevo prima, la domanda non è
ancora stata trasmessa dai comuni; il secondo è perché la domanda
pervenuta dai comuni è già stata esaminata ma non ha potuto ancora
essere spedita, infatti pur avendo già istruito le richieste rimane
la strozzatura di redigere, vistare e spedire le relative lettere e
ciò può essere fatto solo per quantità settimanali di un massimo di
un centinaio perché per un numero più alto non possiamo forzare il
resto della struttura, spedizioni e archiviatura. Non ci dobbiamo
dimenticare che il resto della struttura deve far fronte
annualmente ad oltre 6000 autorizzazioni.
La fase istruttoria di queste autorizzazioni prevede un lungo
iter: c'è l'istruttoria a cura dell'ufficio, quindi i dati generali
del richiedente, lo stato dell'immobile, i riferimenti catastali, i
riferimenti urbanistici; c'è la qualificazione del documento e
quindi nuova domanda di condono, domanda di rinnovo di condono,
adempimento di verifica, informazioni in merito al piano regolatore
comunale, all'area in cui ricade e quindi alla zona, e norme di
tutela riguardanti l'immobile in oggetto di abuso, quindi rispetto
alla 1089/39, alla 1497 oppure alla 431, quindi territori
contermini ai laghi, ai corsi d'acqua, alle montagne per la parte
eccedente ai 1600 metri, eccetera.
Ripeto, è una fase istruttoria complessa, tipologia di
intervento, poi c'è la manutenzione ordinaria e straordinaria,
restauro, risanamento conservativo, ristrutturazione edilizia.
Sono queste motivazioni che comportano sicuramente una
complessità nell'esaminare queste pratiche, di conseguenza una
difficoltà di arrivare ad evadere tutto. Ma come dicevo prima, le
2300 pratiche che sono arrivate sono state già tutte istruite. Mi
pare che questa sia una risposta concreta che va nella direzione di
dare finalmente al cittadino che lo richiede una risposta precisa
in questo settore.
A fronte di questi numeri invito il Consigliere Dujany a
svolgere un'indagine sugli uffici regionali, per dirmi in quali
altri uffici abbiano svolto un simile carico di lavoro, e per
suggerirmi quali possono essere quei provvedimenti sanzionatori e
disciplinari che lui mi indica e che vorrebbe che adottassi nei
confronti di queste persone che operano in questo settore.
Mi stupisce l'accusa che ha fatto di prepotenza ed indifferenza
con cui gli uffici tratterebbero i cittadini; per la verità ho
potuto sempre rilevare apprezzamento per la disponibilità e la
cortesia che questi impiegati hanno dimostrato nei confronti di
tutti coloro che si sono rivolti presso questi uffici. Pregherei il
Consigliere Dujany di citarmi fatti e persone in modo che si possa
eventualmente contestarli ai dipendenti e prendere i provvedimenti
relativi.
Quanto alla pratica abituale del sollecito, ricordo che le
richieste sono state esaminate secondo la data di presentazione e
che la Giunta ha disposto che vengano anticipate solo quando
esistano scadenze rilevanti quali l'udienza in pretura per non
intralciare il lavoro anche degli altri enti e servizi coinvolti,
quindi abbiamo dato la precedenza soltanto in questi casi.
Quanto all'inefficienza delle strutture, posso dire che nessuna
struttura può essere dimensionata per le emergenze o per i
provvedimenti straordinari. Il condono edilizio è stata
un'emergenza mai affrontata prima, ma affrontata soltanto l'anno
scorso, fine 1995 inizio 1996, e l'augurio che possiamo fare è che
sia l'ultimo condono edilizio che lo Stato mette in atto perché il
condono già di per sé è anomalo e molto penalizzante nei confronti
dei diritti di tutti gli altri cittadini. Non è sicuramente
un'azione che porta del beneficio al cittadino, anzi incoraggia
l'abuso da un certo punto di vista.
Augurandoci che questo sia l'ultimo condono, non possiamo
pensare di potenziare le strutture in funzione di un'emergenza. Se
poi il Consigliere Dujany ha in mente qualcos'altro o qualche altra
accusa precisa, lo pregherei di volermene fare un appunto
circostanziato, ma lo pregherei nel contempo di evitare di gettare
genericamente discredito su un lavoro che ritengo si stia facendo
attualmente al meglio.
Président La parole au Conseiller Dujany.
Dujany (PVA) Devo ribadire con quest'osservazione: il fatto che
l'Assessorato abbia istruito 2300 pratiche perché così dice
l'Assessore, ma che non sia in grado di spedire più di 100 lettere
alla settimana, al cittadino interessa poco, al cittadino interessa
avere la risposta. Che poi al suo interno l'Assessorato abbia già
istruito la cosa a distanza di 10 anni, interessa pochissimo anche
perché i procedimenti penali che sono a carico di questi cittadini
vanno comunque avanti indipendentemente dal fatto che l'Assessore
dica che queste pratiche sono istruite.
Quello che conta per il cittadino è ricevere la lettera o di
assenso al condono o di diniego.
Quindi pregherei l'Assessore di completare l'iter e, se la
capacità di evasione dei suoi uffici fosse stata effettivamente di
100 lettere alla settimana, da oltre un anno avrebbero potuto
tranquillamente essere spedite tutte. Temo che la capacità di
evasione sia molto più limitata.
Sta di fatto che, al di là dell'istruttoria esperita, questi
cittadini non hanno la comunicazione del provvedimento e interessa
veramente poco a loro quest'aspetto. Fra l'altro sono situazioni
che hanno procedimenti penali in corso e faccio anche esempi
concreti, se l'Assessore me li richiede. Ne prendo uno a caso:
Belenda Pelissier, ai sensi della legge sulla trasparenza
amministrativa, ha invitato formalmente l'Assessore e il
Soprintendente a dare risposte concrete...
Presidente ... scusi, collega, i casi personali lei sa che non
possono essere trattati...
Dujany (PVA) ... siccome mi chiede l'Assessore di fare esempi
concreti, ritengo di doverglieli fare, con tanto di nomi e
cognomi.
Non è stata data nessuna risposta nei termini, nonostante si
fossero chiariti anche i termini del procedimento penale che
riguardano questi cittadini e ciò dimostra la totale insensibilità.
Questi sono fatti concreti, poi gliene potrei portare almeno
un'altra decina che sono a mia conoscenza, ma questo lo farò
personalmente.
Quello che mi interessa evidenziare è che le risposte mancano
ancora, al di là del fatto che l'istruttoria sia stata
esperita.
Avevo chiesto all'Assessore quali iniziative urgenti intende
promuovere o sta promuovendo per risolvere tali problematiche;
sotto questo profilo non ho avuto nessuna risposta se non il fatto
di dire che c'è una difficoltà di battitura delle lettere da parte
dei suoi uffici. Mi pare che la problematica non sia così
semplicistica, perché mi risulta che manchi anche colui che redige
materialmente l'atto; dopo che l'istruttoria ha dato un certo
risultato ci vuole il dirigente che rediga l'atto amministrativo e
l'ultima fase è quella della battitura. Mi pare che l'Assessore non
abbia valutato questi aspetti concreti.
Tornerò fra qualche mese sull'argomento, se continuerà ad
esserci un'omissione da parte sua.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK