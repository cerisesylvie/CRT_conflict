Consiglio Regionale della Valle d'Aosta - Oggetto del Consiglio n. 798 del 8 novembre 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 798 del 8 novembre 1989 - Resoconto
OGGETTO N. 798/IX - LAVORI DI COSTRUZIONE DELLA FUNIVIA
STAFAL-GABIET IN COMUNE DI GRESSONEY-LA-TRINITE'
(Interrogazione)
PRESIDENTE:
Do lettura della interrogazione presentata dal
Consigliere Riccarand ed iscritta al punto 4 dell'ordine del
giorno.
INTERROGAZIONE
PRESO ATTO che, da alcuni mesi, sono iniziati i lavori di
costruzione della funivia Stafal-Gabiet in Comune di
Gressoney-La-Trinité;
APPRESO che martedì 17 ottobre si è purtroppo verificato un
incidente mortale sui cantieri della funivia;
RIBADITO che tale opera risulta al sottoscritto essere priva di
regolare autorizzazione poiché mancano sia l'autorizzazione previa
ai sensi dell'art. 15 della legge regionale 15 luglio 1982, n. 32,
sia l'autorizzazione della Direzione Generale della Motorizzazione
Civile e dei Trasporti (MCTC);
RICORDATO che il DPR n. 753/1980 concernente "Nuove norme di
polizia, sicurezza e regolarità dell'esercizio delle funivie e di
altri servizi di trasporto", prevede che nessuna opera per la
costruzione di impianti di trasporto collettivo possa essere
iniziata senza apposita autorizzazione rilasciata dai competenti
uffici della MCTC e senza preventiva approvazione dei progetti da
parte della MCTC e della Regione;
EVIDENZIATO che al sottoscritto le opere in corso per la funivia
Stafal-Gabiet risultano essere prive di tali autorizzazioni ed
approvazioni;
sottoscritto Consigliere regionale
INTERROGA
la Giunta regionale per conoscere:
1) quali sono state le cause del mortale incidente verificatosi
sul cantiere della funivia Stafal-Gabiet e se i lavori in corso
erano regolarmente autorizzati;
2) in che data e con quale provvedimento la MCTC ha autorizzato
i lavori per la costruzione della funivia Stafal-Gabiet ed inoltre
in che data e con quali provvedimenti l'Amministrazione regionale
ha approvato il progetto della funivia Stafal-Gabiet;
3) in che data la Società "Gressoney Servizi" ha presentato i
documenti previsti per l'autorizzazione previa ai sensi della legge
regionale 32/1982 ed in che data e con quali provvedimenti tale
autorizzazione previa è stata rilasciata;
4) qual è il costo previsto per la costruzione della funivia
Stafal-Gabiet, con quale modalità sono stati affidati i lavori, con
quale provvedimento la Regione ha finanziato l'opera.
PRESIDENTE:
Ha chiesto la parola
l’Assessore all'Industria, Commercio, Artigianato e
Trasporti, Lanivi; ne ha facoltà.
LANIVI (ADP):
Rispondo solo ai primi tre punti
dell'interrogazione del Consigliere Riccarand, perché al quarto
risponderà l'Assessore al Turismo, Urbanistica e Beni Culturali
Faval.
Il giorno 17 ottobre 1989, un dipendente dell'impresa
costruttrice, mentre stava montando una teleferica per il trasporto
di materiali, sita nel vallone di Mosse ed a servizio della
costruenda funivia Stafal-Gabiet, è stato colpito al petto da una
fune, uscita dal morsetto per cause imprecisate, ed è deceduto per
sfondamento della cassa toracica.
Le cause dell'incidente, la meccanica e quanto altro si
riferisce al grave evento, sono oggetto di un'inchiesta
giudiziaria. L'impianto è stato immediatamente sequestrato ed i
lavori di costruzione della teleferica sono stati sospesi.
La teleferica, in corso di montaggio, non era stata autorizzata
dall'organo competente, che è il Sindaco del Comune di
Gressoney-La-Trinité, in forza del RD 25 agosto 1908, n. 829,
regolamento per l'esecuzione della legge 13 giugno 1907, n. 403,
recante: "Sull'impianto di vie funicolari aeree". L'impianto della
teleferica avrebbe dovuto avere l'autorizzazione del Comune, previa
presentazione del progetto dell'impianto, da trasmettere al
Ministero dei Trasporti, Ufficio speciale per i Trasporti ed
Impianti fissi di Torino, il quale avrebbe dovuto dare il
preventivo parere.
Qualora, oltre al trasporto di materiale dell'impresa, la
teleferica avesse dovuto trasportare anche i dipendenti della
stessa impresa, la domanda del progetto avrebbe dovuto essere
trasmessa al Presidente della Giunta regionale, per
l'autorizzazione che da rilasciarsi solo dopo il competente parere
dello stesso Ministero dei Trasporti.
Punto numero due. La predetta teleferica è stata prevista
dall'impresa costruttrice per poter costruire la funivia
Stafal-Gabiet, i cui lavori erano in corso alla data
dell'infortunio mortale.
I lavori di costruzione di tale funivia erano privi
dell'autorizzazione che avrebbe dovuto essere rilasciata dal Comune
e che è prescritta dall'articolo 3 del DPR 11 luglio 1980, n. 753
("Nuove norme in materia di polizia, sicurezza e regolarità
dell'esercizio delle ferrovie e di alti servizi di trasporto"),
nonché dall'articolo 23, comma 6, della LR 15 luglio 1982, n. 32
("Disciplina dei servizi di trasporto collettivo di persone e di
cose").
L'autorizzazione all'inizio dei lavori non poteva comunque
essere rilasciata, in quanto l'intero progetto di costruzione della
funivia deve essere approvato dalla Giunta regionale, la quale non
lo può approvare finché non ottiene il nullaosta per la sicurezza
da parte del Ministero dei Trasporti. Alla data odierna,
quest'ultimo non ha ancora rilasciato il nullaosta relativo, perché
l'intero progetto è ancora in fase di esame presso lo stesso
Ministero.
Il Servizio regionale dei Trasporti, a cui per legge spettano
compiti di vigilanza e di polizia, in seguito ad accertamenti
formali, ha contestato alla società Gressoney-Servizi l'avvio
abusivo dei lavori. In data 30 ottobre, lo stesso Servizio ha
formalmente diffidato la società dal continuare i lavori,
denunciando all'autorità giudiziaria la violazione penale
dell'articolo 3 del DPR n. 753 del 1980, che vieta appunto l'avvio
di lavori senza la prescritta autorizzazione.
Punto tre. La società Gressoney-Servizi ha chiesto
l'autorizzazione previa, ai sensi degli articoli 19 e 20 della LR
n. 32 del 1982, in data 15 febbraio 1989. Tale autorizzazione
previa non è stata ancora rilasciata per mancanza di documentazione
necessaria alla definizione autorizzativa.
PRESIDENTE:
Ha chiesto la parola
l’Assessore al Turismo, Urbanistica e Beni
Culturali, Faval; ne ha facoltà.
FAVAL (UV):
Alle domande del quarto punto
dell'interrogazione possiamo rispondere dicendo che il costo
globale ammonta a 9.255.000.000 di lire, secondo un preventivo
allegato all'istanza di finanziamento presentata da parte della
Gressoney-Servizi in base alla legge n. 46 del 1985.
I lavori sono stati affidati dalla società Gressoney-Servizi
alla Aosta-Funivie, che è risultata la migliore offerente nei
confronti delle tre ditte interpellate: Gressoney-Servizi, Agamatic
e Leitner.
In attesa dell'approvazione della legge riguardante i
finanziamenti alle società di impianti di risalita, la Regione ha
concesso un finanziamento a tasso agevolato di 2 miliardi di lire
con deliberazione di Giunta n. 7020, assunta in data 7 luglio 1989,
sempre in base alla legge n. 46 del 1985.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Io ritengo estremamente grave questa
vicenda della funivia Stafal-Gabiet ed estremamente preoccupanti le
affermazioni fatte oggi dagli Assessori competenti in questa
sede.
In pratica noi ci troviamo di fronte all'avvio di lavori
completamente abusivi, che sono stati iniziati al di fuori di ogni
norma e regola ed in aperta violazione di quanto previsto dalle
leggi dello Stato e della Regione, sui quali però non c'è stato
alcun intervento da parte dell'Amministrazione regionale fino a
quando non si è verificato quell'incidente mortale sul lavoro e
fino a quando il problema non è stato sollevato con questa
interrogazione: solo allora c'è stato l'intervento dei competenti
Servizi regionali, che hanno provveduto, sempreché io abbia ben
compreso, a diffidare e a denunciare la società Gressoney Servizi
per questo tipo di intervento.
Credo che fosse evidente e notorio a tutti che i lavori erano
già partiti fin dall'estate scorsa e che tra l'altro erano partiti
in presenza di ricorsi inoltrati al Tribunale Amministrativo
Regionale da parte di numerosi cittadini di Gressoney, senza che
sia mai stato presentato un progetto globale di intervento rispetto
a questo impianto. Anche noi in Commissione avevamo chiesto che ci
fosse un progetto globale, che comprendesse non solo l'impianto di
risalita, ma anche la pista di rientro, la pista di discesa, il
problema dei parcheggi e di quello che si intende fare
dell'impianto da Orsia a Gabiet che sta per essere chiuso, in modo
da avere una visione complessiva di quello che si intende fare in
quel comprensorio.
Tutto questo non esiste, così come non esiste neanche la legge
che dovrebbe finanziare questo intervento, perché si tratta di una
legge che prima non è stata vistata dal Presidente della
Commissione di Coordinamento e poi è stata impugnata di fronte alla
Corte Costituzionale e quindi noi non abbiamo neppure la certezza
di quel provvedimento in tema di finanziamento.
In ogni caso (questo è il fatto più grave), si tratta di un
intervento su cui la Giunta regionale, da una parte, non ha neanche
rilasciato l'autorizzazione previa che, in base alla legge sui
trasporti, è l'atto fondamentale da cui devono scaturire tutti gli
interventi successivi, mentre sul quale, dall'altra, dice: "Ma noi
abbiamo concesso un mutuo di un paio di miliardi con una
deliberazione".
E' un comportamento completamente contraddittorio, perché non si
capisce come sia possibile concedere un mutuo per un intervento che
non è stato neanche autorizzato nella fase previa per quanto
riguarda le procedure; per un impianto che non ha nessun
nulla-osta, che pure è obbligatorio, del Ministero dei Trasporti
per quanto riguarda gli aspetti tecnici; per un progetto che non è
mai stato approvato e che quindi non esiste da nessuna parte. Io
credo che questo modo di procedere sia veramente grave, perché
tende a mettere tutti di fronte al fatto compiuto: una volta che
sono state realizzate la stazione di partenza e quella di arrivo e
che sono stati messi i piloni, è chiaro che non si potrà più fare a
meno di fare l'impianto, senza però che prima siano state seguite
tutte le procedure previste dalla legge e senza che prima sia stato
discusso ed approvato un progetto complessivo rispetto a
quest'opera.
Io credo quindi che, di fronte a questa grave inadempienza, sia
necessario che la Giunta assuma i provvedimenti conseguenti, perché
qui ci troviamo di fronte ad un fatto non solo di scorrettezza
amministrativa, ma di rilevanza penale, e che evidentemente
sospenda qualsiasi intervento di finanziamento, proprio perché non
ci sono i presupposti per intervenire finanziariamente in questa
direzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK