Consiglio Regionale della Valle d'Aosta - Oggetto del Consiglio n. 879 del 18 novembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COOPERAZIONE
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 879 del 18 novembre 2009 - Resoconto
OGGETTO N. 879/XIII - Interpellanza: "Iniziative per
garantire una gestione omogenea delle strutture pubbliche concesse
in gestione alle cooperative".
Interpellanza
Vista la funzione determinante delle cooperative in Valle
d'Aosta;
Tenuto conto della situazione che sta investendo quest'area
produttiva e occupazionale;
Viste le iniziative già presentate in questa legislatura dal
nostro gruppo consiliare in merito a tale settore;
Visto che, considerando la complessità ed il mutamento
normativo, le Convenzioni riguardanti i fabbricati sedi delle
cooperative o associazioni agricole sono state rinnovate sino al
31.12.2009;
i sottoscritti Consiglieri regionali
Interpellano
l'Assessore competente affinché illustri:
1) quali sono le iniziative intraprese o che si intendono
assumere per garantire una gestione omogenea e coerente dei
fabbricati e degli impianti di proprietà pubblica adibiti alla
produzione lattiero-casearia e concessi a cooperative, associazioni
o privati;
2) in che maniera il Governo regionale intende regolamentare,
in maniera uniforme e coordinata, l'affidamento e la gestione di
tutti i fabbricati realizzati con risorse pubbliche, perché siano
garantiti la trasparenza delle procedure e gli obiettivi di utilità
collettiva per i quali sono stati realizzati;
3) i tempi e i modi previsti per raggiungere tali obiettivi,
vista la necessità di evitare danni alla produzione agricola e
lattiero-casearia con conseguenti ricadute economiche
negative.
F.to: Chatrian - Giuseppe Cerise
Presidente
- La parola al Vicepresidente Chatrian.
Chatrian (VdAV-R)
- Grazie, Presidente. Assessore, noi
torniamo su un dossier già presentato lo scorso anno e vorremmo
conoscerne lo stato dell'arte, visto e considerato che un anno fa
si prorogavano, di un anno, e si rinnovavano, di un anno, i
contratti e le convenzioni con tutti i fabbricati produttivi:
cooperative e non solo, associazioni e non solo, per rimodellare,
ristrutturare diciamo così l'impianto, i parametri, gli oneri, la
parte gestionale, a terzi, e la possibilità di condurre e
nuovamente rimettere nero su bianco nuovi contratti.
La nostra interpellanza quindi mira a conoscere: quali sono
state le iniziative intraprese e, se sono state intraprese, quali e
come possono essere assunte, ed in che maniera il Governo regionale
intende regolamentare, in maniera uniforme e soprattutto
coordinata, l'affidamento e la gestione di tutti questi fabbricati
di proprietà regionale, realizzati con risorse pubbliche, perché
siano garantiti la trasparenza delle procedure e gli obiettivi di
utilità collettiva per i quali sono stati realizzati; infine -
nella parte conclusiva, forse la più importante - chiediamo i tempi
e i modi previsti per raggiungere questi obiettivi importanti,
soprattutto legati al fatto che c'è la necessità di evitare in
questo momento danni ulteriori alla produzione agricola e
lattiero-casearia con conseguenti ricadute economiche negative. Un
anno fa lei diceva:
"il discorso è complesso e tutto questo
verrà valutato dalla commissione istituita con il possibile
coinvolgimento di tutti i soggetti preposti ed interessati"
.
Grazie.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie, Presidente. Credo che il
Consigliere interpellante abbia già sottolineato le questioni che
sono emerse già quando si era esaminata questa problematica. È
stato ricordato che un anno fa era necessario approfondire una
tematica così complessa e soprattutto una tematica che è stata
oggetto in questi anni di un'evoluzione anche dal punto di vista
dei riferimenti normativi, che sicuramente vanno analizzati a
fondo, tenuto conto dell'importanza di queste problematiche per
quel che riguarda le attività di quel settore così importante per
il nostro comparto, che sono le cooperative e soprattutto le
strutture che da tali cooperative sono utilizzate per lo
svolgimento delle loro attività.
Le strutture appartenenti al patrimonio regionale dedicate alla
trasformazione e commercializzazione dei prodotti agricoli, ai
sensi della legge regionale 6 luglio 1984, n. 30 e ai sensi delle
successive delibere di Consiglio regionale, la n. 616 del 12 maggio
1999 e la n. 747 del 16 giugno 1999, sono state a suo tempo
concesse in comodato d'uso gratuito a cooperative regionali, ad
associazioni e consorzi (quindi nessun privato) operanti nel
settore della trasformazione e commercializzazione di prodotti
agricoli. Allo scadere delle convenzioni - che non è uno scadere
contemporaneo, ma ci sono delle scadenze differenziate -, non
essendo possibile effettuare un rinnovo alle medesime condizioni in
relazione al mutato quadro normativo comunitario statale e
regionale - ricordo, ad esempio, che la legge n. 30/1984 è stata
abrogata dalla legge regionale n. 32/2007 e si tratta della legge
di riferimento per quel che riguarda gli aiuti di Stato, nel caso
specifico sono gli aiuti regionali -, la Giunta con deliberazione
n. 3548 del 5 dicembre 2008 ha provveduto al rinnovo temporaneo
delle convenzioni fino al 31 dicembre 2009, come è stato ricordato,
demandando ad un'apposita commissione il compito di studiare e
valutare le modalità, i parametri e gli oneri per la gestione e lo
sfruttamento delle strutture, nonché i rapporti con le strutture
cooperativistiche operanti sul territorio regionale. Con il rinnovo
si sono voluti evitare danni allo specifico comparto produttivo e
le conseguenti ricadute negative a livello economico ed
occupazionale e nel contempo poter effettuare un'analisi precisa e
circostanziata della situazione, anche questo è stato
ricordato.
Con delibera della Giunta regionale n. 182 del 30 gennaio 2009
la Giunta ha provveduto alla nomina della commissione, la cui
composizione è stata individuata prevedendo la partecipazione di
diverse professionalità e in rappresentanza di tutte le figure
coinvolte: due dirigenti del Dipartimento agricoltura, un dirigente
del Dipartimento bilancio, finanze e patrimonio, un dirigente del
Dipartimento politiche strutturali ed affari europei, un
rappresentante della Fédération des coopératives valdôtaines,
infine un consulente legale esterno. La commissione si è riunita
più volte nel corso dell'anno e, partendo da un'analisi dettagliata
struttura per struttura della situazione attuale, ha proseguito
valutando in maniera puntuale svariate soluzioni, valutando la
conformità con il quadro normativo vigente e tenendo in debita
considerazione la peculiarità del settore cooperativistico. Ogni
membro della commissione ha condotto degli approfondimenti per
quanto di sua competenza, riportando di volta in volta alla
commissione ogni elemento acquisito. La commissione inoltre ha
provveduto ad effettuare una minuziosa indagine delle normative di
settore presenti in altre regioni italiane, al fine di evidenziare
eventuali analogie utili alla risoluzione della problematica.
Nell'ultima riunione, tenutasi il 10 novembre scorso, la
commissione ha decretato di predisporre un documento riassuntivo
delle valutazioni e degli approfondimenti effettuati che
evidenziasse le possibili opzioni individuate. Tale documento è in
fase di predisposizione e sarà presentato prossimamente alla
valutazione della Giunta.
Presidente
- La parola al Vicepresidente Chatrian.
Chatrian (VdAV-R)
- Grazie, Presidente. Assessore, avevo
cercato di saltare a piè pari la storia e la cronistoria di cui lei
nuovamente ci ha portato a conoscenza. Due considerazioni: la prima
di ordine più politico. Lei ha citato molto bene un cambiamento di
impianto e di strumenti: la legge n. 32 del dicembre 2007, due anni
fa. Due anni fa l'impostazione data anche negli atti amministrativi
successivi è stata chiara, dettagliata e indubbiamente traccia un
percorso nuovo, probabilmente un percorso difficile come lei ha
citato, un percorso anche non semplice da percorrere, sul quale non
è facile trovare delle soluzioni diverse, ma allo stesso tempo,
cito il comma 1 inserito nelle varie delibere:
"la Regione
conserva la proprietà delle strutture e degli impianti e ne affida
la gestione a terzi, secondo modalità, parametri e oneri stabiliti
con deliberazione di Giunta"
. Oggi siamo a due anni da questa
approvazione, lei ha citato l'importanza del settore
cooperativistico in Valle d'Aosta, importanza del settore che
riconosciamo tutti, importanza anche sociale del settore che ha sul
territorio. Un anno dopo lei in Consiglio ci ha portato a
conoscenza che si proroga di un ulteriore anno la convenzione fino
al 31 dicembre 2009 per dettagliare meglio e nel gennaio si decide
di dare mandato ad una commissione molto tecnica con delibera n.
182 per predisporre questi indicatori, questi parametri, queste
possibilità, per creare le condizioni; uno, di non dare ulteriori
difficoltà al settore; due, di dare continuità. Mi sembrano,
Assessore, dei tempi molto lunghi quando già almeno due anni fa si
sarebbe dovuto affrontare... ripeto: sto parlando da un punto di
vista più politico che tecnico, lei oggi ci ha illustrato molto
bene i passaggi ma, dal punto di vista politico, ad oggi non
abbiamo nessun risultato... sì, l'unico risultato è che la
Commissione, lei ci ha detto, sta chiudendo questo documento
riassuntivo. Siamo un po' lenti, sinceramente siamo molto lenti,
conoscendo bene le difficoltà del settore, quindi ci sarà un primo
documento riassuntivo e poi eventualmente una valutazione positiva
o negativa, o di nuovo un intermezzo della Giunta regionale, magari
con di nuovo dei rinnovi, magari non si sa... non siamo a
conoscenza di nulla. Sinceramente capiamo che è un settore
delicato, ma due anni per predisporre un documento riassuntivo ci
sembra un po' tanto. Aspettiamo e continueremo a tenere sotto
controllo quello che si sta facendo, ma a noi sembra che la volontà
politica vi sia, ma vi sia solo da un punto di vita di un navigare
veramente a vista. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK