Consiglio Regionale della Valle d'Aosta - Oggetto del Consiglio n. 3943 del 25 novembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3943 del 25 novembre 1992 - Resoconto
OGGETTO N. 3943/IX Modalità e procedure per la nomina del
nuovo direttore del Parco Nazionale del Gran Paradiso.
(Interrogazione)
Interrogazione Premesso che:
- La Regione Valle d'Aosta aveva iniziato nel marzo scorso, ai
sensi della legge quadro sulle aree protette N. 394/1991, le
relative consultazioni con il Ministero dell'Ambiente per
l'adeguamento della normativa esistente circa il Parco Nazionale
del Gran Paradiso alla suddetta legge quadro;
- Si era convenuto con il Ministero dell'Ambiente il
mantenimento di contatti e consultazioni in merito ai provvedimenti
ed alle nomine per alcune delle quali è del resto prevista
obbligatoriamente l'intesa con la Regione;
- La legge in oggetto, articolo 9, comma 11, prevede che la
nomina del direttore del Parco spetta al Ministro dell'Ambiente
previo concorso pubblico ovvero con contratto di diritto
privato;
- Non risulta che il Ministero dell'Ambiente abbia attivato tali
procedure, per nessuno dei parchi già esistenti o per quelli in via
di costruzione:
i sottoscritti consiglieri regionali del Gruppo della Democrazia
Cristiana
Interrogano
la Giunta regionale per conoscere:
1) con quali modalità e procedure si è provveduto da parte
dell'Ente Parco alla nomina del nuovo direttore agronomo Luciano
Rota, avvenuta pare, da quanto è stato pubblicato da diversi
autorevoli quotidiani nazionali, nel settembre scorso;
2) altresì, gli intendimenti della Giunta per chiarire con il
Ministero dell'Ambiente e l'Ente Parco tale situazione palesemente
al di fuori della normativa in vigore, anche alla luce della
delicata problematica, a tutti nota, connessa alla gestione del
Parco.
F.to: Limonet, Ricco e Lanièce.
Presidente Ha chiesto la parola l'Assessore all'Ambiente,
Territorio e Trasporti, Nicco.
Nicco (Ass. tec.)
I Consiglieri chiedono con quali
modalità e procedure si è provveduto da parte dell'Ente parco alla
nomina del nuovo direttore. In sintesi la procedura seguita
dall'Ente parco è la seguente: nel luglio 1991 è stata avviata,
attraverso un avviso pubblicato su alcuni quotidiani a tiratura
nazionale, la procedura per la ricerca del direttore generale.
Questa procedura è stata avviata ai sensi della legge 20 marzo 1975
n. 70 e cioè "Disposizioni sul riordinamento degli Enti pubblici e
del rapporto di lavoro del personale dipendente".
A seguito di quell'avviso sono giunte all'Ente 478 domande di
candidati. L'Ente ha nominato una commissione che ha provveduto a
selezionare, in differenti fasi, questi 478 candidati ed ha
individuato in un primo tempo un elenco di 40 persone ritenute
idonee. Ha provveduto poi ad indicare tra queste le nove
candidature meglio rispondenti, per titoli ed esperienza trascorse,
ai requisiti richiesti per il compito da assolvere.
Tra gli 8 candidati sui 9 invitati a sostenere il colloquio con
la commissione esaminatrice, la stessa ha classificato primo in
graduatoria il dottor Luciano Rota che già era direttore
dell'azienda regionale dei parchi suburbani del Piemonte.
Gli atti conclusivi di questa commissione sono stati consegnati
al Consiglio di amministrazione dell'Ente Parco il 16 Marzo 1992,
che ha formalmente, e all'unanimità, approvato quella graduatoria.
In conseguenza di ciò, lo stesso consiglio di amministrazione nella
riunione del 5 giugno, ha deliberato la nomina del Dott. Rota
attraverso la stipulazione di un contratto di lavoro, di diritto
privato, per la durata di 5 anni sempre sulla base della già citata
legge 20 marzo 1975. Inoltre, in considerazione del fatto che, nel
mese successivo all'avvio di questa procedura di selezione, è stata
promulgata la nota legge quadro sulle aree protette, lo stesso
Consiglio di amministrazione ha deciso di sottoporre quell'atto
deliberativo all'approvazione del Ministero dell'Ambiente. La
trasmissione è avvenuta il 20 luglio 1992. Il 17 novembre lo stesso
Consiglio, prendendo atto che erano trascorsi i 90 giorni per
l'approvazione, ha confermato la stessa delibera.
Per quanto ci concerne, su questa procedura abbiamo sentito il
Ministero e sappiamo che, tale delibera è stata trasmessa
all'ufficio legislativo per un'ulteriore valutazione sulla
legittimità dell'atto. Per quanto riguarda i rapporti tra Regione e
Ministero, in relazione alla questione del Parco, si è tenuta un
riunione tra Giunta, Parlamentari ed Enti locali, che ha nominato
un gruppo di lavoro, per l'attuazione dell'articolo 35 della legge
394, e lo stesso ha preparato una bozza di Decreto che è stata
sottoposta al Ministro.
Presidente
Ha chiesto la parola il Consigliere
Limonet, ne ha facoltà.
Limonet (DC)
Pur volendo mantenere con l'Ente Parco dei
buoni rapporti, non possiamo accettare una nomina che va contro il
dettato della legge quadro sulle aree protette. È vero che rispetta
la legge 965 del 20 marzo 1975 ma, secondo me, questa legge deve
intendersi sorpassata e invalidata dalla nuova. Questo perché è in
contraddizione con l'articolo 9 comma 11 dove dice che il
"direttore del Parco è nominato dal Ministero dell'Ambiente, previo
concorso pubblico".
Quindi, credo abbia fatto bene l'Assessore a richiedere un
incontro con il Ministero dell'Ambiente.
Tengo inoltre a precisare che questo chiarimento è necessario
perché proprio in forza della mancata applicazione della legge
quadro, il rappresentate della Valle d'Aosta, che avevamo nominato
nel mese di settembre, non è ancora stato integrato in questo
consiglio di amministrazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK