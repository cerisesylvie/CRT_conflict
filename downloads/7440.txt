Consiglio Regionale della Valle d'Aosta - Oggetto del Consiglio n. 1943 del 7 aprile 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1943 del 7 aprile 1986 - Resoconto
OGGETTO N. 1943/VIII - "IMPEGNO PER IL TRASFERIMENTO IN
PROPRIETÀ AL COMUNE DI AOSTA DELL'EX CASA GAGLIARDI". (Reiezione di
mozione)
PRESIDENTE:
Do lettura della mozione in oggetto,
presentata dai Consiglieri Bajocco e Viberti:
MOZIONE
RICORDATO che in data 29 febbraio 1984, con deliberazione n.
388/VIII il Consiglio regionale della Valle d'Aosta aveva
provveduto ad acquistare un immobile sito ad Aosta, in Via
Saint-Martin de Corléans n. 236 (l'ex-casa Gagliardi), da
utilizzare, almeno in una prima fase, ad abitazione-parcheggio con
cui assecondare un processo di ristrutturazione e recupero
abitativo di alcune zone della città;
SOTTOLINEATO che il problema della casa ad Aosta rimane
quanto mai acuto con numerose famiglie colpite da provvedimento di
sfratto esecutivo; con famiglie costrette alla coabitazione e con
altre ancora che devono ricorrere a precarie ed onerose situazioni
alberghiere;
RILEVATO che dalla ristrutturazione del citato edificio è
possibile ricavare 16/18 alloggi, consentendo quindi di dare una
risposta ai casi più gravi di disagio abitativo;
CONSTATATO che ad oltre tre anni dall'acquisto non è stata
avviata la ristrutturazione dell'edificio;
APPRESO che il Consiglio comunale di Aosta, nella seduta del
12 febbraio 1986, ha deliberato, all'unanimità di chiedere alla
Regione di trasferire al Comune l'edificio di Via Saint-Martin de
Coléans;
RILEVATO che tale trasferimento permetterebbe di utilizzare per
il recupero abitativo finanziamenti statali della legge 457/78;
SOTTOLINEATO che in caso di ristrutturazione gestita dalla
Regione bisognerebbe attingere a fondi regionali e si porrebbero
problemi per i successivi criteri di assegnazione degli
alloggi;
RITENENDO opportuno accogliere la richiesta avanzata dal
Consiglio comunale di Aosta;
il Consiglio regionale della Valle d'Aosta
DELIBERA
di impegnare la Giunta ad adottare gli opportuni provvedimenti
per trasferire al Comune di Aosta la proprietà dell'edificio
regionale di Via Saint-Martin de Corléans, n. 236.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
"I sottoscritti......"
È solo uno scherzo, perché non ho assolutamente intenzione di
farvi stare qui sino a mezzanotte, ma volevo ricordarvi che, anche
se è bene giungere al termine, è doveroso però avere la mente
sempre attenta alle necessità dello svolgimento dei lavori e al
rispetto reciproco tra maggioranza ed opposizione.
Questa mozione, che il collega Consigliere Bajocco ed io abbiamo
presentato, è relativa ad un punto che brevemente abbiamo già
trattato oggi durante la discussione sul programma dei Lavori
Pubblici. Con essa noi chiediamo alla Giunta regionale di
trasferire al Comune di Aosta la proprietà dell'edificio "ex-casa
Gagliardi", perché il Comune di Aosta avrebbe la possibilità di
espletare quest'intervento con dei fondi statali che, altrimenti,
correrebbe il rischio di non riuscire a destinare. La realtà è
stata leggermente modificata dalle ultime decisioni adottate dal
Consiglio Comunale di Aosta relative al "P.U.D." del Quartiere
Cogne, ma quando è stata presentata la mozione non si sapeva ancora
quali sarebbero stati gli esiti del progetto presentato dai vari
architetti e ingegneri nominati dal Comune e che insieme hanno
costituito un "pool" che ha predisposto il "P.U.D.". A forza di
sigle e siglette le cose si fanno sempre più complicate!
Il Comune di Aosta, attraverso una mozione approvata
all'unanimità dal Consiglio Comunale il giorno 12 febbraio, aveva
deliberato di richiedere all'Amministrazione regionale il
trasferimento di questa proprietà in modo da inserire tale
intervento di ristrutturazione in un organico programma gestito dal
Comune. Lo stesso Consiglio impegnava la Giunta comunale ad
assumere le opportune iniziative presso l'Amministrazione
regionale, ed a riferire successivamente al Consiglio comunale.
Sarebbe interessante conoscere quali sono state le iniziative
prese nei confronti dell'Amministrazione regionale da parte della
Giunta comunale di Aosta in merito a questo immobile. Mi auguro che
almeno sia stata data comunicazione dell'avvenuta votazione
all'unanimità di questa mozione da parte del Consiglio comunale.
Non so dirvi quanti erano i presenti, ma posso senz'altro affermare
che, praticamente, tutte le forze politiche rappresentate anche in
questo Consiglio hanno votato la mozione. Penso pertanto che
diventi difficile dire di no ad una richiesta che libera 2 mila e
500 milioni all'Amministrazione regionale e che potrebbero essere
utilizzati per un altro scopo. D'altra parte sappiamo che
l'Amministrazione comunale può far conto su finanziamenti pubblici
che le permetterebbero di utilizzare questa casa per i fini per i
quali è stata acquistata dall'Amministrazione regionale.
Anche se la nostra proposta non viene votata oggi, a mio avviso
ma credo anche per il collega Consigliere Bajocco, va presa in
seria considerazione la possibilità di concordare con il comune
d'Aosta, insieme alla cessione, anche la duplice destinazione che
questa Amministrazione aveva deciso al momento dell'acquisto. Si
tratta cioè di tener conto di una ristrutturazione che non perda di
vista la destinazione finale, legata al successivo uso da parte dei
militari, ma che vada ad integrarsi all'interno del piano
urbanistico di dettaglio. Quest'ultimo prevede, con un lavoro di
rotazione, l'iniziale costruzione di 2 corpi nuovi e poi di un
successivo svuotamento di un numero sempre maggiore di alloggi, in
6 diverse fasi successive. Esso costituirà un importante intervento
urbanistico di ristrutturazione capace di riequilibrare, sotto
l'aspetto urbanistico, la nostra città, alla luce della possibile
creazione di un "continuum" tra il Quartiere Cogne ed il Centro
Storico, attraverso il futuro, probabile o se non altro possibile,
svuotamento delle caserme e una loro diversa destinazione.
Secondo noi, e lo ripetiamo anche se può sembrare noioso, è
indispensabile che ci sia un maggior collegamento e che ci sia uno
scambio di opinioni tra l'Amministrazione regionale ed il Comune di
Aosta su questo tema. A nostro avviso la Regione può non solo
mettere dei soldi, ma anche dare un contributo di idee sul futuro
della città che, tutto sommato, è poi il centro di questa Regione e
su di essa gravitano "un sacco" di richieste che provengono da
tutta la Regione. È indispensabile pertanto che ci sia questo
coordinamento.
Senz'altro il Comune di Aosta ha delle responsabilità, ma non
guasterebbe un tentativo da parte dell'Amministrazione regionale
per migliorare i rapporti. Nell'iniziare la discussione sulla
modifica alla legge 33 dei fondi di rotazione, mi è parso di notare
che ci fosse in questo senso un piccolo tentativo per trovarsi
faccia a faccia a discutere dei problemi che ci riguardano tutti.
Cerchiamo di non lasciar cadere questa possibilità di confronto che
senz'altro, a prescindere dalle varie posizioni di Partito, può
portare a dei risultati positivi per la capitale della Regione.
Direi che una sua immediata acquisizione, come condivisione dei
suoi intendimenti, e una sua successiva approvazione (a seguito di
una opportuna trattativa che veda l'inserimento di questa struttura
nell'utilizzo di tutto il piano di ristrutturazione del Quartiere
Cogne) può permettere al Comune di Aosta di intervenire meglio sul
Quartiere Cogne e alla Regione di svincolare dei fondi che possono
essere destinati diversamente, e nel contempo possiamo utilizzare
una parte maggiore dei fondi dello Stato che finanziano l'edilizia
pubblica sovvenzionata e convenzionata. Non mi dilungo, visto che
l'ora è tarda. Spero di essere riuscito a spiegare quali sono i
motivi che ci hanno fatto stendere questa mozione, ma in ogni caso
il collega Consigliere Bajocco potrà integrare le parti che io ho
dimenticato.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (P.C.I.):
Io credo che questa mozione possa
essere accettata anche dalla maggioranza e dalla stessa Giunta.
Io nutro delle grandi perplessità, legate al fatto che negli
anni passati si è parlato troppo della ristrutturazione del
Quartiere Cogne; anche in questi giorni la radio e la televisione
fanno "un gran can can" sullo stesso argomento.
Come ha già detto il Consigliere Viberti, noi siamo preoccupati
che certi soldi, dei quali il Comune di Aosta potrebbe disporre,
possano tornare indietro. Ci deve pur essere un'area in cui
impegnarli immediatamente! A nostro parere, l'ex casa Gagliardi
potrebbe essere la strada buona. La sua ristrutturazione, infatti,
sta per iniziare, la casa esiste e occorre procedere in questo
senso.
Ritengo che questa mozione debba essere tenuta in particolare
considerazione, perché non chiede impegno di denaro, ma chiede solo
un passaggio di proprietà. Quando abbiamo discusso l'argomento n.
27 all'ordine del giorno, ci è parso che con l'accettazione
dell'emendamento alla pagina 31, da parte del Presidente della
Giunta ci fosse anche l'intenzione di trasferire certi immobili al
Comune di Aosta. Pertanto io invito la Giunta a tenere nella debita
considerazione questa mozione ed a votarla.
PRESIDENTE:
Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
Je crois qu'on ne peut qu'apprécier la
sensibilité des Conseillers qui ont proposé cette motion vis-à-vis
du problème du logement en général. Parallèlement, je crois qu'on a
déjà pris à cet égard une délibération assez claire. Dans cette
délibération on visait à donner pendant une certaine période la
possibilité d'avoir des logements qui, à la fin de cette opération,
devaient être alloués à la disponibilité des militaires. C'est la
raison pour laquelle on ne croit pas nécessaire de transférer la
propriété de cette maison à la Commune d'Aoste, si non on l'aurait
déjà fait dès le début.
Lorsqu'on à parlé du problème du quartier Cogne, comme viennent
de le dire le Conseiller Bajocco et e Conseiller Viberti, on a
donné dès le début le quartier à la Commune d'Aoste, afin qu'elle
puisse envisager une étude et finalement que l'on puisse aboutir à
un premier résultat: en effet on démarrera avec la construction des
logements et l'on aura la possibilité de transférer là toute une
série de personnes. A ce propos, je dois dire que, comme se
souhaitait le Conseiller Viberti, au niveau des rapports entre la
Commune d'Aoste et le Gouvernement régional, on a acquis une
certaine disponibilité et on a eu une série de réunions sur des
problèmes spécifiques, en particulier sur celui de l'aménagement de
la ville d'Aoste. Je dois dire que pendant ces derniers mois, après
la rencontre avec le Conseil, on a eu toute une série de rencontres
sur des thèmes spécifiques et le premier problème a été le quartier
Cogne. Sans rien dire de nouveau, je crois que cette collaboration
a donné des résultats car on a pu trouver une façon d'améliorer les
rapports, ayant la possibilité de donner des indications et par
rapport aux disponibilités de la Commune d'Aoste, de voir qu'il n'y
a rien d'exceptionnel dans cette proposition. Donc on à eu des
résultats.
La même chose on veut la faire pour d'autres problèmes dont on a
parlé ce matin, par exemple celui du stadium, celui de
l'auditorium, etc. Ce sont les problèmes que nous sommes en train
d'examiner entre Commune et Gouvernement et je crois que l'on peut
s'attendre des résultats, par rapport à ce changement d'attitude
des deux côtés, je ne veux pas dire que ce soit uniquement de la
part de la Commune d'Aoste.
Pour ce qui est de l'argent de la loi 457, que l'on risquait en
effet de ne pas pouvoir utiliser vis-à-vis de la Commune d'Aoste,
si on ne donnait pas un avis favorable à la restructuration du
quartier Cogne, on peut dire que le plan à été déjà examiné par
l'Assessorat aux travaux publics et que la Junte régionale l'a
approuvé; donc on a la possibilité d'utiliser l'ensemble de
l'argent disponible avec la loi 457, vu qu'on peut démarrer avec le
quartier Cogne.
Voilà les raisons pour lesquelles, tout en acceptant les
préoccupations des Conseillers proposants, on veut d'un côté
accélérer la possibilité de la restructuration de la Maison
Gagliardi, en effet c'est prévu dans le plan des travaux et on a le
plan exécutif déjà approuvé. En même temps, on ne peut pas
transférer cette propriété, pour la raison qu'à la fin des travaux
et à la fin de l'utilisation du logement même, la propriété sera
transférée aux militaires. Voilà pourquoi on ne peut accepter cette
motion, même en acceptant les raisons qui sont à la base de cette
proposition.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Io mi asterrò dal votare questa
mozione, non perché non condivido quanto è iscritto nelle premesse,
ma per l'intenzione di trasferire questo immobile al Comune di
Aosta. Ahimé! Tutti sanno che tipo di Giunta c'è al Comune di Aosta
e che potere essa abbia: un Sindaco che fa l'annunciatore, ma che
poi non è in grado di tradurre nei fatti quanto annuncia. Abbiamo
visto che fine ha fatto il trasferimento del Quartiere Cogne al
Comune di Aosta, che poi è stato costretto a farlo gestire dalla
Cogne. Immobili del Comune di Aosta che vengono fatti gestire
dall'Istituto Autonomo delle Case Popolari.
Trasferire questo immobile al Comune di Aosta solo per
utilizzare la 457, mi sembra un po' azzardato, proprio per le
carenze della Giunta comunale di Aosta, la quale non ha ancora
spiegato agli abitanti del Quartiere Cogne a che cosa andranno
incontro, dopo le tanto propagandate interviste del Sindaco Bich
alle televisioni private e pubbliche, in merito ad un piano di
investimenti per la ristrutturazione del Quartiere Cogne, che
prevede addirittura la costruzione di nuovi immobili. Non ha
spiegato agli abitanti del Quartiere a che cosa andranno incontro
nel momento in cui dovrà essere applicato il canone d'affitto in
questi nuovi immobili definiti "di parcheggio". Non solo il canone
sarà triplicato e forse quadruplicato, anzi senz'altro supererà
queste mie previsioni, ma sarà comunque eccessivamente alto per le
possibilità dei lavoratori e dei pensionati. Era questo che
bisognava spiegare agli abitanti del Quartiere Cogne.
Se noi ci preoccupiamo di approvare il trasferimento di
proprietà dell'immobile al Comune di Aosta, solo per far applicare
la legge 457 e per far perdere almeno altri 4 o 5 anni in
interviste e polemiche prima di veder iniziare la ristrutturazione
dell'ex casa Gagliardi, mi sembra proprio che questo provvedimento
non vada assolutamente nel senso giusto. La mia posizione può
sembrare polemica nei confronti della Giunta comunale di Aosta, ma
è solo una diretta conseguenza dell'osservazione dei fatti che
hanno dimostrato che il Comune di Aosta è incapace di amministrare
beni immobili.
Io credo che l'approvazione di questo provvedimento sarebbe
certamente nociva. La Regione potrebbe ugualmente approvare un
piano di alloggi per sfrattati o di alloggi-parcheggio, senza
investire un così grande capitale per la ristrutturazione. Del
resto non credo che possa creare dei grossi problemi per le finanze
regionali un eventuale intervento diretto della Regione per la
ristrutturazione di questi alloggi che essa stessa potrebbe
utilizzare per gli sfrattati o adibirli ad alloggi-parcheggio. Per
questi motivi, quindi, io non voterò la mozione e mi asterrò.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Se c'è stata una Giunta che negli
ultimi anni ha affrontato in maniera abbastanza risolutiva il
problema della casa ad Aosta, questa è stata appunto la Giunta
guidata dal Sindaco Bich. I 400 e più alloggi costruiti negli
ultimi anni lo stanno proprio a dimostrare, e questi sono fatti e
non parole; si tratta, tra l'altro, di una Giunta della quale, fino
a poco tempo fa, faceva parte anche il P.S.D.I. Credo di capire,
comunque, le affermazioni del Consigliere Baldassarre che ha voluto
trasferire qui in Consiglio regionale quell'opposizione che il suo
Partito fa in Consiglio comunale.
Per quanto riguarda questa mozione, devo dire che ovviamente ne
condividiamo lo spirito perché il problema degli sfrattati e quindi
quello della casa, sotto certi aspetti, rimane drammatico. Penso
che sia lo stesso spirito che ha portato il Consiglio comunale di
Aosta a votare questa mozione, però probabilmente, ed in questo
senso ha ragione il Consigliere Viberti, esiste una mancanza di
collegamento tra Comune e Regione. Credo infatti che il Consiglio
comunale o, quanto meno, molti Consiglieri e molte forze politiche
non fossero a conoscenza delle intenzioni della Giunta regionale
sulla destinazione dell'ex casa Gagliardi.
Ovviamente noi siamo per la soluzione del problema degli
sfrattati, ma devo anche dire che noi, come Socialisti, da anni ci
battiamo per la costruzione degli alloggi per i militari, specie se
questa costruzione è inserita nell'ambito di una trattativa più
vasta che restituisca alla Regione aree demaniali non più
utilizzate dai militari. Ricordo che io stesso, prima in Consiglio
comunale e poi in Consiglio regionale, avevo fatto delle
interpellanze in tal senso. Qui ci sono due esigenze entrambe
giuste e quindi, vista la destinazione che la Giunta vorrebbe dare
all'ex casa Gagliardi e sulla quale siamo d'accordo, non possiamo
votare questa mozione e ci asterremo.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Nonostante le dotte considerazioni dei
colleghi Consiglieri, sarei tentato di mantenere in votazione
questa mozione, perché, se non altro, servirebbe a dimostrare ad
alcuni amici e compagni che la Giunta sa prendere una posizione
motivata in merito alle scelte sul Quartiere Cogne, e a dimostrare
ad altri che, benché i loro rispettivi Partiti abbiano chiesto
all'unanimità questo trasferimento di proprietà, in realtà, in
questa sede, non hanno nessuna intenzione di dare esecuzione a
queste intenzioni e fanno ben altro tipo di considerazioni. Se non
altro io penso che vada considerata positivamente la buona
disposizione della Giunta a ritenere prioritario ed indispensabile,
nel caso non si possa intervenire nel Quartiere Cogne, evitare la
perdita del denaro che si può ottenere attraverso il ricorso al
finanziamento statale con la ristrutturazione, da parte del Comune,
dell'ex casa Gagliardi.
Certo è che dalla data dell'approvazione in questo Consiglio
della delibera che permetteva di acquisire l'ex casa Gagliardi sono
passati ormai più di due anni e se c'è qualche ritardo da parte
dell'Amministrazione comunale, anche l'Amministrazione regionale
non si è certo distinta per celerità e tempestività. A più riprese
e da più parti, tra l'altro, è stato richiesto in Consiglio un
intervento sulla questione dell'ex casa Gagliardi. Mi pare di aver
capito che il Presidente della Giunta abbia parlato di progetto
definitivo, ma in realtà, stando a quello che c'è scritto, si
tratta solo di un progetto di massima e non di un progetto
esecutivo che, invece, permetterebbe anche di iniziare entro breve
tempo i lavori di ristrutturazione dell'immobile.
ROLLANDIN (Fuori microfono):
"Per poter predisporre il
progetto esecutivo occorreva avere anche delle direttive da parte
dei militari...".
VIBERTI:
Comunque né prima e né adesso ho sentito dire
quando si pensa di poter mandare finalmente in appalto questo
lavoro. Anche se dopo questi altri 2 anni non daremo l'edificio al
Comune di Aosta, per una scelta legittima e motivata che noi non
vogliamo definire a tutti i costi sbagliata, però che almeno si
sappia quando finalmente potrà cominciare questa ristrutturazione!
Io credo che questa casa potrebbe comunque essere messa a
disposizione per eventuali rotazioni o comunque per tutti quei casi
che non conosciamo ancora, ma che sicuramente si presenteranno
durante la trasformazione e ristrutturazione del Quartiere ed in
essa potranno trovare un punto di riferimento sicuro tutti quei
casi eccezionali, come ad esempio i trasferimenti di famiglie che
si verificheranno prima dei tempi previsti per la ristrutturazione
del Quartiere. Certo è che se noi partiamo tardi con la sua
ristrutturazione, non potremo certamente utilizzare questo
ulteriore elemento di sicurezza per risolvere il problema delle
rotazioni.
Pertanto noi manteniamo in votazione la mozione, anche se
capiamo le considerazioni che sono state fatte. Senz'altro la buona
disposizione della Giunta nei confronti del Comune di Aosta ci pare
importante, ma sarebbe interessante conoscere di preciso che cosa
ci si è detti e credo che le comunicazioni del Presidente della
Giunta, in una prossima occasione, potrebbero anche far sapere a
tutto il Consiglio quali argomenti sono stati trattati e quali idee
e prospettive sono emerse in seguito a questi incontri con la
Giunta del Comune di Aosta.
PRESIDENTE:
Se nessuno chiede la parola metto in
votazione la mozione in oggetto:
ESITO DELLA VOTAZIONE
Presenti: 28
Votanti: 24
Favorevoli: 7
Contrari: 17
Astenuti: 4 (Baldassarre, Breuvé, Pascale e Torrione)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK