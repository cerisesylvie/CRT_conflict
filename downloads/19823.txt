Consiglio Regionale della Valle d'Aosta - Oggetto del Consiglio n. 3004 del 5 febbraio 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
LAVORO
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula
Oggetto del Consiglio n. 3004 del 5 febbraio 2003 - Resoconto
OGGETTO N. 3004/XI Attività produttiva e situazione
occupazionale della "Centrale Laitière" di Gressan.
(Interpellanza)
Interpellanza Richiamate le precedenti iniziative del gruppo
"Per la Valle d'Aosta - con l'Ulivo" sui temi della gestione e dei
riflessi occupazionali nella Centrale Laitière d'Aoste a seguito
del contratto intervenuto fra FINAOSTA e ABIT;
Appreso che dal 30/12/2002 nello stabilimento di Gressan non si
è più prodotto gelato e che anche la lavorazione del formaggio è
effettuata solo saltuariamente;
Ricordato che fra pochi mesi scadrà il contratto biennale fra
FINAOSTA e ABIT, che impegna quest'ultima a rispettare obblighi
particolari anche in riferimento agli aspetti occupazionali;
Rammentato altresì che per un certo periodo l'ABIT non pagò i
canoni di locazione per l'occupazione dell'edificio di proprietà
regionale;
i sottoscritti Consiglieri regionali
Interpellano
l'Assessore competente per sapere:
1) se è a conoscenza dello stato della produzione presso lo
stabilimento della "Centrale laitière" di Gressan e se conosce i
motivi della progressiva smobilitazione dell'Impresa che gestisce
la struttura;
2) se l'ABIT paga regolarmente i ratei relativi al corrispettivo
della cessione della "Centrale" ed i canoni di locazione della
struttura immobiliare;
3) quali iniziative intenda concretamente assumere per
scongiurare problemi occupazionali agli attuali dipendenti della
"Centrale".
F.to: Curtaz - Squarzino Secondina
Président
La parole au Conseiller Curtaz.
Curtaz (PVA-cU)
Per proseguire nell'espressione del
collega Viérin Marco, direi che passiamo da una preoccupazione
all'altra.
Ritorniamo su questo tema, perché siamo preoccupati
dell'andamento della "Centrale Laitière d'Aoste" e delle
conseguenze occupazionali che questo andamento potrà avere. Ricordo
- non certo all'Assessore, ma ai colleghi - che la Finaosta, al
momento della cessione delle quote azionarie della "Centrale
Laitière" all'ABIT, ha stipulato un contratto piuttosto complesso:
questo contratto prevede degli obblighi di varia natura a carico
dell'ABIT e questi obblighi sono a termine il prossimo 30 aprile
2003. Siamo a poco più di due mesi dalla scadenza, quindi dalla
possibilità di controllo in termini di adempimento contrattuale da
parte della Finaosta e indirettamente da parte dell'Amministrazione
regionale, che è interessata sotto due profili: uno, come azionista
della Finaosta e, l'altro, sotto il profilo politico come ente
responsabile della politica agricola e di commercializzazione
agricola nella nostra regione. Abbiamo ancora due mesi, dicevo, per
poter far valere le nostre ragioni di carattere contrattuale:
scaduti i due mesi, questa garanzia che la Regione ha di far valere
le clausole stabilite al momento della cessione, verrà
inevitabilmente meno.
Siamo preoccupati perché da più parti ci vengono segnalati
episodi che sembrano presagire una smobilitazione dell'azienda.
Porto degli esempi: non si produce più gelato dal 30 dicembre. Ci
ricordiamo ancora le immagini televisive con gli Assessori e il
Presidente della Regione che assaggiavano il gelato nel momento in
cui questa lavorazione veniva introdotta, con possibilità di
rilancio di mercato dell'azienda rispetto a questo prodotto. Mi
limito a questo, non voglio ricordare le dichiarazioni fatte in
occasione delle varie inaugurazioni perché ci sarebbe da disperarsi
nel rileggere quali erano gli obiettivi quando si spostò la
"Centrale" nei nuovi locali a Gressan e poi al momento della
cessione all'ABIT, anche in riferimento alle prospettive
occupazionali, quando si parlava tranquillamente di 50-60 addetti:
adesso, la situazione è ben peggiore! Nel settore dei formaggi
abbiamo una lavorazione ogni tanto, le cantine sono piene di
formaggi invenduti; si è detto più volte in quest'aula che fra i
vari formaggi caratteristici della regione veniva fatto il
"réblèque", che ormai non si fa più da tempo, e via di seguito,
tanto che ci sono alcuni dipendenti pagati per non svolgere alcuna
occupazione. Per chi deve lavorare, è la cosa più avvilente!
Abbiamo l'impressione che da parte dell'ABIT si stia aspettando
lo scadere del termine del 30 aprile, per poi passare ad una fase
di smobilitazione progressiva dell'azienda. Vogliamo capire come si
sta movendo l'Amministrazione regionale rispetto a questi dati, che
sono dati purtroppo reali. Per lo più approfittiamo dell'occasione
per evidenziare nuovamente una situazione di anomalia, che era già
stata evidenziata proprio dal nostro gruppo, in quest'aula, un po'
casualmente, quando ci fu detto - se non sbaglio, ad oltre un anno
dall'insediamento dell'ABIT - che non era ancora stato stipulato il
contratto di locazione della struttura, perché l'ABIT gestisce
l'azienda, ma la struttura è rimasta di proprietà regionale.
Scopo della nostra interpellanza è quindi anche quello di
conoscere se nel frattempo sono stati fatti dei passi avanti, si è
formalizzato il contratto, se i canoni di locazione vengono
regolarmente pagati. Peraltro sarebbe interessante sapere, sempre
nella stessa ottica di carattere economico-finanziario, se l'ABIT
paga regolarmente i ratei relativi alla cessione, perché ricordiamo
tutti che era previsto un pagamento rateale della cessione
dell'azienda, anche se poi il prezzo della cessione era soggetto a
variazioni, a seconda di calcoli complicatissimi che dovevano
essere fatti successivamente; quindi, un altro elemento di
interesse, per quanto ci riguarda, è sapere se questi ratei sono
stati regolarmente onorati da parte della società cooperativa
acquirente. Chiediamo questo, Assessore, e attendiamo sue risposte
in proposito. Mi riservo di fare ulteriori osservazioni in sede di
replica.
Président
La parole à l'Assesseur à l'agriculture et aux
ressources naturelles, Perrin.
Perrin (UV)
Mi trovo a rispondere ad un'ennesima
iniziativa dei Consiglieri Curtaz e Squarzino sull'attività
produttiva e sulla situazione occupazionale della "Centrale
Laitière"; vorrei ricordare, ancora una volta, che la "Centrale" è
stata ceduta alla cooperativa ABIT e che quest'ultima ha
sottoscritto degli impegni contrattuali che sta rispettando. È
quanto ci risulta e ci è stato confermato da Finaosta, organismo
cui spetta il compito di valutare il comportamento dell'ABIT per
quanto riguarda il rispetto o la violazione delle clausole
contrattuali.
Credo sia una premessa doverosa, perché il nostro campo di
azione è limitato da queste premesse: non è una società pubblica,
quindi è chiaro che le nostre interferenze nella gestione della
società non possono avvenire, se non nel verificare l'impegno che
ABIT ha assunto e nel sollecitare ABIT a fare in modo che la
"Centrale" possa essere operativa e dare quei risultati che avevamo
sperato.
Non voglio entrare nel merito di tutta la storia della
"Centrale". È chiaro che non è una storia piacevole, lo abbiamo
detto e ho anche avuto il coraggio di dirlo nel momento in cui si è
deciso di cedere la "Centrale". Era in quel momento l'unica via
possibile, proprio per l'indebitamento della "Centrale" e per la
necessità di trovare comunque uno sbocco. Altra soluzione era la
chiusura totale, il che non credo potesse essere di gradimento per
nessuno, soprattutto per la parte importante di occupazione che la
"Centrale" ha garantito.
Per quanto riguarda le domande inerenti l'attività produttiva
vera e propria della "Centrale" all'interno dello stabilimento, vi
informo che la produzione complessiva ha interessato circa 500
quintali di latte alla settimana fino ai mesi di novembre e
dicembre, durante i quali la produzione era di circa 1000 quintali.
Nei programmi di produzione dell'azienda è previsto che, a breve,
la produzione si assesti su livelli intorno ai 1000 quintali
settimanali, con l'aggiunta annunciata di una nuova caldaia
polivalente. La riduzione della produzione di formaggi rientra
invece, sempre secondo quanto ci hanno riferito gli amministratori
della "Centrale", nella normale programmazione produttiva, che deve
tener conto delle esigenze di mercato; sembra, infatti, che ci
siano dei formaggi invenduti, quindi è normale che la "Centrale"
abbia fatto calare la produzione di formaggi. Ricordo, a questo
proposito, che anteriormente agli investimenti effettuati da ABIT
per modificare gli impianti e consentire una maggiore produttività,
la capacità produttiva della "Centrale" era di non più di 450 forme
di formaggio al giorno, mentre ABIT, in un certo periodo, ne ha
prodotte fino a 900 forme al giorno.
In merito all'interruzione della produzione di gelati nel mese
di gennaio, è storicamente consolidato che in questo periodo ABIT
chiuda il ciclo gelati per il calo dei consumi che si registra,
come è normale, nel periodo invernale, per cui è ritenuto il
periodo migliore per procedere alla manutenzione dei macchinari.
Fra l'altro, è in fase di realizzazione il potenziamento ed
ammodernamento della linea dei gelati, che riprenderà
prossimamente.
La produzione del latte fresco è interamente effettuata nello
stabilimento della "Centrale" e, poiché in una passata
interpellanza mi era stato chiesto come mai il latte veniva
prodotto a Grugliasco, oggi va preso atto - riporto sempre quanto
mi viene comunicato - che è prodotto nella sede della "Centrale".
Le quantità prodotte sono proporzionate alle quantità di latte
assorbite in ogni stagione dal mercato; chiaramente c'è un
adattamento del confezionamento all'assorbimento e alla richiesta
del mercato.
Per quanto concerne il settore dipendenti, a noi non risultano
licenziamenti di dipendenti…
(interruzione dei Consiglieri Curtaz e Squarzino Secondina,
fuori microfono)
… faccio un'affermazione, non sono
qui a fare dei commenti, dico che a me non risulta ci siano stati
licenziamenti di dipendenti, e questo è uno degli impegni che ABIT
ha assunto, nel momento in cui ha acquisito la "Centrale". Al
contrario, risulta una volontà di ABIT di incrementare la propria
attività legata alla "Centrale" e allo stabilimento di Gressan:
anche questo mi è stato riferito! Di conseguenza, è ipotizzabile
l'inserimento di nuove forze lavoro, anziché il licenziamento di
quelle operative, peraltro ritenute valide nella quasi totalità;
c'è quindi un giudizio in genere positivo da parte della proprietà
per quanto riguarda i propri dipendenti.
Per rispondere al secondo punto, il corrispettivo per la
cessione della "Centrale", fissato in 3,1 miliardi di lire, è stato
versato contestualmente alla girata delle azioni in un'unica
soluzione, mediante assegni circolari andati a buon fine: questo
aspetto è stato quindi risolto. I canoni di locazione delle
strutture immobiliari non sono ancora al momento riscossi, in
quanto si è in attesa della sottoscrizione del contratto di
locazione. Il contratto è pronto ed è stato molto laborioso, perché
si è dovuto provvedere alla richiesta di agibilità dei vari locali.
Sappiamo che la "Centrale" occupa solo una parte degli spazi,
quindi si sono dovute trovare delle soluzioni in modo che venga
data la possibilità alla "Centrale", che poi paga il contratto di
locazione di tutti i locali, di inserire altre attività all'interno
di questi stabilimenti, in modo da utilizzare al meglio la
struttura, ed evitare che rimanga mezza vuota. Questo è l'obiettivo
dell'Amministrazione, per cui probabilmente i tempi si sono anche
allungati per la formulazione corretta del contratto. Attualmente
il Dipartimento legislativo e legale della Presidenza dovrebbe
provvedere in tempi brevissimi alla stipulazione del contratto.
Naturalmente, per il periodo intercorso dal maggio 2001 alla
sottoscrizione del contratto, la società corrisponderà l'indennità
di occupazione come da impegno sottoscritto al momento della
cessione.
Permettetemi di tornare nell'argomento occupazione: è chiaro che
la garanzia occupazionale dipende esclusivamente dal risanamento
economico della società. Su questo argomento, dobbiamo fare una
piccola riflessione; noi abbiamo dato in mano ad ABIT una società
in forte deficit, ABIT ha fatto un proprio piano industriale, si è
impegnata per dare operatività a questa società, a portarla in
pareggio di bilancio, cosa che non è ancora avvenuta, ma è uno
degli obiettivi che ABIT si pone per riuscire a rilanciare
l'attività della "Centrale". Le strategie di sviluppo esposte dagli
amministratori negli incontri avuti e la diversificazione
produttiva messa in atto, orientata su prodotti, come dicono loro,
ad alto valore aggiunto, fanno sperare per il futuro di questa
azienda. Non mi risulta, almeno da tutte le informazioni che ho
potuto raccogliere, che la società sia allo sbando.
Per quanto riguarda le iniziative assunte o che intendo assumere
come Assessore all'agricoltura, posso rassicurarvi di non essere
rimasto a guardare in questi mesi, pur nei limiti - ripeto - del
rispetto per l'autonomia, che spetta ad una società privata avente
l'obiettivo di raggiungere il pareggio economico della gestione
della "Centrale". Chiaramente gli interventi che in questo momento
sono permessi all'Assessore non devono ledere la libertà di una
società privata, che ha un suo piano di sviluppo, che ha un piano
industriale. Io non scherzo, Consigliera Squarzino, sto parlando in
modo serio, perché questo problema l'ho affrontato in modo serio!
Personalmente ho sollecitato Finaosta a vigilare con attenzione in
merito al rispetto delle clausole contrattuali da parte di ABIT; ho
poi avuto modo di conferire con i rappresentanti sindacali e anche
con alcuni dipendenti, per meglio capire se ci sono dei motivi
reali di preoccupazione per le maestranze, senza ricevere degli
elementi concreti.
Mi hanno fatto una panoramica della situazione, senz'altro per
loro per certi aspetti preoccupante; alcune riflessioni fatte dal
Consigliere Curtaz mi sono state riportate, quindi le condivido
anche. In questi giorni ho incontrato il presidente e il
vicepresidente di ABIT, i quali mi hanno garantito, ancora una
volta, in merito alla volontà della cooperativa di sviluppare tutte
le iniziative per incrementare l'attività della "Centrale",
comprese iniziative di collaborazione con il settore
lattiero-caseario regionale, che sono state anche da me
sollecitate, perché credo che l'obiettivo per far rinascere la
"Centrale" sia proprio quello di riuscire a far rientrare la stessa
nel contesto lattiero-caseario valdostano, obiettivo per il quale
era nata. È chiaro che in questa fase c'è stato un allontanamento
della "Centrale" dal settore lattiero-caseario, anche perché il
nostro settore lattiero-caseario ha preso le distanze dalla
"Centrale", questo lo dobbiamo dire, è un'analisi corretta e giusta
che si deve fare. Però credo che oggi possano anche determinarsi le
condizioni perché questo dialogo riprenda.
In questo periodo ho sollecitato la ripresa di questo dialogo,
soprattutto con la "Cooperativa Fontina", che è quella che ha il
polso della situazione produttiva dei diversi caseifici, in modo da
dare a "Centrale" il ruolo di polmone del settore e punto di
riferimento valido e affidabile anche per una migliore
organizzazione della distribuzione dei prodotti. Questi sono gli
obiettivi che ci eravamo posti, che non sono andati a buon fine a
suo tempo, ma che credo si debbano ritentare per trovare una
soluzione per la stessa. A me pare - e non faccio salti di gioia,
sia ben chiaro - di cogliere segnali di buona volontà che
cercheremo per quanto ci riguarda come pubblica amministrazione di
incoraggiare. Dall'incontro con i vertici ABIT non ho avuto alcun
sentore di un loro disimpegno allo scadere del contratto e in
quella sede ho posto delle domande precise. Il 30 aprile scadono
quegli impegni che ABIT ha preso con la Regione nel momento della
cessione della "Centrale", e mi è stato chiaramente risposto che
dopo il 30 aprile non ci sarà nessun atto particolare che vada a
disconoscere l'accordo preso. Così come non è emersa assolutamente
l'intenzione di smantellare le produzioni presso lo stabilimento
"Centrale".
Président
La parole au Conseiller Curtaz.
Curtaz (PVA-cU)
Credo che l'Assessore non si aspetterà
plausi né attestazioni di soddisfazione da parte nostra per la sua
risposta. In questa vicenda, io posso anche capire umanamente
l'Assessore, che si sente fra l'incudine e il martello: noi siamo
il martello e l'incudine sono le scelte politiche che questa Giunta
ha fatto, e l'Assessore si deve portare il peso politico di queste
scelte.
L'Assessore ha delineato un quadro di chi vuole vedere il
bicchiere mezzo pieno, forse riferendosi alle nostre preoccupazioni
egli ci potrebbe dire che vediamo il bicchiere mezzo vuoto; ho però
il timore che il bicchiere non sia più a metà, ma sia sotto della
metà perché i segnali incoraggianti, a suo dire, che vengono da
ABIT sono stati finora - non voglio dire "fumo negli occhi", perché
è un'espressione troppo forte - ma sono stati dei segnali di
carattere più annunciativo che realizzativo. Infatti, se è vero che
i livelli occupazionali sono stati finora faticosamente mantenuti,
è anche sotto gli occhi di tutti la realtà, che io ho evidenziato,
ma che l'Assessore ha detto di conoscere, di dipendenti che vengono
tenuti senza particolari mansioni, in attesa del 1° maggio, e non
perché sia la festa dei lavoratori, ma perché vogliono fare la
festa ad alcuni di questi lavoratori!
Ci troviamo di fronte soprattutto a un sostanziale
smantellamento della struttura della commercializzazione.
L'Assessore dice che non si produce più formaggio, perché non si
vende più formaggio, ma bisognerebbe anche capire perché non si
vende più: il motivo è che la struttura della commercializzazione è
stata completamente abbandonata a sé stessa. Oggi la
commercializzazione viene fatta purtroppo da personale totalmente
inadeguato a conoscere la realtà commerciale valdostana, con i
risultati, in termini di possibilità di vendita, dei pochi prodotti
ancora realizzati alla "Centrale" assai scarsi.
Noi rinnoviamo queste preoccupazioni, che peraltro l'Assessore
sostiene di condividere - per certi versi, le fa proprie -
lamentando però la scarsa possibilità della Regione di intervenire
a questo proposito. Ma è proprio qui, Assessore, per noi il punto
nodale, perché lei ha esordito ricordandoci, ancora una volta, che
la Regione non ha partecipazione diretta alla "Centrale" per cui le
sue possibilità di intervento sono relative. Le ricorderò intanto,
ancora una volta, che l'Assessore all'agricoltura è il massimo
responsabile politico della politica agricola di
commercializzazione agricola in questa regione; in secondo luogo,
che la Finaosta, che ha individuato un partner, che ha ceduto le
quote azionarie della "Centrale" ad ABIT, non è altro che una
diramazione regionale alle strettissime dipendenze della Giunta,
parlo di dipendenze in riferimento all'indirizzo politico
ovviamente! Credo si debba pretendere un controllo degli
adempimenti contrattuali, perché quando l'Assessore mi dice che non
sono stati verificati fino ad oggi degli inadempimenti
contrattuali, su questo mi permetto di dissentire! Anche in
quest'aula abbiamo affrontato il problema dei marchi, il problema
della svalorizzazione del marchio della "Centrale": oggi non c'è
neanche più un camion che esce da lì con il nome "Centrale
Laitière", escono tutti con il nome ABIT!
Abbiamo parlato spesso della pubblicità "poco trasparente" sulle
etichette. Questo non è, secondo me, adempiere l'obbligo di
valorizzazione del marchio, come era previsto in contratto affinché
questo marchio continuasse a mantenere il prestigio che lo stesso
vantava sul mercato: questo marchio è ormai deprezzato per una
politica inadeguata da parte di ABIT!
Assessore, lei si deve quindi assumere una responsabilità, da un
lato, in termini di verifica degli adempimenti contrattuali e,
dall'altra, in termini di responsabilità politica, perché sarà
stata una scelta difficile, una scelta obbligata, sarà stato il
meno peggio, ma voi vi portate la responsabilità politica tutta
della scelta del contraente e del contratto che è stato
sottoscritto da Finaosta!
È in punto contratto che non vi possono essere degli schermi di
società privata. Posso persino capire che vi possono essere dei
ritardi determinati dal fatto di individuare i locali più idonei,
l'agibilità e tutto, però stiamo parlando di un contratto di
locazione che avrebbe dovuto partire dal 1° maggio 2001; fra un po'
sono due anni, sono ventun mesi che ABIT occupa i locali della
"Centrale" in Comune di Gressan, senza pagare una lira di affitto,
perché il contratto di locazione non è stato ancora stipulato!
Questa a me sembra una cosa veramente grossa e mi fa specie, perché
tale problema era già stato segnalato dal nostro gruppo, diversi
mesi or sono, e ci era stato detto che, nel giro di poco tempo, si
sarebbe provveduto a regolarizzare la situazione. Oggi, invece,
apprendiamo dall'Assessore - il quale peraltro, in questo caso, non
ha neppure responsabilità troppo dirette perché dipende da altri
servizi della Giunta regionale o di qualche altro Assessorato,
forse delle finanze - che il contratto di locazione non è stato
ancora sottoscritto. Si dice che è già pronto e che sarà
sottoscritto; ma, Santo Cielo, sono passati ventun mesi e qui non
possiamo dare responsabilità a Finaosta o a qualcun altro; qui la
responsabilità per intero è della Giunta regionale che non ha
provveduto a sollecitare i funzionari a preparare questo contratto,
e soprattutto a sottoscriverlo!
Con questo termino il mio intervento; ovviamente staremo vigili
ancora su questo tema, Assessore; lei non si dovrà agitare più di
tanto se, come vedrà, prima del 30 aprile torneremo su questo tema,
sperando che le cose possano migliorare, come lei oggi ci ha fatto
ritenere. Da parte nostra, purtroppo, c'è molto meno ottimismo e,
proprio per questo, la invitiamo a vigilare ancora di più di quanto
finora non abbia fatto!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK