Consiglio Regionale della Valle d'Aosta - Oggetto del Consiglio n. 3007 del 7 novembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3007 del 7 novembre 2017 - Resoconto
OGGETTO N. 3007/XIV - Interpellanza: "Revisione della legge
regionale n. 18/2015, recante misure di sostegno al
reddito".
Rosset (Presidente) -
Punto n. 32 all'ordine del giorno.
Per l'illustrazione, ha chiesto la parola il consigliere Padovani,
ne ha facoltà.
Padovani (GM) -
Con questa interpellanza torniamo a
parlare delle misure d'inclusione al reddito, sia regionali che
nazionali, perché il 29 agosto di quest'anno il Parlamento
nazionale ha approvato una misura che si chiama "Reddito
d'inclusione sociale (REI)", che entrerà in operatività a tutti gli
effetti il 1° dicembre, sempre di quest'anno.
Cosa prevede questo provvedimento? Prevede due cose: un
provvedimento economico, che sarà erogato mensilmente - che andrà
da un minimo di circa 190 euro mensili (per una persona sola), fino
a quasi 490 euro per un nucleo con cinque o più componenti
familiari - e una componente, invece, erogata in servizi alla
persona che dovrebbe essere valutata in base alle reali esigenze
del nucleo familiare.
Considerato che esiste un contributo regionale, così come
stabilito dalla legge n. 18 del novembre 2015, modificata con il
provvedimento cosiddetto "
omnibus
" nell'agosto, con
modifiche che io allora ritenevo, e continuo a ritenere,
necessarie, ma che non lo completano, che non lo rendono del tutto
efficace;
considerate anche le diverse problematicità che sono state
rilevate da quando questo provvedimento regionale è entrato in
vigore, sono state evidenziate dai sindacati, dall'Alleanza contro
la povertà, dall'Università della Valle d'Aosta e da altri
esperti;
considerati anche i risultati dopo la sperimentazione, risultati
dei quali poi io ho chiesto un 116, che presumo arriverà a breve,
perché dovrebbero esserci i dati definitivi del 2016 di un gruppo
di monitoraggio, e non so se esistono dei dati temporanei del 2017,
a oggi ovviamente; evidenziati questi problemi e il fatto di questa
novità del REI, che dovrebbe entrare in vigore tra neanche un
mese;
chiedo se è intenzione della Giunta, dell'Assessore competente,
rivedere la legge n. 18/2015, in modo da renderla più improntata
sulle politiche attive del lavoro, poiché - è una delle critiche
più frequenti a questa legge  - pare, vedendo i risultati
della prova dell'esperimento, che questo contributo che dovrebbe
accompagnare nella ricerca di un lavoro, poi effettivamente abbia
portato a conclusione, e quindi abbia portato a trovare un lavoro
pochissime persone, e già poche hanno ricevuto questo
contributo.
Poi si chiede anche se, e con quale strategia e azioni concrete
e con quali risorse, il Governo regionale intenda armonizzare il
provvedimento regionale con quello nazionale, in modo da riuscire a
elaborare un intervento in grado di essere complementare e
sinergico. Perché, se non si riuscisse a creare una sinergia, a
trovare il modo di armonizzare l'intervento regionale con quello
nazionale, si creerebbero probabilmente anche delle disparità di
trattamento tra le persone, che magari usufruiscono di una e non
dell'altra, di tutte e due, di nessuna. Si creerebbero comunque dei
problemi, se non si riuscissero ad armonizzare i due
provvedimenti.
Poi, l'ultima domanda, che è più di carattere teorico: viste
tutte le critiche che sono state fatte, visto il fatto che questo
provvedimento - così com'è stato gestito fino ad oggi -, non è
riuscito a incontrare i reali bisogni dei cittadini, se magari la
Giunta attuale ha ipotizzato anche l'affidamento dei servizi di
questi provvedimenti a soggetti diversi dagli attuali per
migliorarne l'efficacia.
Presidente -
Per la risposta, ha chiesto la parola
l'assessore Guichardaz, ne ha facoltà.
Guichardaz (PD-SIN.VDA) -
Ringrazio il collega Padovani,
perché la sua interpellanza ci permette di spiegare e di meglio
evidenziare una recente iniziativa della Giunta regionale, che va
proprio nella direzione da lei auspicata: diminuire la portata
assistenzialistica - se la vogliamo definire così - della legge
regionale n. 18/2015, riportando il
focus
sullo spirito
originario della norma, che è quello di favorire in qualche modo il
reinserimento nel mondo del lavoro delle persone escluse per le
ragioni più diverse.
Come noto, la nostra legge sull'inclusione attiva e di sostegno
al reddito è già stata in parte modificata, come lei ha ben
spiegato prima, con il collegato alla legge finanziaria n. 24/2016,
la quale, all'articolo 19, ha reso possibile l'utilizzo dei
finanziamenti anche per promuovere misure di politiche del lavoro
collegate all'attuazione dei cosiddetti "patti di inclusione". Ed è
proprio ai sensi di quella norma che nella seduta di Giunta di
ieri, su proposta congiunta dell'Assessore alle politiche sociali e
del sottoscritto, è stata approvata una delibera che prevede un
avviso pubblico per la presentazione di progetti personalizzati
rivolti a persone che versano in situazioni di povertà sociale, che
nelle intenzioni dovrebbero consentire loro di acquisire nuove
competenze o d'incrementare quelle già possedute, in modo tale che
gli interessati possano risultare più competitivi di fronte a nuove
eventuali opportunità lavorative. I progetti potranno essere
presentati da enti locali, da organizzazioni non di volontariato,
da altre organizzazioni non lucrative di utilità sociale, aventi
sede operativa stabile nel territorio regionale. La misura,
inoltre, prevede una forma di cofinanziamento da parte dei soggetti
partecipanti, in modo da sperimentare una modalità di cooperazione
con responsabilità pubblico-privata coerente con una visione di
welfare
generativo.
Per quanto alla seconda domanda, ricordo che la legge regionale
n. 13/2017 - mi scuso, lei citava quella, non ha citato la
precedente (la Finanziaria 2016) - il collegato alla variazione di
bilancio che lei citava, che è stato approvato da questa estate, ha
introdotto proprio una modifica - come diceva lei prima - la legge
regionale n. 18/2015, consentendo la cumulabilità della misura
regionale con il SIA nazionale e, da ultimo, con il REI in vigore
dal 1 gennaio 2018.
La legge regionale n. 18/2015, per la sua natura sperimentale,
com'è noto, cesserà di avere efficacia alla fine dell'anno prossimo
(il 31 dicembre 2018), e nel lasso di tempo che ci separa da
allora, credo che avremo modo noi, e chi verrà dopo di noi, di
valutare come legiferare al meglio su tale materia, proprio al fine
di garantire, come negli auspici anche suoi, la maggiore
armonizzazione tra la normativa statale e quella regionale.
La terza domanda credo che trovi poi di fatto risposta nella
prima. In effetti, la deliberazione di cui ho accennato prevede
l'affidamento dei servizi ai soggetti diversi dall'Amministrazione
regionale e in particolare ai soggetti del terzo settore. Saranno
loro ad avere un ruolo fondamentale; si spera che la cosa abbia poi
un seguito e un successo, proprio nell'inserimento dei beneficiari
nel contesto socio-lavorativo.
Presidente -
Per la replica, ha chiesto la parola il
consigliere Padovani, ne ha facoltà.
Padovani (GM) -
Io ringrazio l'Assessore per la risposta.
Non avevo letto della modifica dell'attuale Giunta, la leggerò con
attenzione, cercando di capire se sia compatibile con quello che io
penso debbano essere le finalità di questa legge. Legge che - io
già l'ho detto tempo fa e continuo a ribadirlo - probabilmente,
prima che scada il tempo della sua sperimentazione, deve vedere una
riforma generale, una riforma che sia completa. E per farlo, si
deve coinvolgere certamente il terzo settore, ma si devono
coinvolgere anche tutta un'altra serie di associazioni, di
sindacati e di enti (è già successo anche in altre Regioni), che
hanno adottato una misura contro la povertà; che aiutino e si
coordinino anche con l'Amministrazione regionale per far funzionare
nel miglior modo possibile questo tipo di misure, che io ritengo
fondamentali soprattutto in un periodo come questo, di grandissima
crisi economica e di grandissima difficoltà degli strati più poveri
della popolazione, anche valdostana ovviamente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK