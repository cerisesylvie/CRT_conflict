Consiglio Regionale della Valle d'Aosta - Oggetto del Consiglio n. 1833 del 7 febbraio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula
Oggetto del Consiglio n. 1833 del 7 febbraio 2001 - Resoconto
OGGETTO N. 1833/XI Notizie in merito al processo di
privatizzazione della Centrale del latte regionale.
(Interpellanza)
Interpellanza Considerate le risposte fornite in Consiglio
regionale dall’Assessore Perrin ad una nostra
precedente interpellanza sul processo di privatizzazione della
Centrale del latte regionale;
Evidenziato il perdurare di una critica situazione economica e
finanziaria;
Al fine di chiarire il quadro occupazionale dei dipendenti;
il sottoscritto Consigliere regionale
Interpella
l’Assessore competente al fine di conoscere quali
offerte sono giunte al vaglio della Giunta per la possibile
privatizzazione e quale offerta si ritiene più idonea per la
soluzione del quadro economico-finanziario e occupazionale della
Centrale del latte regionale.
F.to: Lattanzi
PresidenteLa parola al Consigliere Lattanzi.
Lattanzi (FI)
Assessore, quali buone novelle ci porterà
oggi? Speriamo proprio che questa vicenda possa trovare nella
giornata di oggi perlomeno, visto che è una giornata che è molto
"dopo" tutti quei momenti che verso fine anno avrebbero dovuto
vedere la nostra Giunta comunicare i possibili partner, tramite il
lavoro di Finaosta.
Con questa interpellanza ci aspettiamo di poter dare alla
comunità valdostana non dico la notizia che
l’operazione è conclusa, ma che siamo in dirittura
di arrivo, anche perché come lei sa, l’alternativa a
trascinare la situazione così com’è ci indurrebbe,
lo dico a nome del mio gruppo in maniera molto chiara, a chiedere
un immediato commissariamento dell’azienda, in
quanto siamo arrivati a dei livelli di così grave insufficienza
gestionale e di paralisi, che tra l’altro il
malessere dei dipendenti ha in questi giorni evidenziato, che se
non c’è una soluzione di privatizzazione sin da
subito, come gruppo saremmo costretti a presentare un ordine del
giorno con la richiesta di commissariamento alla Centrale del
latte.
Auspichiamo che la sua risposta possa andare nella direzione di
dare una soluzione al problema.
Presidente
La parola all'Assessore
all’agricoltura e risorse naturali, Perrin.
Perrin (UV)
Sarò brevissimo.
Finaosta, che è stata incaricata dalla Giunta regionale, ha
contattato diversi operatori del settore lattiero-caseario,
prediligendo realtà produttive con solidità finanziaria comprovata
e quote di mercato consolidate.
Ai soggetti che dopo un primo contatto hanno espresso un
interesse sulla Centrale, è stata chiesta la predisposizione di un
piano industriale, secondo alcuni punti di riferimento che abbiamo
già illustrato nel rispondere a precedenti interpellanze. Agli
operatori interessati è stato comunicato che eventuali proposte
sarebbero state prese in considerazione entro il termine ultimo di
venerdì 19 gennaio.
È seguito alcuni giorni dopo un incontro con Finaosta e ad un
primo esame dei piani formulati (ne sono stati presentati due),
considerata la delicata situazione del settore lattiero-caseario, è
scaturita la necessità di acquisire alcuni elementi di
approfondimento per meglio valutare le due proposte pervenute.
L’impegno di Finaosta è di fornire queste
ulteriori indicazioni entro e non oltre un mese dalla data della
riunione. A questo punto la proposta verrà valutata dalla Giunta e
quindi verrà dato un seguito definitivo a questa vicenda.
Presidente
La parola al Consigliere Lattanzi.
Lattanzi (FI)
Assessore, a questo punto non solo a nome
del mio gruppo, ma a nome della comunità valdostana, esprimo
l’amarezza per una risposta così succinta e così
poco risolutiva.
La Centrale del latte non è una problematica che ci trasciniamo
da qualche settimana o da qualche mese, perché in questo caso si
giustificherebbe un'attenta valutazione delle soluzioni. La
Centrale del latte è un problema che ci trasciniamo da quando è
nata come progetto industriale, con i presupposti di dare al
settore lattiero-caseario l’opportunità di trovare
uno sfogo alla produzione valdostana.
Un sito industriale di altissimo livello è stato finanziato
dalla Regione e messo a disposizione di questa operatività. I
successivi bilanci in rosso di tipo innanzitutto
economico-commerciale, di conseguenza anche finanziario, hanno
dovuto far intervenire la Regione per ripianarli, fino ad oggi.
Quindi stiamo parlando di un problema che non è nato ieri.
Mi permetta di aggiungere anche un’altra
riflessione sulla sua risposta. Ormai siamo arrivati ad una
situazione talmente critica che non è più questione di mese più,
mese meno, ma c’è un elemento che preoccupa ed è
questo. La Regione ha incaricato Finaosta di valutare eventuali
acquirenti della Centrale del latte, e la Finaosta per approfondire
i progetti industriali si avvale della collaborazione di chi oggi
ha la responsabilità, il dr. Avetrani, di gestire la stessa
Centrale del latte che è in deficit. Non è accettabile che il
consulente che fornisce l’assistenza tecnica,
commerciale ed economica, sia lo stesso personaggio che su nomina
pubblica ha portato al dissenso finanziario la Centrale stessa. È
veramente una cosa insostenibile.
Allora sarebbe il caso di chiedere a Finaosta che, se non è in
grado di valutare con le proprie risorse, e ne dubitiamo perché ha
tante risorse non solo finanziarie, ma anche umane e capacità
professionali sicuramente all’altezza di valutare i
progetti industriali, che si cerchi un consulente esterno al
personaggio che fino ad oggi ha gestito in maniera così
insoddisfacente il sito regionale.
Sono costretto, Assessore, ad annunciarle
l’iniziativa di richiesta ufficiale da parte del
gruppo di Forza Italia del commissariamento immediato della
Centrale del latte. A questo punto non sono più i 15-20 giorni,
probabilmente si tratterà ancora di mesi e non possiamo lasciare un
sito così importante per il settore agricolo, in mano a chi ormai
ha più volte e per più bilanci dimostrato un'incapacità gestionale,
commerciale, di politica strategica.
Le anticipiamo questa iniziativa, dopo di che attenderemo
insieme a lei la data del 19 febbraio, e le anticipo anche la data
entro la quale presenteremo la successiva interpellanza, per
portare questo Consiglio a conoscenza delle evoluzioni.
Certo non ci aspettavamo nell’ultima
interpellanza fatta i primi di dicembre, che nel mese di febbraio
non saremmo stati ancora in grado di sapere la Centrale del latte
che fine fa, quindi siamo molto delusi e conoscendo
l’onestà intellettuale dell’Assessore
non gliene facciamo una colpa, però mi permetta, Assessore, forse
in questo caso più che di una situazione di compromesso, avremmo
necessità di un Assessore molto più decisionista!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK