Consiglio Regionale della Valle d'Aosta - Oggetto del Consiglio n. 1905 del 10 maggio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
AMMINISTRAZIONE REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1905 del 10 maggio 2006 - Resoconto
OGGETTO N. 1905/XII - Produzione di rifiuti di apparecchiature
elettriche ed elettroniche da parte dell'Amministrazione regionale.
(Interrogazione)
Interrogazione
Constatato che l'Amministrazione regionale produce ogni anno
grandi quantità di RAEE (Rifiuti di Apparecchiature Elettriche ed
Elettroniche);
il sottoscritto Consigliere regionale
Interroga
il Presidente della Regione per sapere:
1) quante tonnellate di RAEE sono state prodotte negli anni
2000-2005 da questa Amministrazione;
2) se esiste un contratto o una convenzione che preveda il
ritiro delle apparecchiature elettriche ed elettroniche e a quali
costi annui;
3) se nel contratto o convenzione sia previsto il
disassemblaggio del materiale e il suo riutilizzo da parte
dell'azienda incaricata del ritiro.
F.to: Venturella
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Nell'interrogazione il collega Venturella
pone l'attenzione sui rifiuti di apparecchiature elettriche ed
elettroniche e pone alcuni quesiti:
"quante tonnellate di RAEE sono state prodotte negli anni
2000-2005 da questa Amministrazione; se esiste un contratto o una
convenzione che preveda il ritiro delle apparecchiature elettriche
ed elettroniche e a quali costi annui; se nel contratto o
convenzione sia previsto il disassemblaggio del materiale e il suo
riutilizzo da parte dell'azienda incaricata del ritiro"
.
Constatato che effettivamente c'è tale tipo di produzione,
queste sono le risposte. Il Dipartimento sistema informativo ritira
con continuità materiale informatico non più confacente alle
esigenze operative e non più funzionante. Tale materiale viene
dismesso tramite specifico provvedimento dirigenziale della
struttura competente, ai sensi dell'articolo 26 della legge
regionale n. 12/1997. Il provvedimento di dismissione descrive in
separati elenchi il materiale da inviare al macero e quello ceduto
gratuitamente a favore di enti pubblici regionali, fondazioni,
associazioni senza finalità di lucro e altre amministrazioni
pubbliche operanti nel territorio regionale. Ricordo che tale
argomento era stato posto all'attenzione di questo Consiglio
affinché vi fosse una modulistica per questa seconda tipologia,
ovvero per le richieste da parte di associazioni e fondazioni di
materiale non da distruggere. Era un problema posto lo scorso anno
dal Vicepresidente Lanièce. Di norma il materiale informatico
ancora funzionante, seppure obsoleto, quindi dal punto di vista del
valore commerciale nullo, viene ceduto a queste associazioni ONLUS
per un uso interno o inviato dalle stesse nei Paesi in via di
sviluppo. Il materiale non più funzionante invece viene inviato
allo smaltimento tramite ditte specializzate. Di seguito è
riportata una tabella riepilogativa delle tonnellate di materiale,
dove sono riportate le quantità effettivamente inviate in discarica
e quelle cedute. Ora la tabella parte dal 2000-2005, le lascio
copia, è inutile leggerla. Dai dati sopraesposti, che sono
contenute in totale 69 tonnellate di materiale informatico
dismesso, sono escluse le calcolatrici, le macchine da scrivere e i
fax, per i quali non si è provveduto ad alcuno smaltimento nel
periodo in considerazione. Per la parte di queste attrezzature non
più utilizzabili - circa 120 apparecchi complessivamente così
distribuiti: macchine da scrivere 72, fax 36, calcolatrici 12 - è
in corso un contatto con la ditta "VALECO", autorizzata allo
smaltimento di tali apparecchiature, da cui siamo in attesa di
avere un preventivo di spesa. Si precisa inoltre che i
fotocopiatori in uso all'Amministrazione regionale sono acquisiti a
titolo di noleggio, quindi la ditta affidataria provvede al ritiro
e allo smaltimento dei rifiuti delle apparecchiature stesse.
Per quanto attiene il secondo quesito, abbiamo già evidenziato
che il materiale informatico viene inviato al macero utilizzando le
ditte specializzate nel settore smaltimento - prima ho citato la
"VALECO" -, in particolare sono eseguiti fino ad oggi singoli
affidi per ciascun atto di invio al macero. Non c'è quindi una
convenzione quadro, ma c'è un affido volta per volta per
distruggere questo materiale. Gli importi annui in euro sono i
seguenti: nel 2000 4.700 euro, nel 2001 2.654, nel 2002 3.205, nel
2003 940, nel 2004 3.353, nel 2005 5.013, ovvero in questi 6 anni
c'è stato un servizio di smaltimento che complessivamente è al di
sotto dei 20mila euro.
Per quanto attiene il terzo quesito, nei contratti di ritiro
fino al 2004 non era previsto il disassemblaggio del materiale e il
suo riutilizzo da parte dell'azienda incaricata nel ritiro. Nel
2005 tale modalità è stata attivata per alcune tipologie di rifiuto
informatico. Nel 2006 si prevede di estendere tale modalità, in
ottemperanza al decreto legislativo n. 151/2005, con il
coinvolgimento dei distributori di materiali informatici. Le lascio
la copia della risposta per la tabella.
Presidente - La parola al Consigliere Venturella.
Venturella (Arc-VA) - La ringrazio, Assessore Marguerettaz, per
la risposta, per avere fornito la tabella sulle tonnellate di
rifiuti di apparecchiature elettroniche ed elettriche smaltite,
però, mi permetta, dal tenore della sua risposta mi pare che in
questo campo il suo Dipartimento abbia "navigato a vista" fino al
2005 e ora "navighi" con una bussola un po' scentrata, nel senso
che non vi è solo il decreto legislativo che lei ha citato, ma vi
sono delle precise direttive della Comunità europea che vietano il
conferimento, ancorché differenziato, al servizio di raccolta di
beni durevoli e di specifici rifiuti. Con delle convenzione e dei
contratti specifici l'Amministrazione potrebbe anche non spenderli
questi - per lei forse pochi - 20mila euro, potrebbe anzi far sì
che questo tipo di rifiuti siano una risorsa, perché esistono delle
ditte che prevedono il disassemblaggio e non è che
l'Amministrazione deve pagare per far ritirare tali prodotti, ma al
contrario queste ditte pagano per ritirare i vostri prodotti! Credo
quindi che la risposta, corretta dal punto di vista formale, sia
insufficiente dal punto di vista sostanziale, perché, oltre a non
prevedere dal punto di vista sostanziale il ricorso al
disassemblaggio, che è il vero obiettivo di una politica di
raccolta differenziata e di protezione dell'ambiente, che prevede
il recupero, riutilizzo e riuso - il famoso teorema delle tre
"erre" -, personalmente credo che non eliminiate neppure dai
cespiti di bilancio i beni durevoli perché li mandate al macero;
questa è un'ulteriore perdita secca. Potrò poi fornire una serie di
elenchi di ditte specializzate che fanno questo lavoro, ditte che
permettono di recuperare il materiale anche se non funzionante,
perché lo smontano tutto, che permettono in secondo luogo di far sì
che dal bilancio regionale vengano tolti tali beni durevoli, perché
non si fa in definitiva questo verbale di dismissione, ma anzi tali
beni vengono riutilizzati. Il senso dell'interrogazione era proprio
questo: sapere che tipo di convenzione e di contratto avete messo
in atto e naturalmente suggerire, se mi permette, Assessore, una
procedura amministrativa e una procedura di tipo tecnico più
economica dal punto di vista delle risorse messe in campo, ma
soprattutto più compatibile con l'ambiente.
Si dà atto che dalle ore 10,48 riassume la Presidenza il
Presidente Perron.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK