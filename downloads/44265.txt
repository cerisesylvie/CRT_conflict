Consiglio Regionale della Valle d'Aosta - Oggetto del Consiglio n. 1324 del 24 febbraio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1324 del 24 febbraio 2022 - Resoconto
OGGETTO N. 1324/XVI - Interpellanza: "Motivi della mancata
risoluzione dei contratti di assegnazione di alloggi di ERP per
morosità in applicazione dell'articolo 44 della legge regionale
3/2013".
Bertin (Presidente) -
Punto n. 42 all'ordine del giorno.
Dopo quest'interpellanza, sospenderemo un attimo per arieggiare i
locali. Per l'illustrazione il consigliere Manfrin.
Manfrin (LEGA VDA) -
Come ho argomentato e documentato
nel testo di quest'interpellanza, partiamo da un articolo di una
nostra legge regionale. È una legge regionale che cito spesso, ma
che ritengo sia assolutamente importante citare in quest'occasione
e per questo voglio leggervi letteralmente quello che prevede
l'articolo 44. Al comma 1 si stabilisce: "La morosità superiore a
quattro mesi nel pagamento del canone di locazione o nel rimborso
delle spese dirette o indirette per i servizi prestati
all'inquilino, è causa di risoluzione del contratto, previa
intimazione scritta dell'ente gestore di adempiere entro sessanta
giorni, con il pagamento della somma dovuta e dei relativi
interessi al tasso legale. Entro il medesimo termine l'inquilino,
al fine di evitare la risoluzione del contratto, può assumere
formale impegno di assolvere, in aggiunta al normale canone
mensile, al pagamento in forma rateale delle somme non pagate. In
tal caso il mancato pagamento delle quattro rate consecutive
comporta la risoluzione del diritto di contratto".
Qual è la situazione? Fotografiamo una situazione - di questo me
ne scuso, ma purtroppo l'elaborazione ha richiesto un po' di tempo
- che risale a qualche mese, ma non è cambiata poi molto. Ho fatto
una richiesta di accesso agli atti per avere i dati sulle morosità
degli alloggi di edilizia residenziale pubblica. Dall'elenco di cui
sono in possesso, risultano 204 nuclei che hanno più di quattro
bollette scoperte, quindi 204 nuclei che hanno integrato la
fattispecie di cui all'articolo 44, che prevede che, dopo quattro
bollette non pagate, tu debba risolvere il contratto. Il problema
qual è? È che di questi ve ne sono alcuni che hanno, per esempio,
cinque bollette scoperte - sono un numero limitato: cinque, sei o
sette bollette - e quindi magari gli è stato intimato il pagamento,
stanno provvedendo, hanno integrato, ma ad oggi chiaramente
risultano non avere ancora pagato. Il problema però è che ci
troviamo con decine, decine e decine di persone che hanno ben più
di cinque o sei bollette non pagate. Vi cito il caso limite: c'è
una persona che ha 214 bollette non pagate!
Di fronte a una legge che dice che dopo quattro bollette non
pagate c'è la risoluzione del contratto e di fronte a un dato che
mi dice che questa persona non ha pagato 214 bollette e ancora
occupa l'alloggio di edilizia residenziale pubblica, io mi faccio
delle domande. Io faccio una media, tanto per darvi un esempio: 214
significa che questa persona non paga l'affitto da circa diciotto
anni, questo calcolando che l'affitto sia di circa 1000 euro al
mese, rispetto alle cifre che sono qui, ma noi sappiamo benissimo
che gli alloggi di edilizia residenziale pubblica non costano 1000
euro al mese di bolletta. Ciò significa che questa persona
probabilmente non paga da forse il doppio: quarant'anni che non
vengono pagate le bollette? E nonostante vi sia una legge che
all'articolo 44 prevede che vi sia la decadenza, questa persona
occupa ancora tranquillamente l'alloggio. Non è l'unico
ovviamente.
Ho guardato un po' la cifra delle morosità. Partiamo, per
esempio, con quelli che non pagano l'affitto da cinque mensilità, e
la morosità minima che ho visto è di 263 euro, quindi una morosità
che può accadere sicuramente, soprattutto perché parliamo di
famiglie fragili. Ma arriviamo a totali di persone che devono
all'ente che gestisce gli alloggi una cosa come euro 92.891,13, il
che effettivamente mi fa sollevare dei dubbi.
Come è possibile che una persona debba quasi 100 mila euro di
affitti non pagati, a fronte di una legge che dice che dopo quattro
bollette non pagate tu hai la risoluzione del contratto, e questi
occupino ancora l'alloggio?
Il totale di questi affitti non pagati è di euro 1.939.642,98.
C'è da dire però che qualcuno di qualcosa è rientrato, quindi la
morosità richiesta risulta soltanto di euro 1.900.000, quindi
diciamo che 40 mila euro si sono recuperati su 1 milione e 939
mila.
Però dobbiamo anche considerare che di questa cifra soltanto
dieci nuclei di quest'elenco, che sono quelli che hanno un debito
superiore ai 40 mila euro, devono qualcosa come mezzo milione di
euro, cioè dieci nuclei di quest'elenco devono all'ARER mezzo
milione di euro; insomma, una cifra sicuramente importante.
Se uno guarda queste cifre, dice: "Ma caspita, qui è tutto
chiaro, quattro bollette non pagate vai fuori di casa" e qui ci
sono 214 bollette scoperte. Com'è possibile che accada questo?
Perché mi pare evidente che se un affitto è dovuto, va pagato.
Quindi un'amministrazione avveduta, anche per evitare un eventuale
danno erariale, perché non ci dimentichiamo che qui ci sono dei
soldi che devono essere pagati e non vengono riscossi, e delle
azioni che devono essere eseguite che non vengono eseguite. Uno si
chiede come sia possibile che accada tutto questo? Non lo so!
Questo ci interessa scoprirlo, però l'articolo 44 che prevede la
decadenza dopo quattro bollette non pagate, prevede anche, a
seguire, un articolo 45.
Questo articolo 45 si intitola: "Concorso nella copertura della
morosità incolpevole".
Proviamo a leggerlo insieme. Al comma 1 questo articolo prevede
che: "La pianificazione regionale individua l'entità del concorso a
favore degli enti proprietari di alloggi di edilizia residenziale
pubblica per la copertura delle morosità incolpevoli". Significa
che la Regione è quella che integra gli affitti non pagati
all'ARER, che evidentemente ha bisogno dei soldi per poter
effettuare la sua attività, perché se l'ARER non ha i soldi per
effettuare le sue attività di manutenzione, di ristrutturazione, di
costruzione e quant'altro, evidentemente non potrà essere utile né
agli inquilini che attualmente occupano gli alloggi, né a quelli
che in futuro vorranno occuparli.
Poi c'è un comma 2, che ritengo sia la chiave di volta: "La
Giunta regionale definisce con propria deliberazione i criteri e le
modalità di assegnazione delle risorse finalizzate al sostegno
degli interventi di cui al presente articolo"; la Giunta regionale
deve fare una deliberazione dove si stabilisce in base a quali
criteri una persona può accedere ed essere definita con la morosità
incolpevole. A oggi questa delibera non c'è e manca dal 2013, però
- e qui arriviamo a un'aporia della norma - come è possibile che se
non è stata fatta una delibera di Giunta che doveva essere fatta
nel 2013, ci siano ancora persone che possono non pagare l'affitto
per 214 mesi consecutivi e dovere, in questo caso, 41 mila euro,
invece nel caso limite che vi facevo 92.891 euro; c'è da dire che
questa persona ha generosamente pagato 1300 euro, quindi è un po'
rientrata dal suo debito.
Com'è possibile che queste persone non paghino? Un conto è se
c'è la delibera di Giunta che stabilisce chi può accedere alla
morosità incolpevole. La morosità incolpevole dice che io sono una
persona che ha reddito zero, non guadagno un euro ed evidentemente
non posso pagare l'affitto. Mi pare ovvio: sono in una condizione
economica talmente disperata che non posso pagare l'affitto;
interviene la Regione e paga l'affitto al posto suo. Altrimenti, se
non c'è questa delibera, queste persone si trovano nella condizione
di essere sfrattate: delle due l'una.
Su questo tema abbiamo battuto parecchio e io credo di essermi
speso molto, anche con ordini del giorno. La cosa che mi ha
lasciato basito è che, quando abbiamo fatto un'audizione in V
Commissione con i vertici ARER, ho fatto la specifica domanda:
quanti incontri sono stati fatti per predisporre la delibera di
Giunta che dia il via libera alla morosità incolpevole? La risposta
è stata zero, nessun incontro sulla morosità incolpevole! Come si
può pensare di gestire un settore come quello dell'edilizia
residenziale, se da una parte non si rispettano gli obblighi di cui
all'articolo 44 e c'è una morosità di centinaia di migliaia di
euro, e dall'altra non si vuole neanche disciplinare il settore?
Come è possibile gestire le cose così? Le due cose si elidono: io
butto fuori le persone che sono morose a termine di legge, oppure
io faccio la delibera che permetta di pagare al posto loro,
tertium non datur
.
Alla luce di questo, con quest'interpellanza, Assessore, è
nostro interesse, come può immaginare e come l'abbiamo scritto,
conoscere: quali siano le disposizioni che permettono agli
assegnatari morosi di mantenere il possesso dell'alloggio di
edilizia residenziale pubblica a fronte dell'esistenza di un
articolo contrario; se sia intenzione di applicare quanto disposto
dall'articolo 44 o se sia intenzione di disciplinare la morosità
incolpevole, come previsto dall'articolo 45 e, in caso affermativo,
con quali tempistiche.
Presidente -
Risponde l'assessore Barmasse.
Barmasse (UV) -
Grazie consigliere Manfrin. Ritorniamo
oggi su un argomento che ha già affrontato in Consiglio regionale -
giustamente, lo ha ricordato lei: ogni Consiglio regionale - e che
è, tra l'altro, ovviamente, la definizione dei criteri sulla
morosità incolpevole. Nei nove anni di vigenza della legge
regionale - questo lo ricordo sempre anch'io tutte le volte; lei è
rimasto basito, ma anche io sono basito - questa delibera non è
stata fatta, in nove anni! Ognuno rimane basito per qualche
cosa.
Con riferimento all'articolo 44 della legge regionale del 2013,
ormai la conosciamo tutti, penso che anche chi non voleva ormai la
conosca, l'azienda regionale per l'edilizia residenziale provvede
periodicamente a notificare a tutti i nuclei assegnatari di alloggi
di edilizia residenziale pubblica con più di quattro bollette
insolute, un avviso di messa in mora per risoluzione del contratto
e decadenza dell'assegnazione, contenente la formale intimazione ad
adempiere entro sessanta giorni dal ricevimento al pagamento delle
somme dovute, ovvero ad assolvere al pagamento in forma rateale
attraverso la sottoscrizione di un piano di rientro. Decorso
inutilmente tale termine, l'ARER sottopone la proposta di decadenza
alla Commissione per le politiche abitative, affinché esprima un
parere obbligatorio e vincolante per la decadenza, ovvero accerti
la condizione di morosità incolpevole. Come è noto e più volte
anche da lei rilevato, a oggi la condizione di morosità incolpevole
non può essere accertata, a causa della mancata approvazione di una
delibera della Giunta regionale che stabilisca i parametri
socioeconomici per individuare gli assegnatari morosi incolpevoli,
nonché i controlli che l'ente proprietario deve effettuare per
certificare l'impossibilità degli assegnatari morosi di far fronte
al pagamento del debito accumulato.
Dato atto che a oggi la conduzione di morosità incolpevole non
può essere accertata, la Commissione per le politiche abitative
esprime un parere obbligatorio e vincolante, tenuto conto, oltre
che delle condizioni accertate dall'ente gestore, anche di
particolari situazioni di fragilità sociale dei nuclei interessati,
tali da indurre a soprassedere alla decadenza; perché è ovvio che
se uno è quattro mesi che non paga, ma ci sono delle motivazioni,
lo passiamo dalla morosità per il suo appartamento all'emergenza
abitativa, quindi il problema lo spostiamo, ma non lo
risolviamo.
Con verbale n. 2 del 19 aprile 2021 la Commissione per le
politiche abitative ha espresso il seguente parere: "La
Commissione, analizzata la situazione delle morosità maturate nei
nuclei assegnatari di ERP, attualmente pari a 138, in
considerazione anche dell'emergenza sanitaria in corso, decide di
verificare le proposte di decadenza di assegnazione riferite ai
nuclei con maggiori bollette insolute, non seguite dai servizi
sociali territorialmente competenti. Infine, decide all'unanimità
di rimandare la verifica delle altre proposte di decadenza per
morosità ad altra seduta. La Commissione, in considerazione anche
del fatto che la documentazione esaminata riguardante le proposte
di decadenza per morosità è riferita alla sola gestione ARER al 30
giugno 2020, in attesa di ulteriore documentazione da verificare,
al fine di garantire equità di giudizio, decide all'unanimità di
verificare le situazioni di morosità dei seguenti nuclei - sono
dodici nuclei e ometto i nominativi, ovviamente per motivi di
privacy
- ed esprime parere favorevole alle proposte di
decadenza sopracitate, in quanto non vi sono controdeduzioni
scritte o documentazione a giustifica delle morosità maturate, e
non hanno nemmeno provveduto a effettuare un piano di rientro del
debito pregresso l'ente gestore. Dando atto che l'ARER procederà
con la decadenza di assegnazione degli alloggi ERP, la Commissione
si riserva un'eventuale rivalutazione delle situazioni sopra
menzionate, qualora i nuclei entro il 28 maggio 2021 provvedano ad
avviare le procedure per la definizione di un piano di rientro del
debito pregresso maturato o al saldo della morosità stessa".
Con successivo verbale n. 3 dell'11 giugno 2021, la Commissione
per le politiche abitative ha espresso il seguente parere: "La
Commissione accoglie la proposta di decadenza per il mancato
rispetto della legge 3 del 2013 articolo 44, dei nuclei con numero
pari o superiore a quarantotto bollette insolute e che non hanno
provveduto a effettuare un piano di rientro del debito pregresso
con l'ente gestore competente. Infine, la Commissione si riserva
sull'eventuale rivalutazione delle situazioni dei nuclei allegati,
qualora gli stessi, entro il 30 luglio 2021, provvedano a
concludere le procedure per la definizione di un piano di rientro
del debito pregresso maturato o al saldo della morosità stessa. La
Commissione per le politiche abitative infine, a seguito dei
precedenti accoglimenti delle proposte di decadenza da parte di
ARER, in esito ai quali le situazioni di morosità si sono ridotte
da 138 a 89, con verbale di adunanza n. 1 del 21 febbraio 2022 -
quindi qualche giorno fa - ha accolto la proposta di decadenza ai
sensi dell'articolo 44 della legge regionale del 2013, relativa a
ventisei nuclei con un numero di bollette insolute superiore a
ventiquattro alla data del 30 giugno 2021 e che non hanno
provveduto a effettuare un piano di rientro del debito pregresso
con l'ente gestore competente, assegnando agli stessi nuclei, quale
termine per il rilascio degli alloggi, il 30 giugno 2022,
riservandosi un'eventuale rivalutazione delle situazioni entro la
stessa data, qualora i nuclei stessi provvedano a concludere le
procedure per la definizione di un piano di rientro, come previsto
dalla legge, del debito pregresso maturato al saldo della morosità
stessa".
Per quanto sopra richiamato si evince che la disposizione che
permette agli assegnatari morosi di mantenere il possesso
dell'alloggio di ERP è quella di cui alla seconda parte del comma 1
dell'articolo 44 della legge regionale 3 del 2013, relativa alla
sottoscrizione di formale impegno ad assolvere, in aggiunta al
canone mensile, al pagamento in forma rateale delle somme non
pagate. Quanto disposto dall'articolo 44 della legge regionale 3
del 2013, viene puntualmente applicato per quanto normato.
Quanto al quesito, se sia intenzione disciplinare la morosità
incolpevole, così come previsto dall'articolo 45 e in caso
affermativo con quali tempistiche, preciso che non conosco i motivi
per cui, negli otto anni trascorsi dall'approvazione della legge
regionale 2013 e sino all'assunzione a fine 2020 da parte del
sottoscritto e del dipartimento delle politiche sociali della
delega in materia di politiche abitative, non fosse stata adottata
la disciplina prevista dal richiamato articolo 45. Però mi limito a
rilevare che la stessa non fu approvata in quel periodo nel quale
era prevista oltretutto una struttura dirigenziale dedicata alle
politiche abitative presso l'Assessorato alle opere pubbliche; con
il passaggio della competenza alle politiche sociali
inevitabilmente si sono scontate delle inefficienze, dovute al
fatto che risultava una materia completamente nuova per tale
dipartimento e che la competenza fosse stata assegnata a una
dirigente che nel corso del 2021 è stata assente per diversi mesi
per malattia sino alla sua assegnazione - è cosa di pochi giorni fa
- a un'altra struttura dirigenziale. Questo non vuole essere una
giustificazione, sicuramente. Ma se in otto anni un dirigente
dedicato non ha predisposto una delibera di disciplina della
materia, immagino che non fosse una materia facile da disciplinare;
quindi di motivazioni sicuramente ce ne sono.
A ogni modo concordo, e su questo non ci sono dubbi, sul fatto
che è arrivato il momento di provvedere e ciò sarà sicuramente una
delle priorità che indicherò al dirigente che auspicabilmente
assumerà l'incarico presso la struttura servizi alla persona, alla
famiglia e politiche abitative, a seguito di assegnazione della
dirigente presso altra struttura di altro assessorato. Questa
posizione verrà messa in pubblicità e speriamo che ci sia qualcuno
che voglia partecipare.
Presidente -
Per la replica il consigliere Manfrin.
Manfrin (LEGA VDA) -
Mi verrebbe da aprire con una
battuta del noto film
Marrakech Express
: "Chi vive
sperando...", poi sappiamo il resto!
A prescindere da questo, Assessore, io mi auguro davvero che si
arrivi a una definizione, però è un anno e mezzo: giustamente, come
lei ricorda, sono otto anni che non è stata fatta la delibera e
concordo, però è un anno e mezzo che lei ricopre questa posizione.
E mi deve dare atto del fatto che, probabilmente non al primo ma al
secondo Consiglio, penso di averglielo ricordato che c'era questa
delibera da fare, quindi qualcosa si poteva mettere in campo.
Al netto di questo, chiedendole già eventualmente se poi avrà la
cortesia di lasciarmi la sua risposta, in maniera che così potremo
analizzare i dati, innanzitutto desidero chiarire una cosa: lei
nella sua esposizione ha detto che se una persona venisse
dichiarata decaduta, dopodiché dovrebbe essere accolta con
l'emergenza abitativa. Lei ignora che nella legge 3 del 2013 è
previsto anche che chi viene dichiarato decaduto, non può accedere
a questo tipo di benefici, quindi evidentemente questa criticità è
risolta
in nuce
.
Ha parlato di una scelta, di una delibera, da parte della
Commissione politiche abitative che definisce che a fronte di
quarantotto bollette insolute si può procedere alla risoluzione del
contratto, poi ha parlato di una nuova decisione nella quale si
dice che sono ventiquattro le bollette a seguito delle quali si può
procedere con risoluzione del contratto, però il problema è un
altro, è che in realtà tutte queste scelte - per quanto
assolutamente rispettabili - non rispettano la legge. Il problema è
che non c'è scritto che quella scelta che è prevista dall'articolo
44 è poi subordinata alle valutazioni della Commissione politiche
abitative, alla valutazione dell'assistente sociale, alla
valutazione del cugino che viene a perorare la causa della persona
che ha 214 bollette non pagate. La legge è legge! Se tutte le leggi
fossero sottoposte poi a una decisione ultima di una Commissione
che decide caso per caso, a questo punto sarebbe anche inutile fare
le leggi, basterebbe demandare tutto a una commissione: decidete
voi chi può uscire di casa, chi può rimanere e siamo a posto.
Invece no, c'è una legge che prevede delle cose; e io sto
utilizzando questo come leva, Assessore, perché il modo che noi
abbiamo per rispettare la legge, è rispettarla all'articolo 44, ma
in primis
è rispettarla producendo questa delibera.
Io non capisco davvero: ma qual è la difficoltà di stabilire dei
requisiti?! La persona deve avere reddito X, non deve avere o deve
avere una morosità Y, deve trovarsi in questa condizione, chi è in
questa condizione si vede riconoscere la condizione in morosità
incolpevole. Io non riesco a comprendere quali siano le difficoltà
di produrre questa delibera di Giunta, non ci arrivo, non riesco a
comprendere, non capisco perché in nove anni non sia stato fatto! È
questo che vorrei capire: qual è la difficoltà di produrre questa
delibera. Se ragioniamo, secondo me, ci arriviamo. Una persona che
ha reddito zero, può pagarsi l'affitto? No, bene. Allora le persone
a reddito zero non si possono pagare l'affitto. Una persona che ha
un ISEE, e si stabilisce una cifra, può pagarsi l'affitto? Queste
sì, queste no. Bene, queste si pagano l'affitto e queste non lo
pagano e sono morose incolpevoli. Mi sembra talmente semplice da
sembrare ovvio. Se ci sono delle altre difficoltà io non le vedo,
ma mi piacerebbe che venissero elencate.
Cosa dovrebbe pensare una persona che ha il suo vicino di casa
che da 214 mesi non paga l'affitto e ha 92 mila euro di conti
insoluti, quando lui paga regolarmente tutti i mesi? Non è un
incentivo a comportarsi bene, è un incentivo a comportarsi male,
perché se il mio vicino di casa non paga da 214 mesi e continua a
rimanere lì, a quel punto mi sentirò titolato a farlo anch'io, se
non mi succede niente. Quindi per cortesia, Assessore, si arrivi
alla definizione di questa delibera, si ponga l'ARER in condizioni
di poter lavorare e le persone di poter riconoscere chi
effettivamente ha diritto di essere tutelato e chi invece si sta
approfittando del sistema e va buttato fuori di casa.
Presidente -
Consigliere
Marguerettaz.
Marguerettaz (UV) -
Semplicemente, approfittando della
sospensione per il cambio aria, per chiedere una riunione di
maggioranza nella saletta.
Presidente -
Come detto sospendiamo per il cambio
dell'aria e cogliamo l'occasione per fare una riunione di
maggioranza. Il Consiglio è sospeso.
La seduta è sospesa dalle ore 11:11 alle ore 12:02.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK