Consiglio Regionale della Valle d'Aosta - Oggetto del Consiglio n. 1925 del 8 maggio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Assistenza socio-sanitaria
PARTECIPAZIONE E INIZIATIVA POPOLARE
Precedente
Successivo
Resoconto integrale del dibattito dell'aula
Oggetto del Consiglio n. 1925 del 8 maggio 1996 - Resoconto
SEDUTA ANTIMERIDIANA DELL'8 MAGGIO 1996
OGGETTO N. 1925/X Presa d'atto della petizione per rimuovere gli
ostacoli ad una efficace azione di prevenzione dal contagio da
AIDS. (Approvazione di risoluzione)
Petizione I Giovani Comunisti propongono alle amministrazioni
pubbliche (la Regione, i Comuni, la Scuola, eccetera) di
1. attivare una campagna di informazione sul sesso sicuro - uso
costante del profilattico nei rapporti occasionali - per ottenere
modificazioni dei comportamenti che espongono al rischio di
contagio per tutta la popolazione e non solo chi tradizionalmente
viene incluso nei "gruppi a rischio";
2. installare distributori automatici di profilattici nelle
scuole, nei luoghi pubblici di spettacolo e del tempo libero, per
le vie della città;
3. installare scambiatori di siringhe, perché il condividere
l'uso della siringa costituisce la via principale di trasmissione
del virus HIV tra i consumatori di droga per via endovenosa;
risulta evidente che l'eliminazione della circolazione di siringhe
infette può arginare il corso dell'epidemia, inoltre sarebbe il
primo passo per un più completo progetto di limitazione del danno
da elaborare coinvolgendo servizi pubblici, volontariato e
associazioni impegnate nella prevenzione e nella promozione della
salute.
FIRMA ANCHE TU!!!!
Seguono le firme di 507 cittadini
Risoluzione Il Consiglio regionale
Vista la petizione presentata dai Giovani Comunisti per
rimuovere gli ostacoli da una efficace azione di prevenzione dal
contagio da HIV;
Tenuto conto che la campagna di "informazione sul sesso sicuro",
richiesta al primo punto della petizione, è già stata avviata a
cura dell'Assessorato della Sanità ed Assistenza Sociale, mediante
tre iniziative:
a) distribuzione di n. 40.000 pieghevoli informativi nelle
scuole e nei luoghi pubblici e di svago;
b) incontri informativi nelle scuole, a cura di esperti in
materia, che ha visto coinvolti alla data odierna 3.830
studenti;
c) attivazione di un numero verde per l'informazione sul
contagio da HIV.
Considerato che non rientra nei compiti educativi della scuola
installare distributori automatici di profilattici, come hanno
sottolineato anche i capi di istituto interpellati e che
l'eventuale auspicabile installazione degli stessi nei luoghi
aperti al pubblico, spetta, nell'ambito della loro autonomia
gestionale, alle farmacie e ai titolari dei locali dei luoghi di
spettacolo e del tempo libero;
Accertato che l'installazione di scambiatori automatici di
siringhe non può essere considerata una risposta esaustiva al
problema sollevato dalla petizione, anche perché laddove è avvenuta
non ha condotto a risultati positivi, a causa di numerosi problemi,
quali il rifiuto dei tossicodipendenti verso le siringhe
autobloccanti, i continui atti di vandalismo, lo scarso uso della
macchina come "scambiatrice" di siringhe;
Preso atto inoltre che l'installazione di tali scambiatori
avviene di norma in centri metropolitani e non in piccoli centri
abitati;
Precisato che il problema della prevenzione dell'infezione da
HIV va ben al di là di misure riduttive quali l'installazione di
distributori e/o scambiatori automatici e, pertanto, richiede un
approccio globale, organico e mirato, privilegiando iniziative di
formazione e informazione capillari della popolazione, in
particolare di quella a rischio di contagio;
Impegna
la Giunta regionale a:
1) incaricare il gruppo di lavoro per le tossicodipendenze, già
istituito nell'ambito dell'Assessorato della Sanità ed Assistenza
Sociale, di approfondire la tematica della prevenzione
dell'infezione da HIV mediante la messa a punto di un progetto
organico di ulteriori strategie nell'ottica della riduzione del
danno, in particolare nei confronti della popolazione a rischio non
scolarizzata;
2) di promuovere l'organizzazione di dibattiti con la
popolazione, prevedendo la partecipazione di esperti in materia di
AIDS e tossicodipendenze.
F.to: Vicquéry
Presidente Ha chiesto la parola l'Assessore alla sanità e
assistenza sociale, Vicquéry.
Vicquéry (UV) Il tema della petizione è stato attentamente
valutato dall'Assessorato regionale alla sanità in tutte le sedi;
sono stati fissati degli incontri anche a livello di V Commissione
consiliare con le organizzazioni competenti, ivi compresi i centri
di recupero di tossicodipendenze; è stato fatto un incontro con il
Comune di Aosta, con la farmacia municipalizzata e con il gruppo di
lavoro per le tossicodipendenze ed in seguito a questa serie di
incontri è stato deciso di approfondire il tema chiedendo anche
informazioni sul comportamento adottato da altre regioni italiane
in materia.
Precisando che la petizione tocca tre punti, che sono in parte
scollegati, le risposte che sono pervenute dalle altre regioni per
quanto riguarda il tema degli scambiatori di siringhe sono risposte
piuttosto negative per tutta una serie di fattori, che si vorrà poi
esplicitare in una risoluzione che vi viene consegnata in questo
momento.
In pratica, due dei punti della petizione sono già superati da
iniziative della Giunta regionale che sono state prese a partire
dall'anno scorso; in particolare, per quanto riguarda la campagna
di informazione sul sesso sicuro, un termine che a me non piace, ma
che è il contenuto esatto della petizione popolare, la Giunta
regionale ha già a tutt'oggi distribuito 40mila pieghevoli
informativi nelle scuole e nei luoghi pubblici, ha fissato tutta
una serie di incontri informativi nelle scuole a cura di esperti,
che hanno coinvolto a tutt'oggi ben 3.830 studenti ed ha attivato
mediante l'USL un numero verde per l'informazione sul contagio da
HIV.
Per quanto riguarda la distribuzione dei distributori automatici
di profilattici nelle scuole e nei luoghi pubblici e di svago,
prendiamo atto della risposta contraria dei capi di istituto,
risposta che condividiamo perché non rientra nei compiti educativi
della scuola installare distributori automatici di profilattici.
Così come non possiamo intervenire su un ambito strettamente di
tipo privatistico e di autonomia gestionale come quella legata a
luoghi pubblici e di spettacolo, perché è di tutta evidenza che se
il titolare del luogo di spettacolo ritiene di installare
distributori di profilattico può farlo, ma non può essere il
Consiglio regionale ad obbligarlo in questa direzione.
Riteniamo comunque nella risoluzione che limitatamente al
problema dei distributori di profilattici sia auspicabile questa
azione, perché è un grosso tema che riguarda la prevenzione in
generale.
Altro discorso riguarda, ripeto, il problema degli scambiatori
automatici di siringhe, dove è stato accertato chiaramente dalle
poche esperienze attuate in ambito italiano che il rapporto fra le
siringhe usate e le siringhe nuove è limitatissimo, si va dal 6 al
10 per cento, per cui l'effetto prevenzione viene di fatto
vanificato.
Tutta un'altra serie di fattori che erano stati approfonditi in
commissione consiliare vanno a dimostrare che il problema
dell'infezione non è più un problema limitato solo ai soggetti
tossicodipendenti, anzi è un problema che va estendendosi nella
popolazione cosiddetta normale. Questo tema viene ripreso dalla
commissione nazionale per l'AIDS, dove viene dimostrato chiaramente
che sul fronte della lotta alla malattia del secolo c'è da
registrare un dato positivo: sono diminuiti in Italia i giovani
tossicodipendenti affetti da AIDS, segno che le campagne di
prevenzione contro lo scambio di siringhe iniziano a dare qualche
risultato.
Noi riteniamo pertanto che sia assolutamente troppo limitativo
limitarsi a parlare di scambiatori di siringhe, ma che il tutto
vada visto in un'ottica di progetto preventivo per la riduzione del
danno, privilegiando l'aspetto delle iniziative di formazione e di
informazione, non solo nelle scuole, ma anche e soprattutto
all'interno della popolazione e in particolare di quella più a
rischio di contagio, che spesso è quella meno scolarizzata.
La risoluzione riprende questi temi, impegna la Giunta regionale
ad incaricare il gruppo di lavoro per le tossicodipendenze già
istituito nell'ambito dell'Assessorato alla sanità, di approfondire
la tematica della prevenzione e dell'infezione da HIV mediante la
messa a punto di un progetto organico e di ulteriori strategie
nell'ottica della riduzione del danno, in particolare nei confronti
della popolazione a rischio non scolarizzata, e di promuovere
l'organizzazione di dibattiti con la popolazione, prevedendo la
partecipazione di esperti in materia di AIDS e
tossicodipendenze.
Per questo motivo proponiamo che il Consiglio regionale adotti
questa risoluzione che è una risoluzione molto impegnativa per la
Giunta, perché il progetto globale e un progetto organico per la
riduzione del danno significa andare nell'ottica di quello che oggi
viene definito l'operatore di strada, cioè di un educatore che
avvicina il soggetto a rischio, tossicodipendente o non, e nel
parlargli tenta di convincerlo che fare uso di droga è un
comportamento altamente a rischio e pertanto cerca di dissuaderlo.
Ci sono esperienze vicino a noi, ad esempio nella città di Torino è
stato installato un camper che viaggia nei quartieri più a rischio
e che tenta di fare quest'opera.
Noi vorremmo anche confrontarci con realtà straniere a noi
vicine, in particolar modo con la Svizzera, dove c'è un grosso
dibattito sulla politica da adottare nei confronti di questo grosso
dramma sociale, per cui riteniamo di dover allargare l'orizzonte
interessando dei dibattiti anche realtà estere.
Solo una precisazione tecnica: nell'ultimo paragrafo della
risoluzione bisogna aggiungere "a" dopo "in particolare di quella a
rischio di contagio".
Presidente Ha chiesto la parola il Consigliere Squarzino
Secondina.
Squarzino (VA) Come ricordava prima l'Assessore, la V
Commissione ha preso in esame questa petizione firmata da 507
cittadini, quindi un numero consistente di persone che chiede che
venga presa in esame una situazione problematica.
La commissione ha ascoltato la dott.ssa Tassari, il dr. Ferrari,
gli Assessori alla pubblica istruzione e alla sanità, ed ha fatto
una serie di considerazioni che ha riassunto nel rapporto che è
stato presentato in Consiglio, i cui concetti essenziali vorrei
ricordare perché ci possono servire per sottolineare questi aspetti
nell'atto risolutivo che come Consiglio andremo a votare, se
vogliamo accogliere una risoluzione.
La commissione si è soffermata, più che sulle singole richieste
che i firmatari della petizione facevano, sul problema di fondo da
cui nascono le situazioni di disagio a cui i firmatari hanno
cercato di dare una risposta, proponendo alcune soluzioni
particolari. La domanda che la commissione si è posta è proprio
questa: come è possibile aiutare i nostri giovani a vivere in modo
responsabile la propria dimensione sessuale.
E' chiaro, questo è un problema come tanti altri che non può
essere risolto solo a livello politico, ma del quale tutte le varie
componenti della società, tutti i soggetti che sono chiamati ad
intervenire nella situazione devono farsi carico. L'Amministrazione
regionale ha però due versanti importanti su cui lavorare, che sono
il versante educativo e il versante sanitario.
Nella petizione forse non emerge con molta chiarezza, e nella
risoluzione si può ancora vedere di farlo, cioè è importante anche
sottolineare il lavoro che va fatto nelle scuole e in questo caso
abbiamo chiamato in causa anche l'Assessorato alla pubblica
istruzione chiedendogli che le iniziative che vengono fatte in modo
ancora sporadico siano inserite in un progetto più chiaro. Quindi
si chiedono iniziative di formazione o di intervento di esperti che
aiutino i docenti ad inserire nel loro piano educativo delle
proposte, che tengano conto anche di questa dimensione
educativa.
Oggi vedremo il piano dei lavori pubblici, vedremo che per
questo tipo di opere riusciamo a trovare centinaia di miliardi; a
questo proposito vorrei ricordare che i milioni - non dico i
miliardi - che si spendono per la formazione sono veramente ben
spesi, perché fanno risparmiare alla collettività tutta una serie
di spese per curare i danni a cui non si pone cura nell'attività di
educazione e di informazione.
Un elemento che è emerso con molta chiarezza in queste audizioni
rispetto al fenomeno dell'AIDS è che sta diminuendo questa malattia
all'interno della popolazione omosessuale e tossicodipendente,
mentre sta aumentando tra le persone cosiddette normali, cioè
giovani adulti che si contagiano per contatti eterosessuali. Questo
ci fa capire come sia importante intervenire in quest'opera di
informazione.
Abbiamo anche ricordato ciò che diceva prima l'Assessore alla
sanità, cioè che ci sono state delle iniziative per quanto riguarda
l'informazione da parte della componente sanitaria con la
pubblicazione di un dépliant, distribuito proprio ai giovani nei
luoghi da loro più frequentati. Quello che come commissione si è
sottolineato è che queste iniziative andrebbero inserite in una
programmazione organica e non lasciate a momenti sporadici, quando
il fenomeno emerge in modo più eclatante.
Affrontato così il problema nelle sue grandi linee, abbiamo poi
cercato di rispondere alle tre domande che sono state formulate
dalla petizione. Rispetto alla richiesta specifica di installare
distributori automatici di profilattici nelle scuole, nei luoghi
pubblici di spettacolo e del tempo libero per le vie della città,
la commissione ha preso atto del parere degli esperti interpellati,
che ritengono opportuno che tali distributori siano installati
nelle adiacenze di luoghi pubblici, di spettacolo, di tempo libero,
frequentati da giovani. Molte perplessità ed anche un dissenso è
emerso in commissione circa la proposta di installare questi
distributori nelle scuole; si è infatti ricordato che gli strumenti
tipici della scuola sono l'informazione, la parola, il lavorare su
comportamenti ed atteggiamenti, e la scuola non può e non deve
rinunciare a questi suoi strumenti tipici, altrimenti abdica alla
sua funzione educativa.
Rispetto alla proposta di installare scambiatori di siringhe là
dove vi sono maggiori rischi e maggiori richieste, la commissione
reputa che ciò debba essere oggetto di una valutazione che vede il
coinvolgimento di esperti, dell'USL, della Regione, dei comuni più
colpiti dal fenomeno, dalle associazioni, dalle cooperative
sociali, cioè da tutti i soggetti interessati, in un'ottica di
prevenzione e di riduzione del danno.
Per quanto riguarda poi ancora il tipo di lavoro che finora è
stato fatto in questo settore, è stato sottolineato anche dagli
esperti che sono intervenuti come sia ancora carente nella nostra
regione una politica di prevenzione in ambito sanitario, nel senso
che ci sono interventi che riguardano la cura dei tossicodipendenti
e dei sieropositivi, mentre poco o nulla è stato pensato ancora per
prevenire il disagio. Sono state privilegiate le scuole in queste
iniziative, mentre si è per il momento lasciata scoperta una
popolazione che è invece quella più a rischio, quella che a scuola
non va più, perché è proprio quella meno istruita che si trova in
una situazione di maggiore facilità in base a statistiche ad
entrare in queste categorie di persone che accettano di far uso di
droga.
Si tratta in questo caso di elaborare progetti che non si
limitino a piazzare macchine che scambiano siringhe, ma che
prevedano interventi rivolti alla piazza, cioè alle vie e alle
strade, che consentano di prendere contatti con i giovani nei
luoghi dove questi si trovano. In questa ottica potrebbero essere
prese in esame iniziative sperimentate già altrove: quella a cui
accennava l'Assessore precedentemente, come l'educatore di strada o
l'educatore nelle discoteche; punti di distribuzione di siringhe,
ma non tanto distribuzione automatica, ma punti di distribuzione di
siringhe dove è possibile prevedere incontri con operatori, in
quanto non è tanto il dare un oggetto che può cambiare la
situazione, ma è il creare le condizioni perché poco per volta si
inizi a scegliere strade diverse per risolvere i propri
problemi.
La commissione condivide anche la richiesta che è stata avanzata
dai firmatari della petizione, che non emerge dalla petizione ma
che è stata formalizzata con chiarezza nella commissione; è la
richiesta di individuare un momento di dibattito pubblico, lo hanno
chiamato un forum che affronti la questione della
tossicodipendenza, dell'AIDS in tutti i suoi vari aspetti:
sanitario, educativo, sociale, personale, familiare.
Un'altra richiesta emersa dagli esperti che sono stati ascoltati
in commissione riguarda l'opportunità che siano invitati gli
esperti che si occupano dei vari settori ad elaborare, organizzati
in gruppi di lavoro, proposte ed iniziative circa la prevenzione,
in modo da mettere in cantiere anche nella nostra Valle esperienze
che sono risultate valide in altre regioni, come l'educativa
territoriale.
Infine, come ultima richiesta la commissione chiede
all'Assessore alla sanità che nel prossimo piano sociosanitario
siano potenziate le azioni che mirano alla prevenzione del disagio
giovanile e che siano previsti progetti-obiettivo che prendono in
considerazione il problema della diffusione dell'AIDS.
Questi sono i temi che la commissione ha affrontato e le
proposte che la commissione porta in Consiglio regionale alla
discussione dei colleghi.
Presidente Ha chiesto la parola il Consigliere Chiarello.
Chiarello (RC) Questo è un problema di quelli abbastanza gravi
non solo in Valle d'Aosta, forse in Valle meno che in altri posti,
oppure dai dati che abbiamo avuto più o meno come nelle altre
regioni d'Italia.
Ho visto la comunicazione dell'Assessore fra i plichi del
Consiglio e poi la risoluzione. Sono d'accordo con quanto ha detto
alla fine il Consigliere Squarzino, cioè che prima di tutto si
dovrebbe iniziare da un forum. La commissione consiliare ha fatto
tutto quello che doveva fare, cioè ha sentito i vari esperti, ha
messo insieme le varie idee per vedere cosa possiamo fare come
Consiglio.
Secondo me dobbiamo, prima possibile, organizzare un forum in
cui si discuta e si mettano insieme le idee per cercare di
prevenire questo fenomeno. In questo senso dico che una risoluzione
come quella presentata non mi va bene, cioè l'impegno finale
andrebbe anche bene, però se partiamo con le premesse dove si dice
che l'installazione di scambiatori automatici non può essere
considerata una risposta esaustiva, anche qui ho dei dubbi. Quando
voglio essere più credibile, vado a prendere esempio da certi
Parroci di Torino che dicono che dare la siringa pulita ad un
tossicodipendente è una delle cose che elimina una parte di
rischio.
Si dice ancora nella risoluzione che non rientra nei compiti
della scuola installare distributori; non ho mai detto che doveva
installarli la scuola, semmai doveva installarli l'USL in
prossimità di scuole. Questi dubbi li ho anch'io, ma questi dubbi
dovevano venir fuori da quelle riunioni che mettevano insieme tutti
gli esperti, tutti coloro che si interessano di queste cose, per
cercare di trovare una soluzione. Penso che non si sia trovata da
nessuna parte del mondo una soluzione valida per questo
problema.
Però vorrei dire che quando si prende l'esempio della Svizzera,
non ci si deve nascondere che in certe città svizzere si è anche
cercato di dare la droga libera; perché non proviamo anche in
Valle? Come mai prendiamo a riferimento l'esempio che fa comodo,
lasciando perdere gli altri? Cerchiamo una volta tanto di creare un
esempio noi, c'è la disponibilità, ho visto diversi operatori nel
settore che hanno dato tutta la disponibilità a discutere e ad
arrivare a soluzioni valide; ma dire prima che questa soluzione non
è valida, che l'altra cosa non si può fare, mi chiedo cosa dovrà
fare questo forum.
Presidente Ha chiesto la parola il Consigliere Squarzino
Secondina.
Squarzino (VA) Se il Consigliere Chiarello si ritrova nella
parte degli impegni e se nella prima parte non si riconosce,
propongo di riformulare questi due o tre punti in modo che si possa
giungere ad una risoluzione comune. Chiedo un momento di
sospensione per rivedere, alla luce di queste sue considerazioni,
il testo. Su una petizione che è stata portata avanti, mi sembra
giusto che il Consigliere Chiarello, che era uno dei promotori di
questa risoluzione, possa ritrovarsi.
Una sospensione non si rifiuta mai a nessuno, perché si rifiuta
a me oggi?
Presidente Io non gliela rifiuto, lei ha chiesto una
sospensione, dunque si sospendono i lavori per cinque minuti.
Si dà atto che i lavori sono sospesi dalle ore 12,57 alle ore
13,01.
Presidente ... i minuti di sospensione presumo siano stati del
tutto infruttuosi ma consumati; riprendiamo i lavori del Consiglio,
rammentando che eravamo in discussione generale con una deroga
concessa alla richiesta del Consigliere Squarzino.
Se nessuno chiede la parola, dichiaro chiusa la discussione
generale.
Ha chiesto la parola l'Assessore alla sanità e assistenza
sociale, Vicquéry.
Vicquéry (UV) Semplicemente per dire che capisco l'imbarazzo del
Consigliere Chiarello, essendo lui rappresentante in questo
Consiglio regionale del partito di Rifondazione comunista, i cui
giovani hanno fatto decollare questa petizione. Evidentemente il
Consigliere non può votare una risoluzione che non accetta il
contenuto della petizione popolare, per cui non si tratta di
opposizione per il piacere dell'opposizione, non si tratta di
nessun tipo di preconcetto.
Proprio per questo motivo quando si dice che l'installazione di
scambiatori automatici non può essere considerata una risposta
esaustiva, anche perché là dove è avvenuta non ha condotto ad un
risultato positivo, si vuole chiarire che non c'è preconcetto nei
confronti di questo: non c'è risultato positivo a causa di numerosi
problemi quali il rifiuto di tossicodipendenti alle siringhe
autobloccanti, atti di vandalismo, eccetera.
Pertanto si mantiene questa risoluzione, che comprende tutte le
linee indicate dalla commissione. Non vorrei mettermi a discutere
la differenza che c'è fra il forum e i dibattiti con la
popolazione, perché siamo a livello di pura follia.
Il contenuto della risoluzione ricomprende tutte le richieste
che sono state fatte, escludendo il contenuto precipuo della
convenzione.
Non voglio entrare nel tema della droga libera, sarebbe
bellissimo confrontarsi su una nuova petizione su questo argomento;
dico solo che proprio nella vicina Svizzera si sta discutendo di
questa materia e si dice che "en matière de drogue la lutte relève
souvent de la guerre de religion, tout ou rien, la liberté totale
ou la répression aveugle. Peut-être y a-t-il une voie médiane plus
proche de la réalité et plus acte à conduire à une solution". A
Neufchatel stanno cercando la via mediana, nessuno qui ha la verità
in tasca, personalmente non voterò mai una petizione dove si parla
di droga libera.
Presidente Ha chiesto la parola il Consigliere Chiarello per
dichiarazione di voto.
Chiarello (RC) Sono dell'avviso dell'Assessore, tranne che per
le droghe leggere. Non ho preso l'esempio della Svizzera, ho solo
detto all'Assessore che lui ha preso un esempio della Svizzera, ma
ho voluto ricordare che la Svizzera ha fatto anche altre prove.
Questa mia posizione non è per partito preso, leggo testualmente
cosa dice la commissione quando tira le conclusioni delle
conoscenze che ha avuto: "Rispetto alla richiesta specifica di
installare distributori automatici di profilattici nelle scuole,
nei luoghi pubblici, di spettacolo e del tempo libero, la
commissione ha preso atto del parere espresso dagli esperti
interpellati, che ritengono opportuno che i distributori automatici
di profilattici siano installati nelle adiacenze di luoghi
pubblici, di spettacolo e del tempo libero...", volevo chiedere
all'Assessore: la scuola è un luogo pubblico o no? Si parla di
adiacenze e non di interno, nessuno ha mai chiesto di installarli
all'interno.
Come ha detto lei, questo contrasta con la richiesta di
petizione; ma, secondo me, contrasta anche con il buon senso, per
cui voto contro.
Presidente Pongo in votazione la risoluzione presentata
dall'Assessore Vicquéry:
Presenti e votanti: 29
Favorevoli: 28
Contrari: 1
Il Consiglio approva
Presidente La seduta antimeridiana è sospesa. Ci vediamo alle
ore 16,00.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK