Consiglio Regionale della Valle d'Aosta - Oggetto del Consiglio n. 1726 del 14 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1726 del 14 luglio 2022 - Resoconto
OGGETTO N. 1726/XVI - Interpellanza: "Valorizzazione
attraverso lo strumento del Project Financing di beni del
patrimonio artistico e culturale della Regione".
Bertin (Presidente) -
Punto n. 37. Per l'illustrazione la
consigliera Spelgatti, ne ha facoltà.
Spelgatti (LEGA VDA) -
Senta, assessore Sapinet, so che
non devo parlare di questa iniziativa, ma visto che lei ha invitato
a fare una segnalazione alla Regione nel caso di pellegrini che
abbiano dei problemi, io faccio la segnalazione! Io faccio solo
vacanze in bici o a piedi: ho fatto gli 800 chilometri del cammino
di Santiago; ho fatto la Francigena partendo da casa e arrivando a
Roma, stavolta in bici, e le assicuro che mi sono persa varie volte
nel tragitto, perché ci sono stati dei problemi.
In relazione agli adesivi, ricordo che in 800 chilometri di
cammino di Santiago non ci si è persi una volta sola, perché ci
sono gli adesivi. E quando un pellegrino fa così tanti chilometri,
non è che si preoccupa di capire in quale regione si trova in quel
momento e come cambia la segnaletica, basta attaccare gli adesivi
ovunque sul percorso; poi lasciamo quelli che già ci sono, ma
aggiungiamo questi benedetti adesivi e ricontrolliamo tutto. Perché
questa è una forma di turismo sempre più in crescita e io ne sono
assolutamente una testimone, visto che faccio solo vacanze di
questo tipo in giro per l'Europa.
Partiamo con l'interpellanza. Ricordo la seduta del 15 dicembre
2020, l'oggetto 175: avevamo portato questo ordine del giorno che
rileggo. "Visti i risultati positivi di uno dei primi progetti di
valorizzazione del patrimonio artistico e culturale realizzato in
Italia attraverso lo strumento del
project financing
, che ha
portato alla ristrutturazione della cupola della Basilica di San
Gaudenzio interamente con capitali privati. Letto infatti
l'articolo apparso sulla testata che riporta testualmente: la
cupola della Basilica di San Gaudenzio è da sempre un bene comune.
Fu solo grazie a una sottoscrizione pubblica dei cittadini e ai
proventi dell'imposta sull'acquisto della carne che nel 1840 la
fabbrica lapidea raggiunse la somma necessaria per l'ambizioso
progetto di una cupola che svetta fino a quasi cento metri. Oggi lo
spirito civico di allora, che consentì ad Alessandro Antonelli di
costruire l'opera, rivive con un'iniziativa in cui il Comune di
Novara, proprietario della cupola, mentre la basilica è un bene
ecclesiastico, ha deciso di riaprire al pubblico il capolavoro
simbolo della città piemontese e ha scelto di farlo, tra i primi
casi in Italia, attraverso lo strumento del project financing
inedito nella valorizzazione del patrimonio artistico. La proposta
è arrivata dall'impresa culturale Calatà che con un investimento
tra i 150 e i 200 mila euro metterà in sicurezza i camminamenti e
curerà l'allestimento. Il vantaggio è che il Comune di Novara, che
nel suo ruolo di governo strategico ha valutato il pubblico
interesse dell'opera, non spenderà nemmeno un euro e vedrà
scongiurato il rischio di una cattedrale nel deserto, essendo noi
che abbiamo investito gli stessi soggetti che dovranno rientrare
dell'investimento. L'aspettativa è tra i quindici e i ventimila
ingressi all'anno per sei anni, spiega Nicola Facciotto, fondatore
dell'impresa cuneese nel cui capitale sociale è entrata la
Fondazione Social Venture Giordano Dell'Amore, braccio operativo e
di Fondazione Cariplo. A partire dalla primavera 2021, Covid
permettendo, si potrà scoprire la grandiosa cupola attraverso i
percorsi in gran parte mai aperti al pubblico che conducono alla
sommità. I visitatori potranno godere di un percorso che unisce i
contenuti... L'esperienza di Novara è significativa, anche perché
il nostro project financing potrà essere preso a modello da quelle
numerose realtà che hanno significativi beni culturali da
valorizzare, aggiunge Facciotto. Inoltre questi processi possono
generare economie molto trasversali, con effetti positivi in
termini di occupazione, di indotto e di
marketing
territoriale".
L'ordine del giorno diceva: "Considerata la portata del nostro
patrimonio artistico-culturale, in termini sia qualitativi che
quantitativi, e la necessità di investimenti per la relativa, a
seconda dei casi, messa in sicurezza, ristrutturazione,
valorizzazione, apertura al pubblico e adeguata pubblicizzazione;
considerato altresì che non è più possibile intervenire solo e
sempre con capitali pubblici", l'oggetto poi dell'impegnativa così
come emendata era, "Il Consiglio regionale impegna il Governo
regionale a predisporre un elenco di tutti i beni del nostro
patrimonio artistico e culturale che potrebbero essere valorizzati
attraverso lo strumento di formule di partenariato pubblico e
privato, in coerenza con le disposizioni di tutela e conservazione
del codice dei beni culturali, individuando un elenco di possibili
beni da sottoporre a tale strategia".
Siccome questo ordine del giorno era stato approvato
all'unanimità e aveva trovato anche il suo parere assolutamente
favorevole, è trascorso oltre un anno e mezzo da questo ordine del
giorno, chiediamo a questo punto quali esiti abbia dato la
ricognizione di tutti i beni del nostro patrimonio artistico e
culturale che potrebbero essere valorizzati attraverso lo
strumento, appunto, di queste forme di partenariato
pubblico-privato, quali procedure siano state effettivamente messe
in campo ai fini della concreta attuazione dei progetti e quali
azioni si intendano attivare per il futuro.
Ritengo che quest'ordine del giorno che è stato approvato sia
assolutamente importantissimo, perché noi dobbiamo capire veramente
dove vogliamo andare con la Valle d'Aosta e avere una visione del
futuro della Valle d'Aosta. La visione del futuro non può
prescindere da tutto ciò che è il nostro patrimonio. Chiaramente,
il nostro patrimonio più importante sono le nostre montagne e tutto
ciò che è il patrimonio culturale che abbiamo e che è assolutamente
ricchissimo.
Sono sempre stata una politica del pubblico che interviene, del
pubblico che interviene sui beni pubblici o del pubblico che aiuta
i privati a salvaguardare i beni culturali: giustissimo,
bellissimo. Ma i tempi sono cambiati e non c'è assolutamente più la
possibilità di andare avanti in questa direzione, perché comunque
ormai i soldi sono quelli che sono, i tempi d'oro sono
assolutamente finiti e quindi è necessario trovare investitori
privati.
È chiaro che tutto questo deve andare assolutamente in coerenza
con la natura del bene, con la tutela dei beni, con norme
assolutamente stringenti, in maniera tale da garantire comunque la
fruibilità ai cittadini e far sì che questi beni non vengano poi
destinati a delle finalità che non siano compatibili con la tutela
del bene e la sua fruizione pubblica. Detto questo, però, bisogna
fare velocemente, perché questa è la direzione che noi dobbiamo
prendere se vogliamo attirare sempre più turisti. Chiaramente, un
investitore privato che mette a reddito un bene, deve per forza
rientrare dei capitali, quindi questo comporta soldi che arrivano
in Valle d'Aosta, significa lavoro, significa marketing dei beni
stessi, quindi ogni bene che viene pubblicizzato significa turisti
che vengono in Valle d'Aosta, significa indotto per tutte le zone
circostanti.
Faccio l'esempio del Castello di Introd. Quello che sta
succedendo e comunque quello che è successo e le preoccupazioni del
territorio, nell'eventualità in cui questo bene fosse stato
sottratto all'uso o comunque alla fruizione e alle visite da parte
dei turisti, perché comunque poi c'è un intero territorio che ne
soffre e ne patisce.
Dobbiamo puntare su questo, sull'utilizzo delle nostre montagne
per lo sport, per tutto ciò che diventa attrattivo. È per questo
che mi scaldo quando sento parlare della Via Francigena, ed è dal
2015 che mi ci batto! Ho fatto tutte le regioni passando negli
ostelli da sempre: l'unica regione dove non c'è un ostello per
potersi fermare per i pellegrini è la Valle d'Aosta. É una roba che
trovo indecente per la nostra regione, perché vuol dire che proprio
non riusciamo a capire l'importanza del patrimonio che abbiamo, e
non siamo in grado di farlo. Il patrimonio culturale va nella
stessa identica direzione, quindi sono curiosa di sapere in questo
anno e mezzo sostanzialmente che cosa è stato fatto.
Presidente -
Risponde l'assessore Guichardaz.
Guichardaz Jean-Pierre (FP-PF) -
A seguito dell'ordine
del giorno citato, con il quale si impegnava il Governo a
predisporre una procedura di valorizzazione dei beni attraverso il
project financing
o formule di partenariato pubblico
privato, ovviamente in coerenza con le disposizioni di tutela e
conservazione del codice dei beni culturali, individuando un elenco
di possibili beni da sottoporre a tale strategia, gli uffici della
Soprintendenza per i beni e le attività culturali hanno provveduto
a effettuare una verifica della normativa di riferimento del
project financing, con particolare attenzione al coinvolgimento dei
beni culturali e alle procedure necessarie per mettere in atto tali
obiettivi e analizzare le esperienze presenti sul territorio
nazionale. Gli uffici hanno poi effettuato una ricognizione ed
analisi dei beni culturali di proprietà regionale, come da impegno
preso, procedendo a una loro classificazione in funzione del tipo e
grado di utilizzo ed elaborare alcune considerazioni sulle
opportunità e sulle criticità emergenti dall'eventuale attrazione
di tali formule di partenariato.
Prima di procedere all'esplicitazione delle suddette
considerazioni, appare tuttavia opportuno segnalare alcuni elementi
che fungono da premesse e contestualizzazione delle successive
valutazioni di merito.
Coerentemente con l'articolo 9 della Costituzione, quando si fa
riferimento alla gestione dei beni culturali, è necessario
mantenere sempre un approccio duplice. Essa infatti va declinata
considerando sia attività volte ad assicurare la conservazione di
tali beni, sia attività volte a promuoverne la potenzialità come
fattori di diffusione dei valori della cultura, favorendo forme
sempre più ampie di partecipazione. È importante infatti
sottolineare come esiste un rapporto di mezzo e fine all'interno
del già richiamato articolo 9, secondo una concezione attiva della
tutela che vede i beni culturali non come oggetti da conservare
passivamente, ma come strumenti da utilizzare per promuovere lo
sviluppo culturale locale. La fruizione, in sintesi, è da
intendersi come fine ultimo della tutela, come esplicitano
l'articolo 3 del decreto legislativo 42 del 2004 che nel
dettagliare, definendone la funzione e le attività di tutela, le
indirizza a fini di pubblica fruizione. Questo è ancora più vero
nel caso di beni di proprietà pubblica.
Le considerazioni svolte rilevano, per individuare entro quali
limiti e con quali strumenti, possa realizzarsi la valorizzazione
economica dei beni culturali. Infatti la stessa valorizzazione può
essere declinata in due diverse, seppur collegate, accezioni: da un
lato una valorizzazione come incremento delle condizioni di
fruizione collettiva, quindi di godimento pubblico del bene;
dall'alto una valorizzazione volta ad assicurare maggiori entrate
finanziarie derivate dai beni culturali, sul presupposto di una
concezione del settore culturale composto di beni e rapporti
economicamente qualificabili, inteso quindi come potenziale fonte
di profitto.
In questo senso, sebbene il codice dei beni culturali ammetta,
anzi, promuova in linea di principio il coinvolgimento dei privati
nelle attività di valorizzazione, con specifico riferimento alle
forme di gestione indiretta, è da rilevarsi come tale
coinvolgimento spesso sia condizionato dalla maggior rilevanza
attribuita alla valorizzazione economica rispetto a quella
culturale, da operatori interessati ad assumersi l'onere della
gestione di un bene solo a condizione di poter vedere ripagati nel
medio termine i propri investimenti e di ottenere un congruo
profitto dagli stessi. Tale approccio potrebbe evidentemente, in
determinate condizioni, entrare in conflitto con l'interesse
generale, sancito per legge, di garantire come prioritaria una
valorizzazione dei beni culturali intesa come garanzia di fruizione
pubblica. Questo nel caso la concessione dei beni a privati vincoli
infatti la destinazione d'uso degli stessi al rispetto del suddetto
interesse generale.
Si rammenta in merito che il Consiglio di Stato interpreta la
garanzia della fruizione pubblica come volta a preservare
l'accessibilità della collettività al bene culturale, per
consentire visione e percezione dei valori storici e artistici da
esso espressi. Se tutto questo è vero, l'utilizzo del bene per
servizi, come alberghi, ristoranti, negozi, strutture sanitarie,
scuole, eccetera, e più in generale per usi privati aperti al
pubblico, sia accessibili non direttamente per la generalità
indifferenziata del pubblico, ma per soggetti selezionati in base a
titoli di ingresso, non può che essere parziale, o comunque
combinata con altre forme di fruizione collettiva.
La procedura del project financing può essere intesa come
atipicamente applicabile al settore dei beni culturali. Si tratta
infatti di una procedura che, sebbene non sia preclusa per legge al
settore culturale, nasce per essere utilizzata in caso di
interventi tipologicamente diversi da quelli legati alla gestione
del patrimonio artistico. In questo senso si ricorda peraltro che
il Codice dei contratti pubblici del 2016 non ne sancisce,
diversamente dal codice del 2006, decreto legislativo 163 del 2006
articolo 197, l'espressa applicabilità all'affidamento dei lavori
relativi a beni culturali e alle concessioni di cui agli articoli
115 e 117 del decreto legislativo 42 del 2004.
Esistono esempi anche virtuosi di applicazione di tale procedura
del settore nei beni culturali, ma tale applicazione rimane
piuttosto sporadica. In generale presenta come presupposto, a
prescindere dal settore in cui viene applicata, l'esigenza di
procedere a un investimento tramite il finanziamento da parte di
privati, interessati a farsi carico della successiva gestione
dell'opera/bene per un periodo sufficientemente lungo a rientrare
delle spese e a produrre marginalità.
È complessa in quanto prevede sostanzialmente due fasi, sia che
si applichi per iniziativa della pubblica amministrazione, sia che
si applichi per iniziativa privata. In entrambe le fattispecie
infatti un progetto di fattibilità viene messo a gara, per
selezionare il cosiddetto promotore che diventerà concessionario,
solo a seguito dell'approvazione del proprio progetto che, a sua
volta, deve essere basato sul primo studio di fattibilità, quello
messo a base di gara, e/o approvato e rimodulato sulle richieste
dell'amministrazione.
La Valle d'Aosta è una Regione a statuto speciale, pertanto tra
le competenze dell'ente si annoverano non solo la valorizzazione
dei beni culturali, ma anche la tutela e la conservazione,
dipartimento Soprintendenza per i beni e attività culturali,
incardinato nell'Assessorato regionale beni culturali. La necessità
di preservare in via prioritaria la fruizione pubblica dei beni
culturali è pertanto accentuata nell'ente in questione dal suo
profilo di competenze, nonché connaturata alla sua missione
istituzionale.
Da tutto ciò premesso, sembra possibile desumere le seguenti
considerazioni sull'opportunità di ricorrere al project financing
per la gestione e valorizzazione dei beni culturali regionali. Il
project financing, come richiamato, è stato applicato al settore
culturale ma in sporadiche occasioni che presentavano, sotto il
profilo della complessità dei sistemi da gestire, caratteristiche
diverse dal caso della Valle d'Aosta.
Si trattava di singoli beni o sistemi culturali circoscritti,
diversi dalle caratteristiche del diffuso patrimonio artistico in
questione. Data la numerosità dei siti regionali, infatti
bisognerebbe prevedere non solo più di una procedura, con aggravio
di oneri e complessità per l'Amministrazione, ma anche uno sforzo
gestionale molto consistente in capo all'eventuale operatore
economico selezionato in qualità di concessionario. Dati i livelli
di domanda, ingressi registrati pre-Covid, la tipologia di servizi
di valorizzazione esistenti attivabili nei siti di riferimento,
molti dei quali non sono centri di ricavo ma solo costo, vigilanza,
eccetera, e il peso finanziario dell'attività di manutenzione e
conservazione, sembra difficile immaginare livelli di profitto
della gestione tali da garantire adeguati ritorni e un eventuale
operatore economico in assenza di supporto pubblico.
L'eventuale ricorso al project financing, stante quanto
richiamato al punto precedente, richiederebbe, per essere
praticabile, di agire su una scala dimensionale consistente, che
solo la gestione integrata di tutti i servizi su tutti i beni
potrebbe consentire, in modo da avere eventualmente una
compensazione tra siti e servizi in perdita con altri in attivo.
Questo comporterebbe, oltre all'immensa complessità della procedura
e a uno sforzo rilevante nella gestione, lato operatore economico,
l'estromissione della società
in house
che attualmente
fornisce persone per lo svolgimento dei servizi aggiuntivi nei
luoghi della cultura regionale.
La natura bifase della procedura comporterebbe oneri per la
pubblica Amministrazione, sia in termini di tempistiche, quelle
minime previste per legge sono piuttosto lunghe senza considerare
imprevisti nelle fasi di istruttoria e aggiudicazione, sia in
termini di risorse. Infatti il primo studio di fattibilità, quello
da porre a base di gara, dovrebbe essere prodotto
dall'Amministrazione internamente o tramite affidamento
esterno.
Trattandosi, come richiamato, nel caso della Valle d'Aosta di
una Regione a statuto speciale, la fruizione pubblica del bene,
nella situazione in esame, necessita di essere garantito in modo
ancora più forte di quanto non avvenga in altri casi, essendo
precipuo compito dell'Amministrazione agire non solo a favore della
valorizzazione dei beni, ma anche della loro preservazione per la
fruizione delle presenti e future generazioni.
Questo potrebbe incidere nel senso di una limitazione delle
possibilità di destinazione d'uso dei beni e conseguentemente
impattare negativamente sia sulle prospettive di redditività di
eventuali operatori economici, sia sulle probabilità di successo
della gara.
Da quanto sino a ora esposto, si ritiene quindi, alla luce dello
studio e delle valutazioni che le ho appena espresso, che
l'applicazione della procedura di project financing per la
valorizzazione e gestione di beni culturali della Valle d'Aosta,
non sia consigliabile e sia difficilmente applicabile.
Presidente -
Per la replica la consigliera Spelgatti.
Spelgatti (LEGA VDA) -
Non avevo dubbi! Non avevo dubbi
che saremmo arrivati a questo punto, infatti ho aspettato un bel
po', oltre un anno, per vedere quale risultato avrebbe dato
l'ordine del giorno approvato all'unanimità. Perché questi bravi
burocrati che continuano a ragionare in questa maniera, non si
rendono conto che i tempi d'oro sono finiti. E fino a quando noi
pensiamo di ragionare sempre in questa maniera, faremo sì che tanto
i soldi da investire sui beni culturali saranno sempre di meno e
quindi tutta la finalità di preservazione dei nostri beni va a
farsi friggere! Perché noi non preserveremo proprio un bel niente.
Perché, a un certo punto, o troviamo il modo di contemperare le
esigenze di tutela, che sono assolutamente fondamentali, ma con una
mentalità differente, più elastica, più aperta, oppure i nostri
beni andranno sempre più crollando in rovina. Perché poi non
abbiamo i soldi per il personale da metterci dentro, perché non
solo non riusciamo a fare le manutenzioni e tutto quello che deve
essere fatto per far sì che un bene continui a rimanere in perfetto
stato di conservazione, ma poi la fruibilità al pubblico? Avremo
sempre meno soldi da investire, visto anche tutte le emergenze che
ci sono e tutte le esigenze che ci sono e i soldi che devono essere
portati da altre parti, perché ci sono delle emergenze. Non avremo
più i soldi per il personale da tenere lì per tenere aperti, quindi
uno alla volta questi siti verranno chiusi, alla faccia della
preservazione e della fruibilità al pubblico. Perché è bello
ragionare come se avessimo un portafoglio strapieno di soldi e
allora si dice, in un mondo perfetto, che ci pensa il pubblico, fa
tutto il pubblico, quindi i soldi li mette il pubblico, non importa
se non vanno a reddito e non producono utili, perché la finalità
culturale è fondamentale, la fruibilità al pubblico è fondamentale,
assolutamente sì, ma quando cambiano i tempi, bisogna anche
cambiare la mentalità e bisogna anche adeguare le strategie.
E com'è che gli altri ci riescono e noi no? Certo, è molto più
comodo ragionare dicendo che lo Statuto dice che noi dobbiamo
valorizzare i beni, eccetera. Benissimo, ovvio, domanda successiva:
come li valorizziamo se non ci sono più i soldi e se comunque,
andando avanti, i soldi saranno sempre meno e noi dobbiamo
preoccuparci sempre di più di altre situazioni emergenziali? Come
li preserviamo? Allora forse dobbiamo pensare di portare avanti le
finalità statutarie, ma mettendo sul piatto della bilancia la
realtà delle cose. È chiaro che è più comodo così, e non mi si
venga a dire - la risposta che mi avete dato, è allucinante - che
bisognerebbe fare un
project financing
che riguardi tutti i
beni culturali. No, bisogna cambiare mentalità!
È chiaro che questo comporta più lavoro, comporta inventiva,
comporta guardare che cosa fanno altri e uscire dal solco di ciò
che abbiamo sempre fatto, perché fino adesso abbiamo sempre fatto
così, è più comodo continuare ad andare avanti così, peccato che
abbiamo un muro davanti. Andare avanti così non si può, bisogna
inventarsi altre strade, perché sennò non riusciremo più a
valorizzare i beni perché i soldi da investire sui beni così non ci
sono più, i soldi per il personale da mantenere così per tenere
aperti i siti dove la gente non va non ci sono più. È chiaro che
così è economicamente svantaggioso ed è chiaro che se non ci si
inventa strade diverse, i beni piano piano chiuderanno sempre di
più e avremo sempre meno soldi da investire per mantenere il bene e
assicurare le future generazioni.
Quindi che si fa? Ripeto, queste soluzioni comode, "Abbiamo
sempre fatto così, va bene così, non possiamo fare nulla di
diverso", sono finite lo stesso, il mondo è cambiato! Ci vuole
inventiva, ci vuole iniziativa e anche gli uffici si devono
adeguare a questo, anzi, dovrebbero essere loro a preoccuparsi di
questo, di capire come fare per il futuro ad assicurarsi i soldi
per mantenere i beni per renderli fruibili e quant'altro, perché
così tanto abbiamo un muro davanti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK