Consiglio Regionale della Valle d'Aosta - Oggetto del Consiglio n. 644 del 27 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 644 del 27 maggio 2021 - Resoconto
OGGETTO N. 644/XVI - Interpellanza: "Adozione di un sistema
rapido di allerta per il tracciamento dei contatti".
Bertin (Presidente)
- Punto n. 53. Per l'illustrazione,
la consigliera Spelgatti ne ha facoltà.
Spelgatti (LEGA VDA) -
Questa iniziativa ormai è
sicuramente vecchia e superata in quanto era datata 12 aprile, si
sarebbe dovuta trattare nel Consiglio del 21 e 22 di aprile, poi
del 12 e del 13 maggio, poi del 26 e 27 maggio, quindi ormai non ci
siamo più.
Comunque sia la leggiamo lo stesso, in ogni caso sono
interessata alla risposta.
"Premesso che nel Consiglio dello scorso mese di dicembre veniva
discusso il seguente ordine del giorno: "Considerato che una delle
principali cause dell'esplosione dei contagi da Covid nella nostra
Regione è stata dovuta al sistema di tracciamento dei contatti che
non ha funzionato a dovere"- questo è l'ordine del giorno di
dicembre - "atteso che si è corsi ai ripari implementando le
risorse umane da destinare al servizio medesimo, ma che ciò ha
comportato necessariamente la perdita di molti giorni fondamentali
per l'isolamento di possibili contagiati; valutato che appare
fondamentale procedere immediatamente nella predisposizione di un
sistema di allerta rapido per congiurare la predetta terza ondata
con un piano che preveda: il reperimento di soggetti potenzialmente
disponibili, in caso di necessità, a occuparsi del predetto
tracciamento; la predisposizione di un elenco di questi soggetti;
la preventiva formazione degli stessi, tenuto conto che la maggior
parte di essi è già stata formata in questi mesi ma che i nuovi
soggetti devono entrare a far parte dell'elenco per essere chiamati
in caso di necessità e devono poter essere operativi immediatamente
sapendo già cosa devono fare; la pianificazione di una procedura
automatica che a seconda del numero dei contagi preveda l'immediato
proporzionale aumento del personale attivato per il tracciamento
dei contatti e la predisposizione di una procedura dettagliata da
seguire da parte dei cosiddetti tracciatori. Considerato altresì
che il medesimo problema si è riscontrato sulle USCA (Unità
Speciali di continuità assistenziali), che hanno il compito di
gestire a domicilio - consulto telefonico, video consulto, visite
domiciliari - i pazienti sospetti o accertati Covid-19 non
necessitanti di ricovero ospedaliero e che sono fondamentali per
fronteggiare l'emergenza sanitaria.
Valutato che anche per le USCA vale il medesimo discorso
dell'elenco di risorse potenzialmente disponibili e già formate e
che il numero di quelle attivate deve essere dinamicamente
rapportato ai bisogni, senza necessità di delibere di Giunta
specifiche, il tutto attraverso la predisposizione di una delibera
quadro che pianifichi una procedura con immediato proporzionale
aumento del personale chiamato in relazione al superamento dei vari
scaglioni che individuano il numero di persone contagiate, per
questo noi chiedevamo di impegnare il governo regionale a
predisporre immediatamente, di concerto con l'Azienda sanitaria
locale un piano di allerta rapido per il tracciamento dei contatti
e uno per le USCA, al fine di prevenire la possibile terza ondata
di contagi da Covid-19". Questo è l'ordine del giorno che non è
stato accettato.
Quindi continuo dicendo "Atteso che la terza ondata di contagi è
puntualmente arrivata e che i soggetti impiegati per il
tracciamento erano in cinque quando la regione era in zona bianca,
scesi a due mentre eravamo in zona rossa e a uno nei giorni di
Pasqua e Pasquetta; rilevato che da quanto ci è stato segnalato il
numero delle USCA è attualmente di due sole unità, una per la bassa
Valle e una per l'alta Valle e di altre due il martedì, giovedì e
sabato pomeriggio - ricordo che questa iniziativa è del 12 aprile
2021, quindi si riferisce ai dati del 12 aprile - rilevato che nel
corso della seconda ondata le USCA erano sei e questa nuova ondata
non è certamente meno grave della seconda, tutto ciò premesso noi
interpelliamo il Governo regionale per conoscere se, alla luce di
quanto accaduto, si pensa di adottare per il futuro le procedure
suggerite nell'ordine del giorno di cui sopra".
Qual era l'ordine del giorno? L'abbiamo letto. Quale era il
sistema che noi avevamo proposto?
Avevamo proposto di fare una delibera quadro in maniera tale da
avere un sistema automatico, cioè si forma prima il personale,
dopodiché si predispone un elenco di soggetti e si stabilisce già
prima: tot di contagi, vengono chiamate x persone, scaglione
successivo come numero di contagi, altro tot di persone, perché
questo serve assolutamente per far sì che non vada in tilt il
sistema di tracciamento dei contatti.
Così non è stato, all'epoca non era stata accolta la nostra
iniziativa ma il problema che avevamo come dato certo è che quando
avevamo fatto questa proposta - questo ordine del giorno che ci era
stato rigettato ed eravamo tra la prima e la seconda ondata -
eravamo comunque in un momento di zona bianca e c'era un certo
numero di persone che si occupava del tracciamento, si prevedeva
l'arrivo della terza ondata, quindi era il momento giusto per
costruire questo sistema di allerta rapido, così non è stato e non
solo, addirittura, quando è stata scritta questa iniziativa poi in
realtà, come avevamo detto, i soggetti impiegati per il
tracciamento erano cinque quando la regione era in zona bianca e
quando avevamo scritto anche l'iniziativa, poi erano scese a due
mentre eravamo in zona rossa e a uno nei giorni di Pasqua e di
Pasquetta. Quindi, in realtà, c'era stato un peggioramento anche
delle risorse messe a disposizione e la stessa cosa per le
USCA.
Ormai la cosa è superata però è interessante capire che cosa era
successo all'epoca e cosa s'intende fare per il futuro.
Presidente -
Per la risposta, l'assessore Barmasse.
Barmasse (UV) -
Per quanto riguarda la prima domanda,
cioè "se alla luce di quanto accaduto si pensa di adottare per il
futuro le procedure suggerite nell'ordine del giorno di cui sopra",
si precisa, per quanto riguarda la predisposizione di un piano di
allerta rapida per il tracciamento dei contatti, che i report del
Ministero della Salute e dell'Istituto Superiore di Sanità del CTS
monitorano costantemente indicatori di processo sulle capacità di
accertamento diagnostico, indagine e gestione dei contatti.
Gli indicatori esaminati sono il riferimento per la Regione e
soprattutto per l'Azienda USL che governa la parte operativa e
vengono modificati sulla base della situazione epidemiologica del
numero dei contagi. Tra questi, ricordiamo: tempo mediano fra la
data d'inizio sintomi e data di isolamento: zero giorni fra il 22
marzo e il 28 marzo; un giorno nella settimana dal 29 marzo al 4
aprile 2021; zero giorni nella settimana dal 5 aprile all'11
aprile, l'allerta c'è se è maggiore di cinque giorni.
Numero tipologia di figure professionali tempo/persona dedicate
in ciascun servizio territoriale al Conctat Tracing: due persone
ogni diecimila abitanti nella settimana dal 22 marzo al 28 marzo;
due persone ogni diecimila abitanti nella settimana dal 29 marzo al
4 aprile; 1,7 persone ogni diecimila abitanti nella settimana dal 5
aprile all'11 aprile. Valore soglia: uno ogni diecimila abitanti di
popolazione, come dal Decreto del 30 aprile 2020.
Numero di casi confermati d'infezione nella regione per cui sia
stata effettuata una regolare indagine epidemiologica con ricerca
dei contatti stretti totale di nuovi casi di infezione confermati:
93,8% nella settimana dal 22 marzo al 28 marzo; 100% nella
settimana dal 29 marzo al 4 aprile 2021, 100% nella settimana del 5
aprile all'11 aprile.
Tutto ciò permette di evidenziare come l'attività sia presidiata
con risorse sufficienti, cioè il numero di figure dedicate al
Contact Tracing non è mai sceso nelle fasi pandemiche al di sotto
delle soglie identificate e la risposta alla diffusione del
contagio è praticamente immediata.
Solo dal 15 ottobre al 15 novembre 2020 il sistema è andato in
crisi, lo sappiamo, ma è andato in crisi in tutta Italia per la
portata epidemica massiccia, cioè 200 casi al giorno in Valle
d'Aosta.
Le fasi di criticità vengono affrontate tempestivamente con
personale supplementare formato, che viene messo a disposizione
dalla direzione strategica e i referenti del Contact Tracing
suddividendo le attività sulla base di una turnistica settimanale
che varia a seconda delle condizioni epidemiologiche.
La predisposizione di uno schema fisso di allerta era stato
ipotizzato nel documento predisposto dalla cabina di regia, DGR n.
748 del 7 agosto 2020, vedasi pagina 7 del piano di proposte
operative per la gestione della fase 2 dell'emergenza
epidemiologica, cioè il sistema di allerta rapido, SAR, ma questo
si è rilevato strumento da utilizzare con maggiore
flessibilità.
Invece per quello che riguarda l'organizzazione delle USCA, cioè
le Unità Speciali di Continuità Assistenziali, questa prevede un
numero di medici pari a quelli già attivati nelle sedi di
continuità assistenziale o da un numero congruo rispetto
all'andamento epidemiologico, rapidamente reclutati secondo quanto
previsto dall'articolo 8 del Decreto-legge 14 del 9 marzo 2020 in
modo da garantire una risposta flessibile e adeguata alle mutevoli
esigenze assistenziali.
Di seguito si rappresenta l'attuale organizzazione: due sedi
attive ad Aosta e a Châtillon, per ciascuna sede sono presenti due
medici e un infermiere. Il martedì, il giovedì e il sabato dalle
ore 14:00 alle ore 20:00 si aggiunge un secondo infermiere
automunito per ciascuna sede; per ogni sede c'è la possibilità di
avere un terzo medico per potenziare l'attività e il monitoraggio
dei nuovi soggetti Covid-19 positivi per una pronta selezione dei
candidati alla terapia con anticorpi monoclonali.
Nello specifico nel week-end pasquale l'assetto organizzativo
aveva previsto: sabato 3 aprile tre medici ad Aosta e due a
Châtillon; domenica 4 aprile due medici ad Aosta e un medico a
Châtillon più un secondo medico dalle ore 14:00 alle ore 20:00;
lunedì 5 aprile due medici ad Aosta e tre medici a Châtillon.
Preciso che gli indirizzi nazionali per l'istituzione delle USCA
prevedono un rapporto di una USCA ogni 50 mila abitanti.
Presidente -
Per la replica, consigliera Spelgatti.
Spelgatti (LEGA VDA) -
Le risposte che le preparano gli
uffici sono ovviamente sempre del tenore "va tutto benissimo, è
tutto fatto benissimo" ma così non è.
Teniamo presente che non solo le segnalazioni che vengono qui
portate arrivano direttamente da chi si occupa in prima linea di
questo problema e ha segnalato la situazione dicendo: "Ma come,
siamo in zona rossa e invece che migliorare siamo sempre meno, così
non si riesce assolutamente a lavorare e così non si possono
portare avanti i tracciamenti dei contatti", e poi chiaramente
bisognerebbe anche fare delle valutazioni visto il fatto che - lo
sappiamo benissimo - siamo stati purtroppo quelli con i dati
peggiori. Quindi, comunque sia, un esame di coscienza da parte
degli uffici e di chi organizza il tutto ci dovrebbe essere per
capire, al di là dell'esame di coscienza, che cosa ha funzionato e
che cosa non ha funzionato e, ripeto, queste segnalazioni arrivano
direttamente da chi lavora in prima linea sul territorio proprio in
questi campi.
Quindi è normale che sia così e che avvenga una risposta di tal
fatta in Consiglio, mi auguro che però dietro ci sia una presa di
consapevolezza un po' differente rispetto a quello che ha
funzionato e quello che non ha funzionato, soprattutto perché
determinati suggerimenti comunque erano stati dati e determinate
altre scelte probabilmente si sarebbero potute fare. Serva comunque
per il futuro.
Presidente -
Vista l'ora sospendiamo per arieggiare i
locali.
La seduta è sospesa dalle ore 17:01 alle ore 17:25.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK