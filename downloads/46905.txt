Consiglio Regionale della Valle d'Aosta - Oggetto del Consiglio n. 3253 del 8 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3253 del 8 febbraio 2024 - Resoconto
OGGETTO N. 3253/XVI - Interrogazione: "Valutazione delle
cause della riduzione del numero di stambecchi sulle montagne
valdostane".
Bertin (Presidente) -
Punto n. 62. Risponde l'assessore
Carrel.
Carrel (PA) -
Ogni anno, il Corpo forestale della Valle
d'Aosta, in collaborazione con il mondo venatorio, effettua il
censimento di diverse specie, tra cui anche lo stambecco,
sull'intero territorio regionale al di fuori del Parco nazionale
del Gran Paradiso e del Parco regionale del Mont Avic.
Dai dati di monitoraggio emersi nel corso degli ultimi 26 anni,
si può affermare che la popolazione di questo importante ungulato è
in lenta ma costante crescita sull'intero territorio regionale, al
di fuori appunto dei due parchi che ho citato prima, che sono
oggetto di collaborazione con i guardiaparco che si occupano di
questo tipo di monitoraggio.
Nel 1997, infatti, erano stati censiti 1.934 capi, mentre lo
scorso anno è stato rilevato il dato più alto, pari a 4.052
stambecchi.
Lo studio che lei cita dell'Università di Ferrara è uno studio
svolto in due aree protette, il Parco nazionale del Gran Paradiso e
il Parco nazionale svizzero, dove è bene ricordare che il numero di
ungulati è molto più elevato rispetto a quello del territorio
regionale e dove vi è una pressione turistica sicuramente maggiore,
quindi gli effetti anche del cambiamento climatico possono essere
maggiormente incisivi e, dal punto di vista delle riduzioni, avere
degli effetti più importanti.
Questo ci permette ovviamente di andare a fare delle ipotesi e
delle valutazioni che però non trovano riscontro sull'intero
territorio regionale, in quanto i numeri sono decisamente più
bassi.
Ovviamente, è opportuno da parte nostra andare a valutare lo
stato ed il cambiamento climatico sulla tutela e la gestione delle
varie specie, soprattutto per quello che è un ambiente montano come
il nostro, dove, a fronte di un aumento della temperatura globale
prevista tra i 2 e i 3,5 gradi, da noi le ripercussioni sono
sicuramente più importanti, possiamo pensare all'alterazione dei
regimi idrici, ad un inaridimento del suolo e al ritiro quasi
totale dei ghiacciai che porteranno in futuro delle importanti
modifiche alla fauna dell'intero territorio valdostano.
Sul nostro territorio, al momento, considerati i numeri emersi
dai censimenti citati in precedenza, non sono stati rilevati
particolari elementi che facciano presupporre una diminuzione della
popolazione dello stambecco legata a quelli che sono i cambiamenti
climatici, in quanto molto probabilmente la densità di animali
all'esterno dell'area protetta è molto più bassa e quindi gli
stambecchi e gli altri ungulati hanno a disposizione molto più
foraggio.
Per quanto riguarda la sua domanda n. 2, fortunatamente in Valle
d'Aosta attualmente non vi sono specie di animali a rischio di
estinzione, tuttavia occorre prestare attenzione ad alcune specie,
quali i galliformi alpini, il fagiano di monte, la pernice bianca e
la lepre variabile, sulla quale più volte siamo tornati all'interno
di questo Consiglio, anche andando a fare delle analisi sui dati e
sugli studi effettuati.
Questi vivono in ambienti molto particolari ad alte quote, dove
i cambiamenti climatici sono molto più evidenti: queste specie
infatti vedono il loro
habitat
sempre più ridotto e sono,
per questo motivo, costretti a spostarsi sempre più in quota.
Riguardo alla domanda n. 3 che lei ci pone (quali siano le
strategie messe in atto a difendere tali animali e se tali
strategie abbiano ricompreso un piano di salvaguardia della specie
in via di estinzione), ovviamente alla seconda parte non rispondo
perché le ho detto che non vi sono ad oggi delle specie in via di
estinzione, ma tengo a segnalarle che sono diverse le azioni messe
in atto, tra cui l'installazione di pannelli informativi all'inizio
dei più frequentati itinerari di scialpinismo presenti sul
territorio regionale per cercare di limitare il disturbo apportato
dagli escursionisti e l'attenta pianificazione dell'attività di
heliski
che viene di fatto decisa anche con il Corpo
forestale proprio con questo obiettivo di non andare a recare
disturbo alle specie che possono rischiare di essere classificate
come in via d'estinzione.
Presidente -
Per la replica, la parola al consigliere
Planaz.
Planaz (RV) -
Noi abbiamo ritenuto opportuno presentare
quest'interrogazione a seguito dello studio che è stato effettuato
dall'Università di Ferrara, in cui si diceva che i cambiamenti
climatici, in particolare, andavano ad influire sulla vita in
questo caso degli stambecchi, la
capra ibex
, a causa
dell'aumento delle temperature. Ma nello studio era anche riportato
che l'aumento delle temperature portava un cambiamento
dell'animale, che usciva per nutrirsi, e questo studio citava le
ore notturne: era più comodo per i predatori, al di là dei
cambiamenti climatici, poter attaccare l'animale.
I dati che lei ha riportato logicamente sono soddisfacenti, non
dimentichiamo che dal 1997 ad oggi l'animale ha rischiato
l'estinzione, oggi i numeri sono favorevoli, però l'attenzione su
questa tipologia di animali bisogna sicuramente tenerla alta, in
quanto il cambiamento climatico può creare dei cambiamenti di
abitudini di questo animale, soprattutto per nutrirsi. Però c'è
anche un aspetto, a nostro avviso positivo, che inverni come quelli
che si stanno susseguendo, con poche precipitazioni nevose,
concedono una probabilità in più anche per tutti questi animali,
non solo per lo stambecco, ma per tutta la fauna selvatica che vive
in montagna che ha, come ha citato lei, più probabilità di trovare
foraggi e di sopravvivere nel periodo invernale, rispetto a quelli
con delle precipitazioni molto nevose, quando a volte non riescono
neanche a nutrirsi adeguatamente.
Fortunatamente, questo studio non riguarda la nostra regione.
Terremo l'attenzione alta - e penso che lo faccia anche lei, come
tutto il Corpo forestale - per far sì che tutte le specie della
nostra regione - adesso questa, ma anche per tutte le altre -
godano di una protezione particolarmente forte per far sì che sia i
cambiamenti climatici e anche altre cose non portino a una
riduzione dei capi sul nostro territorio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK