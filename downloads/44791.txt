Consiglio Regionale della Valle d'Aosta - Oggetto del Consiglio n. 1718 del 13 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1718 del 13 luglio 2022 - Resoconto
OGGETTO N. 1718/XVI - Interpellanza: "Avvio di interlocuzioni
con gli organi competenti per valutare criteri di interpretazione,
e relative procedure burocratiche, di attività a ritmo di musica in
eventi pubblici e privati aperti al pubblico".
Bertin (Presidente) -
Punto n. 28. Per l'illustrazione,
ha chiesto la parola il consigliere segretario Distort, ne ha
facoltà.
Distort (LEGA VDA) -
In realtà, l'ambito relativo al tema
del ballo non è minimamente protagonista di quest'interpellanza e
io sono la persona meno adatta a rappresentare il tema del ballo
perché nella disciplina in particolare io mi trovo in una sorta di
via di mezzo tra Robocop e una scimmia, quindi non sono minimamente
deputato, però parto da questo aspetto e parto soprattutto da un
fatto di cronaca per sviscerare una visione, che, a mio parere,
diventa assolutamente importante per capire in che modo procedere
con il concetto di un buon governo. Chiaramente una lettura
superficiale dell'interpellanza potrebbe far pensare che il
destinatario dell'iniziativa stessa non sia proprio il Governo
regionale, esistendo un testo unico di pubblica sicurezza,
l'articolo 78 in particolare, che va a disciplinare le questioni
relative alle attività ammesse e non ammesse nell'ambito degli
eventi di convivialità. Ho detto però a una lettura superficiale,
perché per formazione mentale io sono ostinatamente indirizzato
verso il cercare una soluzione indipendentemente dagli ostacoli che
si pongono davanti, soprattutto per trovare una risposta che sia in
grado di allargarsi a un orizzonte a 360 gradi. Parto quindi, come
ho detto, a titolo esemplificativo da un fatto di cronaca,
ribadisco, a titolo esemplificativo, questo è un fatto, non voglio
minimamente entrare nel giudizio del fatto. Gli organi di stampa
hanno riferito che per i festeggiamenti dei 35 anni di attività del
rafting valdostano svoltisi a Villeneuve all'interno del campo base
del
Rafting Adventure
di Villeneuve - un evento che alla
presenza dei fondatori e simpatizzanti ha celebrato un'attività di
eccellenza per lo sport e per l'attività turistica valdostana - è
avvenuto un controllo da parte di organi funzionari dello Stato,
Forze dell'ordine, che ha contestato un'attività illecita di ballo
per lo svolgimento di un serpentone a ritmo di musica. Questo è il
fatto. Il giudizio non lo esprimo minimamente anche perché sarebbe
assolutamente ridicolo che io esprimessi un giudizio, nel senso che
ci sono degli organi deputati a certe funzioni, ci sono delle norme
e dei regolamenti, quindi non ha nessun senso esprimere un
giudizio, però questo è il fatto. Allora il fatto che cos'è che ci
dice? Ci dice che esiste comunque una situazione di conflittualità
tra vari attori. I vari attori sono, da un lato, le Forze
dell'ordine e il loro impegno sul territorio, gli organizzatori di
eventi conviviali sul territorio, i cittadini che beneficiano di
questi eventi conviviali, i cittadini che subiscono questi eventi
conviviali e le attività imprenditoriali di settore. Questo è lo
spaccato della nostra comunità, e allora noi, come Consiglio
regionale, ma in particolare rivolgiamo noi dai banchi
dell'opposizione al Governo regionale un'attività di sollecitazione
per assumere una posizione di approfondimento per riuscire a
risolvere queste conflittualità.
Mission Impossible
?
Possibile, ma se non si tenta anche nelle situazioni difficili e
non ci si mette in gioco anche nelle situazioni difficili e
complesse, non si potrà mai crescere, non si potrà mai dare il
meglio di sé. Le situazioni difficili noi come gruppo in
particolare - e su questo vorremmo contagiarvi - le viviamo sempre
come sfide, sono sfide.
Allora il discorso è questo: il pensare di andare a entrare in
queste dinamiche per poter trovare una risoluzione ai conflitti
permette di arrivare a risultati assolutamente di eccellenza,
perché se noi riusciamo a chiarire innanzitutto un primo
step
, chiarire con gli organi di controllo, con le strutture
deputate al controllo le modalità di svolgimento, magari anche
quella parte, quei vuoti o quelle porzioni interpretative che
possono andare a creare un accordo di discernimento, ad esempio,
tra l'attività di ballo e un'attività semplicemente motoria, frutto
di esultanza e non certo di tecnica di ballo, potrebbe essere già
un risultato importante, ma perché? Soprattutto per le Forze
dell'ordine, perché poi le Forze dell'ordine abbiano la possibilità
di concentrare le proprie risorse per il contrasto del crimine. In
questa fase quindi l'approfondimento è esattamente indirizzato alla
valorizzazione dell'attività delle Forze dell'ordine e fare in modo
che le Forze dell'ordine, che purtroppo non dispongono di un
organico illimitato e di risorse illimitate possano dedicare
sanamente le proprie risorse alla vera attività di contrasto del
crimine.
L'altro elemento è sicuramente relativo agli organizzatori, ma
ovviamente parlo di organizzatori e, tra l'altro, specifico che
siamo in periodo estivo, quindi attività di sagre, attività di
iniziative, attività di pro loco, attività pubbliche, private, di
associazioni, sono all'ordine del giorno nella nostra Regione e
quindi è estremamente importante mettere questi organizzatori nelle
condizioni di collocarsi nella maniera più inequivocabile in una
situazione di rispetto delle norme. Rispetto delle norme vuol dire
dare tutte le informazioni possibili e immaginabili in maniera tale
che non ci siano, come spesso e come probabilmente è successo in
quel frangente ma, come spesso succede, che alla fine ci siano
delle situazioni di buona fede dove si pensava che si potesse
essere in regola, invece così non è. Allora ecco che pensare di
poter attuare queste politiche, di entrare in questi dettagli,
entrare in questi dibattiti e sviscerare con gli uffici competenti
e con le strutture competenti questo tema diventa assolutamente
fondamentale per poter permettere a una comunità di esprimersi,
soprattutto dopo due anni di pandemia con tutte le restrizioni che
hanno condizionato la vita sociale, quindi questo è il nostro
invito dai banchi dell'opposizione ad adoperarsi in tutti i modi
per risolvere queste conflittualità per andare a definire con la
massima chiarezza le situazioni, soprattutto la parte
autorizzativa. In merito alla parte autorizzativa concludo perché
questo è proprio il campo specifico in cui noi possiamo operare,
mentre sul Testo unico delle leggi di pubblica sicurezza non
abbiamo competenza ma possiamo operare sulla parte burocratica. Noi
sappiamo benissimo che chiunque porti avanti un'iniziativa
"risolve" a livello
on-line
con un servizio on-line tutto
l'iter autorizzativo. Chiaramente il servizio on-line, se
strutturato in un certo modo, può permettere di essere uno
strumento di eccellenza. Facciamo un esempio: se nel momento in cui
un operatore va a indicare nella propria scelta, nella definizione
della SCIA, comunque del modello che utilizzerà per comunicare e
per autorizzare l'evento, potrebbe andare a cliccare una sezione
piuttosto che un'altra, un caso, per esempio: "è previsto il
ballo", "non è previsto il ballo". Se a queste parti dove si va a
flaggare, dove si va a selezionare un certo tipo di attività si
aprisse in parallelo una sorta di elenco, una sorta di forma di
aiuto, un riferimento automatico e l'apertura automatica come
aiuto, come
tutor
alla compilazione e all'approfondimento
normativo, sarebbe sicuramente un elemento d'aiuto. Proprio su
questo ci spendiamo per spingere il Governo a prendere in
considerazione esattamente quest'aspetto di tipo puramente
procedurale. Grazie per l'attenzione, attendo la risposta.
Presidente -
Risponde il Presidente della Regione.
Lavevaz (UV) -
Ringrazio il collega Distort per aver
portato all'attenzione questo tema, che, come lui stesso ha detto,
non è forse di stretta competenza regionale in quanto non è tale
l'ordine e la sicurezza pubblica, perché forse si tratta di un
ambito più propriamente attribuibile alle associazioni di
categoria, alle attività di supporto e ai loro associati, comunque
in ogni caso l'interpellanza ci dà in qualche modo l'occasione di
ricordare quanto sia importante innanzitutto la ripresa delle
attività sociali quanto la chiarezza delle norme sia di sicuro
aiuto allo sviluppo economico, quanto sia fondamentale - lo ha
detto lei stesso - l'attività delle forze di Polizia per assicurare
il rispetto delle norme stesse. Questo soprattutto direi perché non
siano mai deluse le legittime aspettative di chi le norme le
rispetta, senza dimenticare che buona parte delle disposizioni in
vigore, per quanto riguarda spettacoli e intrattenimenti, hanno
anche il chiaro obiettivo di tutelare l'incolumità delle persone e
dei beni, questa è la ragione per la quale possono intervenire
nell'ambito di queste attività di controllo anche i Vigili del
fuoco. In massima sintesi se in un locale all'aperto o al chiuso si
balla, è necessaria la licenza del Questore ai sensi dell'articolo
68 del TULPS citato. La violazione è punita dall'articolo 666 del
Codice penale con la sanzione amministrativa pecuniaria da euro 258
a euro 1.549. I gestori più avveduti lo sanno bene e impediscono
qualsiasi attività che non sia statica se non sono in possesso
della licenza. Diversamente è l'intrattenimento musicale, che sia
musica registrata o dal vivo, in esercizi di somministrazione di
alimenti e bevande è consentito senza titoli particolari purché si
realizzi senza attività di ballo e subordinatamente ad alcune
condizioni, che sono la gratuità dello spettacolo, cioè nessuna
maggiorazione di prezzo in relazione all'intrattenimento, il
divieto di attrezzare la sala, cioè non sistemare le sedie a
platea, la complementarietà tra intrattenimento e somministrazione.
Questi sono i tre punti e le condizioni. Detto così, tutto può
sembrare chiaro e semplice, ma se lo è per i professionisti del
settore, che conoscono anche tutte le altre sfaccettature della
regolamentazione, il rischio è invece che così non sia per chi
quasi normalmente organizza eventi e lo fa non in un'ottica di
un'impresa, come sovente succede nella nostra realtà della Valle
d'Aosta. Per questo ancora ringrazio per quest'interpellanza che ci
permette un po' di comprendere quanto la questione sia
all'attenzione di soggetti preposti a livello istituzionale al
seguito della materia.
Passo alla puntuale risposta dei punti, in particolare se è noto
il caso descritto dalla notizia di stampa richiamata: siamo a
conoscenza anche noi, abbiamo visto alcuni articoli perché non ci
sono comunicazioni invece formali o atti verbali, ricorsi, che in
qualche modo facciano riferimento a questa vicenda.
Rispetto all'ultimo quesito, quindi "se siano state avviate
interlocuzioni con gli organi competenti...", eccetera, che è un
po' il cuore dell'interpellanza, sono felice di poter rassicurare
tutti rispetto all'attenzione che è già stata posta allo specifico
tema degli intrattenimenti degli spettacoli. In particolare il 23
giugno scorso il Questore di Aosta ha formalizzato e diffuso una
dettagliata nota destinata a chiarire gli aspetti normativi più
complicati con l'obiettivo di aiutare gli organizzatori in tutte le
fasi della manifestazione nella preparazione e nello svolgimento.
Lo scopo è proprio quello di fare chiarezza affinché siano tutelati
gli interessi di tutti: imprenditori, organizzatori, utenti,
residenti, cittadini, affinché le attività di controllo siano più
efficienti e meglio partecipate. La nota diretta al Consorzio degli
Enti locali della Valle d'Aosta era attesa dai Comuni, dalle
associazioni e dalle pro loco alle quali è stata trasmessa dal
CELVA, che sta anche lavorando per schematizzare i contenuti e
renderli di immediato utilizzo.
Ho personalmente ringraziato il presidente Manes, il Questore e
gli uffici della Questura e lo faccio ancora oggi per
quest'iniziativa che ben testimonia quanto sia radicato il
principio che l'attività delle forze di Polizia, Polizia di Stato,
Carabinieri, Guardia di finanza, Corpo forestale, Polizia locale,
non sia rivolta soltanto a sanzionare o a contrastare la libera
iniziativa, ma chiaramente a garantire il rispetto delle norme,
perché lo scopo è la tutela degli interessi dei cittadini che passa
anche attraverso la garanzia delle legittime aspettative dei
titolari delle licenze, fra cui quelli delle sale da ballo rispetto
ad altri soggetti sprovvisti di titoli autorizzatori che
organizzano eventi abusivi e perciò anche potenzialmente
pericolosi.
Per parte mia ho convenuto con il Questore e con il Presidente
del CELVA l'opportunità che le indicazioni della Questura siano
rese note anche alla
Chambre
, all'
Office du Tourisme
,
nonché all'Assessorato dei beni culturali, turismo, sport e
commercio, che funge da riferimento istituzionale per gli operatori
del settore.
Presidente -
Per la replica, ha chiesto la parola il
consigliere Distort.
Distort (LEGA VDA) -
Grazie presidente Lavevaz per la
risposta dalla quale emerge che - mi permetta di osservare - con la
nota del Questore, la Questura ha dimostrato di aver svolto
lodevolmente il suo lavoro. Questa non è una
captatio
benevolentiae
nei confronti della Questura, non ce n'è
assolutamente nessun bisogno e il livello qualitativo con cui
operano gli organismi delle Forze dell'ordine nel nostro territorio
non ha minimamente bisogno delle nostre lodi, però va chiarito e va
ribadito. Questo significa che loro hanno fatto il loro compito,
glielo dico con tutta collaborazione, con tutto lo spirito di
totale collaborazione, presidente Lavevaz, anche da parte del
Governo regionale deve essere fatta la propria parte di compito,
che non si esaurisce nell'accettare, nel prendere atto delle
indicazioni dell'articolo 68 del TULPS ma, come lei ha comunque
accennato, ci sono operatori non professionisti che operano nel
settore, quindi mi permetto, presidente Lavevaz, di ribadire il
suggerimento di indirizzare un approfondimento, dal punto di vista
proprio della procedura informatica di ottenimento delle
autorizzazioni, in modo tale che ci siano questi rimandi tutoriali
nel momento in cui si compilano le varie parti. È un esercizio di
informatica e la Regione dispone di risorse in tal senso, anche gli
investimenti, per cui si impegna la Regione Valle d'Aosta, così
come le altre Regioni, così come il territorio italiano, relativo
alla digitalizzazione, devono andare anche in questa direzione, di
fare in modo che ci siano a questo punto, attraverso dei sistemi
informatici, dei rimandi tutoriali, in maniera da non avere
assolutamente dubbi. Questo è un lavoro che può fare la Regione,
per cui accolga questo suggerimento proveniente dai banchi
dell'opposizione, lo faccia suo, lo faccia diventare suo, se ne
attribuisca il merito, lodi chi nell'ambito degli uffici sia in
grado di svolgere questo tipo di lavoro ma questo è assolutamente
indispensabile, anche perché c'è un'altra figura, un altro elemento
in questo quadro dei conflitti, che sono le attività che svolgono
l'esercizio di attività di ballo, attività che hanno svolto
investimenti, che hanno operato tutta una serie di accorgimenti dal
punto di vista architettonico, dal punto di vista di attrezzatura,
dal punto di vista di formazione, dal punto di vista di
acquisizione del personale e queste attività non devono certamente
trovarsi in concorrenza sleale con altre attività improvvisate sul
territorio che diventino sostitutive dell'attività di ballo. Questo
è quanto ritengo sia ovvio, sia compito di un buon governo e in
questa ottica di buon governo le esprimo, a nome del mio gruppo, i
nostri migliori auguri nell'interesse della Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK