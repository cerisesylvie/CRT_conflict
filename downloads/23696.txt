Consiglio Regionale della Valle d'Aosta - Oggetto del Consiglio n. 2736 del 23 maggio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Sistema informativo
NOMINE E INCARICHI DI CONSULENZA E SPECIALI
Incarichi di consulenza e speciali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2736 del 23 maggio 2007 - Resoconto
OGGETTO N. 2736/XII - Risultanze dell'incarico conferito alla
Società IN.VA. del trasferimento degli ambienti operativi del
sistema informatico regionale verso la piattaforma "open source"
Linux. (Interrogazione)
Interrogazione
Visto il pluralismo informatico introdotto con la legge
regionale n. 11/2004 della Regione Emilia Romagna, con la legge
regionale n. 11/2006 della Regione Umbria, con la legge regionale
n. 1/2004 della Regione Toscana;
Considerati i notevoli risparmi ottenuti dalla Provincia di
Bolzano nel campo dei servizi informatici, in seguito alla
decisione di adottare il software libero, (sia nel sistema
operativo che negli applicativi) utilizzando fondi previsti dal
Fondo Sociale Europeo sull'Open Source in tutte le scuole di lingua
italiana della provincia, così come divulgato nella trasmissione
televisiva di Rai 3 "Report" del 29 aprile u.s.;
Vista la DGR n. 394 del 17 febbraio 2006, nella quale si
affidava alla società IN.VA. il compito di trasferire tutti gli
ambienti operativi, le procedure e gli applicativi del sistema
regionale verso la piattaforma "open source" Linux;
Atteso che nella stessa deliberazione si stimava possibile un
risparmio annuo di almeno 200/250mila euro in virtù di tali
cambiamenti, certamente superabile, in relazione all'avanzamento di
tali processi;
Dato atto che nella deliberazione stessa si prevedeva un
periodo di transizione di circa otto mesi per tutte le operazioni
di migrazione verso la nuova piattaforma;
il sottoscritto Consigliere regionale
Interroga
il Governo regionale per sapere:
1) quali risultati operativi siano stati raggiunti in base
alla deliberazione citata in premessa e quali siano stati gli
obiettivi realizzati in termini di costi-benefici;
2) se l'Amministrazione ha posto in atto un piano di più
ampio respiro per la completa adozione di software libero nella
Pubblica Amministrazione e quali siano, eventualmente, i tempi di
realizzazione;
3) se il progetto di migrazione nei sistemi "open source"
abbia riguardato con particolare evidenza i settori della scuola e
della formazione, nei quali certamente il risparmio previsto per la
pubblica amministrazione si rifletterebbe positivamente anche su
quello delle famiglie (uso del software domestico).
F.to: Bortot
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Spero di stare nei tempi: ho una
risposta articolata, ma ci sarà la stessa tolleranza che abbiamo
avuto finora, quindi il 50% del tempo in più.
Prima domanda che mi pone il collega Bortot, che ha forse lo
stesso consulente che avevamo prima noi in Regione; rispetto a
questo posso darle tutta una serie di informazioni. Con la
deliberazione n. 394/2006 la Giunta ha affidato alla società "INVA"
la migrazione dei propri sistemi informativi centrali - sottolineo
"centrali", perché diventerà una questione importante - verso un
sistema "open source". L'attività si è svolta, come previsto nel
piano di progetto originale, nel periodo marzo - agosto 2006 ed ha
riguardato i seguenti sistemi informativi: bilancio e finanze,
gestione delle provvidenze per invalidi civili, ciechi, sordomuti
ed ex combattenti, sistema zootecnico regionale, sistema
informativo agricolo regionale. Al termine della fase di collaudo
del nuovo impianto e dopo un adeguato periodo di sovrapposizione
dei due ambienti operativi, nel mese di ottobre 2006 si è
provveduto alla dismissione del vecchio impianto, basato sulla
tecnologia denominata "mainframe".
Obiettivi iniziali. L'Amministrazione regionale con la decisione
di migrare i propri sistemi informativi centrali nel nuovo ambiente
open source
"Linux", si era data tre obiettivi principali:
un miglioramento delle prestazioni complessive dei sistemi oggetto
di migrazione; un adeguamento tecnologico che garantisse al sistema
informativo regionale adeguate possibilità di crescita in ambienti
più moderni e con maggiori potenzialità di sviluppo; una riduzione
complessiva dei costi annui di gestione dell'ambiente tecnologico
necessario per l'esercizio dei sistemi.
Rispetto a questi risultati fornisco una rendicontazione.
Miglioramento delle prestazioni complessive dei sistemi oggetto di
migrazione: il miglioramento delle prestazioni complessive dei
sistemi è stato superiore alle aspettative iniziali, la rilevazione
delle prestazioni sul nuovo ambiente, condotta sia con strumenti
automatici sia attraverso la percezione degli utenti finali dei
sistemi regionali, ha evidenziato dei tempi di risposta delle
trasmissioni inferiori al 50% rispetto al sistema dismesso.
Adeguamento tecnologico: l'adozione della nuova piattaforma ha
permesso all'Amministrazione regionale di iniziare un percorso
verso il mondo
open source
in linea con quanto in corso in
altre regioni italiane. Tale processo favorirà nel breve la
partecipazione della Regione a progetti interregionali di riuso del
software, aprendo potenziali collaborazioni fra enti diversi della
pubblica amministrazione. La nuova piattaforma in prospettiva
consente di ampliare la capacità del sistema con la semplice
aggiunta di nuovi moduli hardware.
Costi annuali di gestione. Nella valutazione complessiva della
riduzione dei costi annui di gestione, a seguito della adozione del
nuovo ambiente
open
, si sono al momento tenuti in
considerazione solo i parametri oggettivamente misurabili (minor
costo effettivo sostenuto da parte della Regione), mentre per
quanto riguarda i benefici futuri che si tradurranno in ulteriori
minori costi, ci si è limitati in questa sede ad un semplice elenco
descrittivo, non essendo i costi al momento determinabili con
certezza. Per calcolare il minor costo sostenuto
dall'Amministrazione, si sono utilizzati come base comparativa i
seguenti valori: prezzo del servizio di gestione sul vecchio
ambiente per l'esercizio 2006 desunto dall'offerta "INVA",
protocollo 11240/2005; prezzo del servizio di gestione del nuovo
ambiente per l'esercizio 2006-2008 desunto dall'offerta "INVA" e
dalle convenzioni per i servizi di elaborazione e gestione
stipulati annualmente dal "DSI" con la società partecipata. Poi le
fornirò la tabella, che riporta il confronto fra le due diverse
opzioni contrattuali ed evidenzia il minor costo sostenuto
dall'Amministrazione regionale; i prezzi sono da considerarsi IVA
esclusa.
Il vecchio ambiente costava 1 milione 170mila euro, il nuovo
ambiente per il 2006 922mila euro, 908mila euro quindi in valore
assoluto il risparmio; per il 2006 è 248mila euro, 262mila euro per
il 2007-2008; in percentuale 248mila rapportati a 1 milione, danno
un risparmio superiore al 20%. Il risparmio sui servizi
dell'elaborazione e gestione, anche questo supera il 20%. Come
emerge dalla lettura dei dati riportati in tabella, il minor costo
ammonta a 248mila euro e 262mila euro del secondo anno;
percentualmente la riduzione complessiva dei costi del contratto si
assesta al 21,19% sul totale dei servizi acquistati e sul 28,12 sui
servizi di elaborazione e gestione. La percentuale più
significativa è la seconda, in quanto la riduzione del costo deve
essere conteggiata sui servizi di elaborazione e non su quelli di
presidio, che restano invariati.
I benefici futuri attraverso l'impiego di questa nuova
piattaforma possono essere così sintetizzati: possibilità di
ospitare all'interno della piattaforma ulteriori sistemi senza
oneri aggiuntivi, fino al raggiungimento della capacità massima del
sistema, che si tradurrà in una diminuzione della spesa prevista
per i nuovi servizi ospitati a bordo; possibilità - qualora fosse
raggiunta la soglia massima di capacità del sistema - di ampliare
l'impianto a costi contenuti; possibilità di riutilizzare software
proveniente da altre realtà regionali, che utilizzano l'ambiente
open
, evitando in tal modo la realizzazione di sistemi
ad
hoc
per la nostra Regione (un esempio di riuso è rappresentato
dal sistema informativo del lavoro). Nel complesso i risultati
raggiunti sono stati conformi alle aspettative iniziali.
Seconda domanda, come il collega sa, il piano pluriennale
2007-2008 per lo sviluppo e la conduzione del sistema informativo
regionale, che la Giunta ha sottoposto all'approvazione del
Consiglio il 27 aprile, prevede uno specifico intervento rivolto
alla introduzione dei sistemi
open source
per la
produttività individuale. Uno dei principali obiettivi è quello di
costituire un osservatorio permanente sulle tematiche
open
source
in collaborazione con le Regioni Liguria e Piemonte e
con il sistema universitario. Attualmente la Regione ha avviato un
progetto pilota, al fine di valutare l'utilizzo di software
open
source
all'interno della propria organizzazione, in
sostituzione degli usuali programmi commerciali. L'obiettivo è
quello di analizzare e valutare l'impatto che il cambiamento ha
sull'utente e sulla qualità del suo lavoro, parallelamente saranno
analizzati gli aspetti organizzativi, tecnici ed economici che tale
tipo di cambiamento comporta.
Ultima domanda, abbiamo detto prima che il progetto di
migrazione che abbiamo deliberato in Giunta il 17 febbraio 2006,
non ha riguardato i settori della scuola e della formazione, ma i
sistemi informativi centrali già elencati in risposta al primo
quesito, quindi questo sarà in divenire.
Président
- La parole au Conseiller Bortot.
Bortot (Arc-VA)
- Sono quasi senza parole, sennonché
l'ultima frase mi ha ridato la possibilità di intervento: il
"divenire". Sul divenire penso che possiamo risparmiare tanti
soldi.
Le fonti di riferimento sono state la trasmissione "Report" del
29 aprile, dove il Comune di Bolzano ha introdotto il sistema
libero soprattutto nelle scuole; in sostanza questo sistema ha dato
la possibilità di produrre un compact disc e di poterlo trasferire
sui personal computer di casa. Sono stati coinvolti 17mila
studenti, 1.680 docenti e avremo la possibilità di passare dal
sistema centrale alla ricaduta su tutti i settori della pubblica
amministrazione. Bisogna capire solo un po' meglio i tempi e uscire
dal progetto pilota e, soprattutto, credo che si possa avere (per
la ricaduta e per uscire dal sistema pilota) finanziamenti da parte
del Fondo Sociale Europeo. Questa ultima cosa è da verificare,
perché se cominciamo dalla scuola, ai Comuni, in parte
l'Amministrazione regionale, consorzi, enti locali, Comunità
montane, USL, credo che il risparmio dell'intera Regione su questo
sistema che si autoriproduce, super collaudato e che dà garanzie
non indifferenti, potremo fare un notevole passo avanti,
soprattutto in funzione della mancanza di servizi che ci
ritroveremo ad avere nei Comuni più piccoli. Faremmo un enorme
passo avanti, facendo risparmiare la Regione, ma soprattutto
facendo risparmiare i cittadini valdostani.
Adesso studieremo con la persona a cui lei ha fatto riferimento,
che non doveva lasciare a casa, non perché siamo amici, ma perché è
un bravo tecnico... - se l'è cercata, Assessore -; studieremo e
faremo ulteriori proposte di un progetto con delle tempistiche e
con l'indicazione dei settori da coinvolgere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK