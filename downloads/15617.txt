Consiglio Regionale della Valle d'Aosta - Oggetto del Consiglio n. 1920 del 8 maggio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COOPERAZIONE
Precedente
Successivo
Resoconto integrale del dibattito dell'aula
Oggetto del Consiglio n. 1920 del 8 maggio 1996 - Resoconto
SEDUTA ANTIMERIDIANA DELL'8 MAGGIO 1996
OGGETTO N. 1920/X Situazione debitoria della Cooperativa
Trousseau Ancien. (Interpellanza)
Interpellanza Appreso che da diversi mesi la Cooperativa
Trousseau Ancien non eroga regolarmente le spettanze alle sue
operaie;
Considerato che risultano diversi creditori della stessa che
stanno giustamente reclamando quanto dovuto;
Visti gli interventi finanziari che l'Amministrazione regionale
ha predisposto per la Cooperativa in questione;
i sottoscritti Consiglieri regionali
Interpellano
la Giunta regionale per conoscere:
1) quali strategie intende adottare a salvaguardia del personale
impiegato presso la Cooperativa Trousseau Ancien, alla luce della
situazione debitoria nella quale si è venuta a trovare nei
confronti di diversi fornitori e delle dipendenti;
2) se risulta a codesta Giunta regionale il mancato affitto di
circa 19 milioni di lire dovuto dalla Cooperativa in oggetto
all'Amministrazione regionale per l'utilizzo dei locali di
Lillianes;
3) quale comportamento si intende tenere per i prossimi anni,
alla luce di preventivi di fatturato lontani dalla realtà dei
fatti, com'è facilmente desumibile dal confronto tra programmazione
e fatturazione definitiva.
F.to: Linty - Lanièce
Presidente Ha chiesto la parola il Consigliere Lanièce.
Lanièce (GA) Rivolgo l'interpellanza in questione all'Assessore,
perché la situazione venutasi a creare all'interno della
Cooperativa Trousseau Ancien è, a dir poco, allarmante.
Le operaie non ricevono le spettanze dovute dal titolare, la
stessa Cooperativa risulta essere indebitata con diversi fornitori,
tanto che poche settimane fa i dipendenti si sono visti costretti a
rimanere a casa, poiché il fornitore del gasolio da riscaldamento
non ha provveduto al rifornimento necessario di combustibile a
causa del mancato pagamento della precedente fornitura.
Di fronte a questo quadretto poco qualificante, i Sindacati
hanno svolto ancora una volta il loro ruolo di sempre, al grido di
"state calmi, si aggiusta tutto, la Regione interverrà". Proprio
perché la Regione interviene sempre, mi pare logico conoscere quali
siano i suoi intendimenti, se è decisa a continuare il
finanziamento di un'attività che alla luce dei fatti si è
dimostrata abbastanza improduttiva, o se possiamo sperare in una
svolta dal punto di vista della programmazione economica che
cancelli una volta per tutte queste poco oculate gestioni del
patrimonio pubblico.
Mentre i Sindacati cercano di tranquillizzare i dipendenti, la
Cooperativa fa pervenire alla Regione delle previsioni di
fatturazione plurimiliardarie, quando il 1995 si è chiuso con soli
600 milioni di fatturato. E' forse il caso di finirla di farsi
prendere in giro? E' forse venuto il momento di valutare gli
imprenditori per quello che valgono e non per quello che dicono di
essere?
Agli interpellanti risulta che l'imprenditrice in questione
abbia contratto debiti con la Regione per l'affitto dello
stabilimento, con fornitori diversi e con gli stessi privati: nella
fattispecie, per la locazione di un negozio in Comune di Gaby con
arretrati di affitto da capogiro.
La situazione si spiega di per sé, quindi vorremmo solo
conoscere se questi avvenimenti sono a conoscenza di chi delibera
lo stanziamento di ulteriori fondi per la Cooperativa Trousseau
Ancien, e quali sofisticate strategie politiche l'Assessore intende
adottare per mettere fine a questo uso poco oculato di denaro
pubblico, tenendo ben presente che a pagare - Conner docet - non
sono solo i contribuenti, ma spesso i dipendenti; in questo caso,
le dipendenti.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Discutere di problemi che riguardano
l'occupazione e il lavoro richiede sempre un po' di ponderazione,
quindi cerco sempre di mettercela, forse sarà un difetto.
Avevamo di fronte due richieste, una di avere una piccola
attività che veniva trasferita dall'esterno; l'altra di
sperimentare un'attività tipica affidata ad una cooperativa
locale.
La Giunta regionale, dopo averne discusso, ha fatto questa
scelta e quindi ha deliberato di affittare lo stabilimento ex
Invicta alla Sac à dos per un canone di 19,5 milioni.
E' stato poi presentato un progetto di formazione per 10
persone, per un costo a carico pubblico di 174 milioni, un corso di
600 ore di formazione che è iniziato nel novembre 1995 e che
avrebbe dovuto concludersi nel mese di maggio. Il corso è stato
interrotto il 22 aprile per l'astensione delle lavoratrici,
astensione motivata con il mancato pagamento dei mesi di febbraio e
marzo e del saldo delle competenze di dicembre.
La situazione oggi è di una criticità per cui sono anche in
corso all'Ufficio del lavoro incontri fra le Organizzazioni
sindacali, le lavoratrici e la responsabile della Cooperativa.
Che tipo di ottica ha seguito l'Amministrazione regionale?
L'ottica è stata quella di verificare se esistevano quelle
potenzialità di lavoro che venivano e vengono continuamente
sottolineate da parte dell'impresa, e incaricato il Centro di
sviluppo di fare un check up, ne è risultato che esistono delle
nicchie di mercato soprattutto per ciò che riguarda i costumi della
Valle, le bambole in costumi tradizionali, che possono dare la
possibilità di avere lavoro.
La Cooperativa ha pagato perché è stato trattenuto
dall'Amministrazione il canone relativo all'affitto. La Cooperativa
si trova con una crisi di liquidità che non so se potrà essere
superata.
Cosa ha fatto e cosa può fare l'Amministrazione? Se da parte
della Cooperativa e dei suoi soci verranno attivate risorse proprie
per superare quel momento di difficoltà della liquidità e se, con
il sostegno del Centro di sviluppo, sarà possibile mettere ordine
ad una situazione che pare più dovuta al tipo di gestione che non
all'inesistenza di un mercato, si cercherà di seguire questa
strada. Se i conflitti fra lavoratori e imprenditrice non sono
risolti e se non c'è quel minimo di sforzo da parte della
Cooperativa per autocapitalizzarsi, per fare la propria parte,
ovviamente non sarà possibile intervenire.
Quindi non credo che ci sia stata una gestione sbagliata da
parte della Regione nel dare un minimo di fiducia, perché si
conferma che delle potenzialità possono esistere; se però
condizioni che non dipendono da noi relative alla gestione,
relative al metterci anche del proprio, non vengono superate, credo
che non sarà possibile intervenire.
Quindi oggi non sono ancora in grado di dare una risposta. Le
dico che c'è stato un serio esame delle possibilità del mercato, si
è verificato che il complesso di rapporti e forse anche l'ambiente
non favorevole creato dallo stesso modo di operare
dell'imprenditrice hanno per il momento paralizzato la situazione.
Se ci saranno da parte della Cooperativa proposte serie ed
interventi anche propri, si verificherà e si vedrà se è possibile
continuare. Altrimenti verranno verificate dall'autorità di
vigilanza le risultanze economiche della Cooperativa e se ne
trarranno le conseguenze.
Presidente Ha chiesto la parola il Consigliere Lanièce.
Lanièce (GA) Prendo atto con rammarico che siamo di nuovo di
fronte ad un'ulteriore situazione di disoccupazione in Bassa Valle.
Dopo il problema della Conner, adesso ci saranno altre persone che
dovranno essere licenziate e questo aumenterà il problema
occupazionale, in modo particolare per la Bassa Valle.
L'Assessore ha detto che la Regione non ha delle grosse colpe in
questa situazione, colpe che per la maggior parte sono dovute
all'imprenditrice in questione. Può essere in parte vero: per
essere imprenditori bisogna essere anche capaci, ovviamente non
basta avere il sussidio regionale per poi portare avanti
l'attività. Però sicuramente, al di là dello studio fatto dal
Centro sviluppo, a cui accennava l'Assessore, nel momento in cui si
è scelto questa ditta rispetto ad un'altra che magari veniva da
fuori Valle ma che dava maggiori garanzie, lì ci può essere un
minimo di colpa da parte dell'Amministrazione regionale, di non
aver valutato non il fatto che esisteva in Valle d'Aosta un mercato
dei costumi, delle bambole, eccetera, ma di non aver valutato a
fondo le capacità professionali ed imprenditoriali della persona
che ha costituito questa Cooperativa e che ora ha dimostrato, visto
quanto ha appena detto l'Assessore, di non essere stata in grado di
portare avanti un'iniziativa seppure sovvenzionata, come per tutte
le cooperative, da parte dell'Amministrazione regionale.
Questo vuol dire che c'è stato un errore iniziale di
valutazione, lo sottolineo non tanto per dare contro l'Assessore o
per fare il gioco delle parti, ma perché reputo che sia giunto il
momento, vista anche l'attuale situazione occupazionale e
soprattutto del settore industriale, di porre in essere delle
azioni per prevenire prima e non per curare dopo.
Adesso bisogna cercare di porre in essere le condizioni per
prevenire queste vicende poco gradevoli, che hanno alla fine
ripercussioni sempre e solo sui dipendenti. Penso che sia opportuno
iniziare a fare un discorso più complesso, e porre in essere delle
basi per poter, in un futuro, evitare che succedano altri fatti del
genere, cercando di prevenire e non curare dopo con contributi o
cambiamenti di insediamenti nel settore industriale. A tal
proposito oggi è stata presentata una mozione, al fine di porre
all'attenzione del Consiglio la necessità di creare un comitato, un
gruppo di lavoro che si occupi di analizzare a fondo l'intero
settore industriale.
Mi auguro che questo problema, vista la conferma avuta
dall'Assessore dell'attuale crisi per cui anche la Cooperativa
Trousseau Ancien si trova in gravissime difficoltà, insieme poi
alla vicenda della Conner, possa consentire al Consiglio di
prendere una decisione in questa direzione, cioè quella di creare
una premessa per poter in futuro prevenire questi fatti, evitando
di curare dopo con incentivi fatti all'ultimo momento, che alla
fine sono sempre degli incentivi che non danno dei grossi
risultati. Invito l'Assessore Mafrica a relazionare al più presto
in Consiglio o eventualmente ai Capigruppo sulle ulteriori vicende
che riguardano la Cooperativa Trousseau Ancien.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK