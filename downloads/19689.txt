Consiglio Regionale della Valle d'Aosta - Oggetto del Consiglio n. 2847 del 20 novembre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 2847 del 20 novembre 2002 - Resoconto
OGGETTO N. 2847/XI Tempi di apertura della nuova unità di
Psichiatria dell'Ospedale regionale. (Interrogazione)
Interrogazione A conoscenza che sono terminati i lavori
dell'Unità di Psichiatria dell'Ospedale regionale;
Vista la necessità di mettere a disposizione dei cittadini
malati di mente locali più idonei ed accoglienti di quelli
attuali;
i sottoscritti Consiglieri regionali
Interrogano
la Giunta regionale e l'Assessore competente per conoscere:
1) quali motivi impediscono l'apertura della nuova Unità di
Psichiatria dell'Ospedale regionale;
2) i tempi entro i quali la struttura sarà messa a disposizione
delle persone colpite dalla malattia psichiatrica.
F.to: Beneforti - Squarzino Secondina
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Non è corretto affermare che sono stati
ultimati i lavori di ristrutturazione della Psichiatria perché solo
un primo lotto dei lavori è stato consegnato all'azienda USL ed è
ormai operativo da alcuni mesi, cioè il lotto sud, mentre, per ciò
che concerne il completamento dell'ala sita a nord-est, al piano
rialzato dello stabile ex Maternità, che costituisce l'ampliamento
della sede di degenza dell'unità Psichiatria - gli ex locali del
Centro trasfusionale per intenderci -, i lavori sono da ritenersi
in fase di ultimazione perché ci sono ancora alcune finiture in
corso che dovrebbero essere ultimate entro fine anno.
Sono da eseguire in particolare: la posa in opera di una vasca
assistita, il completamento dell'impianto di ossigeno, la posa in
opera di una scala di sicurezza, la posa in opera di pellicole per
i vetri, la revisione delle torri ingressi, la fornitura di un
ricambio per il lettore ingressi, la messa in opera di interruttori
a chiave di sblocco elettromagnete per ogni porta, in cui è
prevista la serratura elettrica con lettore - e qui apro una
parentesi: è noto, perché è stato diffuso sugli organi di
informazione, che ultimamente un pazzo si è avventato contro la
struttura ed ha demolito la porta di ingresso con una mazza nel
tentativo di raggiungere una sua compagna ricoverata, per cui
bisogna rifare tutti i lavori che erano già stati ultimati -, così
come bisogna prevedere gli estintori e i cartelli, fornire una
pompa del vuoto per l'alimentazione della rete di aspirazione,
mettere in opera i silenziatori, prevedere i fermaporta al
pavimento e in ultimo realizzare un ingresso temporaneo sul
giardino in attesa della realizzazione della camera calda, che
avverrà nella testata nord-est dell'ex Maternità per poter
accogliere le ambulanze. I tempi entro i quali si prevede l'entrata
in funzione della Psichiatria - così mi si dice da parte
dell'Assessorato dei lavori pubblici - pertanto sono quelli dei
primi mesi del prossimo anno, aggiungo: fatto salva la
disponibilità del personale infermieristico.
Président
La parole au Conseiller Beneforti.
Beneforti (PVA-cU)
Ringrazio l'Assessore della risposta e
delle precisazioni che ha fatto in merito a questa interrogazione,
che abbiamo presentato sollecitati anche dai familiari delle
persone che hanno problemi psichici e da quanti sono in attesa di
una struttura ospedaliera nuova e all'avanguardia dei tempi, come
sembra che si stia realizzando. Credo che un reparto di Psichiatria
modernizzato sia una prima risposta che viene data a questa
categoria di ammalati, perché sarà un servizio che potrà accogliere
dignitosamente coloro che vengono ricoverati; per questo motivo, se
i lavori non sono ancora terminati, chiediamo che essi vengano
ultimati al più presto, in modo da dare una risposta alle richieste
delle famiglie con ammalati colpiti da questa grave malattia.
Assessore, bisogna cercare di accelerare i tempi per quanto
riguarda l'attività di riabilitazione di questi ammalati, occorre
cercare di aiutare le famiglie che devono accudire i loro parenti
malati di mente. È da tempo che si parla dell'apertura di questi
centri di riabilitazione, pertanto, mentre si fa un discorso
ospedaliero, facciamo anche un discorso di riabilitazione e
affrettiamo anche l'istituzione di questi centri, per accogliere i
malati quando vengono dimessi dall'Ospedale dell'ex Maternità.
La ringrazio delle informazioni e la invito a seguire questo
problema affinché si risolva quanto nei due sensi
sopraindicato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK