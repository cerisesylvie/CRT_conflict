Consiglio Regionale della Valle d'Aosta - Oggetto del Consiglio n. 622 del 26 maggio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
NOMINE E INCARICHI DI CONSULENZA E SPECIALI
Incarichi di consulenza e speciali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 622 del 26 maggio 2004 - Resoconto
OGGETTO N. 622/XII - Affido di un incarico di consulenza per la
sicurezza di uffici e sedi dell'Amministrazione regionale.
(Interpellanza)
Interpellanza
Preso atto del contenuto della deliberazione n. 1110/04 della
Giunta regionale avente per oggetto: "Affido dell'incarico di
consulenza (...) al signor Paolo Inzerilli di Roma, nell'ambito
degli interventi volti a migliorare la sicurezza di uffici e sedi
dell'Amministrazione regionale";
Osservato che l'incaricato, Generale a riposo, ebbe in
passato una discutibile notorietà (a meno che non si tratti di
un'improbabile omonimia) a causa del suo ruolo nel SISMI, nel
Comando della struttura paramilitare clandestina denominata
"Gladio" e dei suoi presunti rapporti con i Servizi Segreti
deviati, che hanno contribuito a scrivere pagine inquietanti della
recente storia italiana;
Ritenuto opportuno conoscere le ragioni che hanno spinto la
Giunta regionale ad affidare un incarico ad un personaggio tanto
discusso e doveroso proporre la revoca dell'incarico;
i sottoscritti Consiglieri regionali
Interpellano
la Giunta regionale per sapere:
1) se l'incaricato di cui alla delibera n. 1110/04 della
Giunta regionale sia il medesimo personaggio che a suo tempo guidò
la struttura di "Gladio" e fu al centro di inchieste giudiziarie
riguardanti le presunte derivazioni dei Servizi Segreti
italiani;
2) perché la scelta di affidare tale incarico è caduta su
tale personaggio e se è stato decisivo il suo "curriculum
vitae";
3) chi ha raccomandato o, quantomeno, segnalato all'Assessore
competente la disponibilità del Generale ad ottenere l'incarico
professionale in discussione;
4) se non intenda revocare, per evidenti ragioni di
opportunità, la deliberazione relativa all'incarico in
oggetto.
F.to: Curtaz - Riccarand - Squarzino Secondina
Président - La parole au Conseiller Curtaz.
Curtaz (Arc-VA) - Il nostro gruppo ha appreso, direi con
sorpresa e inquietudine - e non crediamo di essere stati soli - che
la Giunta regionale su un tema delicato, sul quale tornerò fra un
momento, ha scelto come proprio consulente - nominandolo con una
deliberazione "ad hoc" - un generale già membro del SISMI, un
generale che ha un passato come minimo "discutibile". Ultimo capo
riconosciuto dell'organizzazione clandestina denominata "Gladio",
un generale implicato con diversi esiti in inchieste giudiziarie di
vario tipo: se le nostre notizie non sono sbagliate, direi dagli
attentati in Alto Adige alle vicende sui Servizi Segreti deviati, e
che quindi si è fatto conoscere nella storia sempre oscura dei
Servizi Segreti italiani per le inchieste giudiziarie di cui è
stato protagonista.
Questa consulenza è stata data su un tema particolarmente
delicato, perché l'obiettivo che si è proposta la Giunta è quello
di uno studio per rendere più efficiente ed efficace la gestione
dei vari sistemi di sicurezza nella nostra regione, soprattutto
nell'ambito degli edifici, delle sedi dell'Amministrazione
regionale, al fine di aumentare il grado di controllo sugli accessi
non autorizzati, ponendo quindi particolare attenzione ai problemi
della sicurezza a cui non possiamo non associare i problemi della
"privacy".
Dicevamo "scelta inquietante" e con questa nostra iniziativa
vorremmo capire - chiedendo e pretendendo dalla Giunta la massima
chiarezza - se si tratta di una scelta fatta a ragion veduta, con
convinzione, perché si è ritenuto che la persona scelta è una
persona esperta, capace e quindi meritevole di particolare fiducia
da parte della Giunta, oppure se addirittura si è trattato di una
svista, perché nessuno in Giunta conosceva il generale in
questione, che pure porta un nome che, nelle cronache di quegli
anni, abbiamo letto ripetutamente, oppure se, nonostante ciò, si
sia agito con leggerezza, non prevedendo l'impatto anche politico,
impatto di sconcerto nell'opinione pubblica per una scelta tanto
discutibile e inopportuna, direi "particolarmente inopportuna",
perché viene da una regione che è sempre stata abbastanza alla
larga da questo tipo di personaggi e di vicende, oppure ancora se
c'è dell'altro, ovvero: non è convinzione, non è ignoranza delle
qualità personali dell'incaricato, non c'è stata leggerezza, ma ci
sono state altre ragioni. Noi chiediamo che la Giunta chiarisca
perché è stato dato un incarico tanto inquietante.
Credo, anche perché c'è bisogno di chiarezza e trasparenza su
questo tema, che alle nostre domande debbano essere date risposte
precise, adeguate; come sempre, abbiamo cercato di porre delle
questioni chiare. In particolare - se posso riassumere brevemente
le questioni - mi sembra superata la questione n. 1, in cui si
chiedeva se l'incaricato sia il medesimo personaggio che a suo
tempo guidò la struttura di "Gladio" e fu al centro di inchieste
giudiziarie riguardanti le presunte derivazioni dei Servizi
Segreti; questa risposta è superflua, perché il tema è stato
ripreso dalla stampa, per cui si tratta proprio dello stesso
personaggio e non si è trattato di un caso di omonimia o qualcosa
del genere!
Diventa più interessante allora una risposta alle tre altre
domande, perché è stata fatta questa scelta di affidare un incarico
così delicato ad una persona che ha questo "curriculum vitae";
ancora, non di minore importanza, è capire come la Giunta regionale
sia arrivata all'individuazione di questo esperto, chi lo ha
raccomandato o, quantomeno, segnalato alla Giunta; infine, se non
intenda revocare, per evidenti ragioni di opportunità, la
deliberazione relativa all'incarico in esame.
Si dà atto che, dalle ore 11,22 alle ore 11,27, presiede il
Vicepresidente Lanièce.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Direi che l'esposizione dell'interpellanza è
sufficientemente chiara e conto di dare una risposta che sia
altrettanto chiara.
Normalmente le consulenze vengono date su richiesta delle
strutture, per dare delle risposte a delle esigenze che le
strutture manifestano. In particolare dall'agosto 2003 è stato
definito all'interno del Dipartimento sistema informativo
dell'Assessorato al bilancio una struttura, che è definita "Ufficio
fonia e sicurezza" che, seppure non completata, ha il compito di
assicurare dal punto di vista tecnologico la gestione e
l'evoluzione del sistema di sicurezza. La nuova struttura ha sin da
subito manifestato la necessità di una verifica puntuale sulla
validità non tecnica, ma esclusivamente funzionale dei diversi
sistemi installati; successivamente tale esigenza è stata sollevata
dal Presidente della Regione che, con nota del 27 gennaio 2004,
chiedeva al Coordinatore del Dipartimento personale di coinvolgere
le varie strutture dell'Amministrazione interessate alla
problematica della sicurezza, al fine di procedere ad un'attenta
riflessione sull'esigenza di individuare un unico responsabile
della sicurezza. Da lì si desume che l'organizzazione
dell'Amministrazione regionale doveva essere perfezionata, doveva
essere modificata, quindi all'interno di questo tipo quadro la
Giunta si deve attrezzare per superare dei problemi.
Nell'ambito dell'individuazione dei soggetti, ovviamente i
soggetti vengono individuati ai sensi della legge n. 18, in cui ci
sono tutta una serie di disposizioni legislative che vorrei citare.
In primo luogo, ci deve essere l'impossibilità di soddisfare le
esigenze sottese all'incarico con personale dipendente, fermo
restando che ci deve essere il problema; il problema c'è, esiste,
la sicurezza deve essere migliorata, l'attuale situazione non è - a
detta della struttura - nelle condizioni di assicurare quegli
elementi che devono essere assicurati; poi, il conferimento a
soggetti dotati di specifica e comprovata competenza in materia,
che forniscano adeguate garanzie sullo svolgimento dei compiti da
affidare. L'acquisizione da parte della struttura competente della
seguente documentazione dell'incaricando: "curriculum" dettagliato
comprovante fra l'altro l'iscrizione all'albo o all'elenco
professionale se occorrente, attestazione dell'insussistenza di
incompatibilità o cause di esclusione previste dall'articolo 8,
l'accertamento e l'attestazione da parte della struttura competente
della congruità dei costi previsti...
Ora, la struttura manifesta l'esigenza, siamo nella necessità di
affidare un incarico; la struttura, il sottoscritto cerca di
trovare soggetti che possano avere un certo tipo di profilo. Le
persone da ricercare in questo dominio devono essere persone che
hanno una competenza, vale a dire: in materia balistica tu vai a
cercare un professionista in materia balistica; quando si parla
della sicurezza si va a cercare una persona che ha una
dimestichezza con la sicurezza. A fronte di questo, le strutture
hanno analizzato un "curriculum" che è stato trasmesso
dall'interessato e nell'ambito del "curriculum" puntuale ovviamente
vengono prese quelle esperienze, che sono le esperienze in ambito
di sicurezza. Ve le vorrei leggere:
"Dal 1987 al 1989 è stato a capo dell'Ufficio centrale per la
sicurezza alle dipendenze dirette dell'Autorità nazionale per la
sicurezza, in tale veste responsabile a livello nazionale della
sicurezza del personale, quindi: rilascio, controllo, revisione dei
nulla osta di sicurezza in tutto il personale della pubblica
amministrazione e delle industrie di rilevanza strategica e
militare;
- Sicurezza industriale: rilascio dei NOS e delle
autorizzazioni per le trattative commerciali per l'esportazione di
mezzi e materiali classificati, controllo delle lavorazioni
classificate;
- Sicurezza tecnica: controllo e certificazione di tutti i
centri di telecomunicazione ed elaborazione dati, che trattano dati
classificati, controllo dei sistemi di sicurezza fisica, controllo
accessi e sistema antintrusione di installazioni di interesse
strategico;
- Sicurezza generale: studio, elaborazione ed emanazione
della normativa nazionale nel campo della tutela del segreto e
della sicurezza, verifica delle condizioni di sicurezza di tutte le
ambasciate all'estero sotto i diversi aspetti.
Dal 1989 al 1991 è stato Capo di Stato Maggiore del SISMI,
responsabile dell'organizzazione interna del servizio, del
coordinamento di tutte le attività e del controllo dell'esecuzione
delle direttive interne e superiori".
Dal punto di vista professionale credo che quindi vi siano tutti
i requisiti del caso. Dopodiché non è trascurabile - questo non è
mai emerso - in cosa consiste questo incarico, perché nelle
premesse dell'interpellanza, negli articoli, da nessuna parte è
emerso qual era il fine dell'Amministrazione regionale. Il fine era
quello non di affidare la sicurezza - ecco perché non abbiamo
questa onestà intellettuale nel rappresentare la questione -, non è
stata affidata la sicurezza a nessuno, ma esattamente il contrario;
quindi vedo in positivo questo tipo di discorso - al di là delle
considerazioni che poi andremo a fare dal punto di vista personale,
ma dal punto di vista metodologico - di gestire direttamente la
sicurezza, attività istituzionale che non può essere demandata a
terzi, non può essere esternalizzata, ma dobbiamo avere una
struttura su cui avere il pieno controllo e la piena fiducia,
perché legata con un rapporto istituzionale con l'ente. Non
possiamo affidarci alle persone di fiducia dell'ultimo momento, che
poi possono cambiare nel tempo; invece, dobbiamo affidarci ad una
struttura organica, in modo tale che ci sia un manuale di pronto
intervento in tutte le materie.
Oggi devo dire che questo manuale non esiste; per uno scambio di
documenti, un errore probabilmente materiale, l'Amministrazione
regionale è stata oggetto di un intervento da parte delle forze di
pubblica sicurezza, che giravano nel Palazzo regionale senza che vi
fosse stato un intervento da parte dei responsabili; quindi, da
questo punto di vista dobbiamo codificare tutto un discorso che va
da chi ha le chiavi a chi deve intervenire... Questo è proprio
l'oggetto della consulenza; vorrei leggere in modo puntuale quanto
è scritto nel disciplinare, altrimenti non ci capiamo: L'incarico
doveva essere per
"la verifica dell'attuale situazione
organizzativa in ambito di sicurezza e logica ed è la successiva
predisposizione di un documento che, partendo dalla situazione
rilevata, segnali eventuali criticità ed individui le soluzioni
rispondenti alle vigenti normative";
da lì, si desume che non
vi è stato alcun affidamento a terzi della sicurezza e dei sistemi,
ma dirò di più.
In ambito disciplinare questo consulente doveva rigorosamente ed
esclusivamente riferire ed agire sotto il controllo costante e
continuo del dirigente, per cui non avevamo persone terze. Nessun
consulente - da quando c'è questo tipo di nuova organizzazione - ha
l'acceso al Palazzo regionale, non ha l'accesso ai sistemi
informativi, non ha l'accesso alla centrale telefonica, e questo
non è secondario. Per garanzia di tutti noi, nessuno, se non i
dipendenti regionali avevano - con questo tipo di intervento -
accesso ai locali definiti "strategici".
"Per i motivi di cui
sopra..."
- si dice ancora -
"... viene affidata con un
obiettivo ben individuato e definito dal disciplinare allegato per
un periodo di 45 giorni".
Vi posso dire che il lavoro è
pressoché terminato e il lavoro non è quello di girare all'interno
del Palazzo regionale, come le fantasie possono lanciarsi, mettendo
cimici e sistemi di controllo! Non voglio dire se c'erano o non
c'erano, non lo so; ma posso dirvi che mai nessuno si è preso "la
briga" di avere qualcuno che aveva accesso, tranquillizziamoci a
garanzia di tutti, del sottoscritto per primo, perché sono geloso
della mia "privacy" come il Consigliere Curtaz! E ancora: senza
alcun compito di coordinamento e gestione della sicurezza di uffici
e sedi regionali, questo non ha alcun compito di coordinamento,
risponde direttamente alla struttura dirigenziale competente che ha
seguito tutta l'attività.
Detto questo, successivamente al clamore sono state acquisite le
questioni che non erano quelle che hanno fatto propendere per
questa scelta, cioè questa consulenza è stata data per le
competenze tecniche, non perché ci fosse un ruolo all'interno di
"Gladio", assolutamente! Volendo però approfondire questo aspetto,
dal punto di vista giuridico e in preparazione di questo tipo di
interpellanza abbiamo fatto delle verifiche anche all'Ufficio
legale, per vedere se c'erano condizioni ostative, ovviamente
disciplinate dalla legge: è emerso che vi erano stati 2
procedimenti penali nei confronti del soggetto, conclusisi entrambi
con la totale assoluzione, quindi i procedimenti penali di cui si
fa menzione, si sono conclusi con un'assoluzione, quello di
"Gladio" in particolare, perché il fatto non sussiste e per non
aver commesso il fatto; quindi anche da questo punto di vista non
vi sono quelle situazioni.
Spero con tutta la chiarezza del caso di aver risposto, anche se
indirettamente dicendovi che il lavoro è pressoché terminato; per
cui, nel corso della prossima settimana, vi sarà la produzione del
manuale che sarà a disposizione di tutti coloro che vorranno
esaminarlo. Sarà uno strumento in mano alle strutture, alla Giunta
per poter assumere le decisioni.
Voglio veramente concludere, con grande pacatezza, dicendo che
non c'è stata alcuna abdicazione nei confronti di organizzazioni
nazionali, sovranazionali, che sono totalmente estranee all'agire
della Giunta. Abbiamo richiesto una valutazione propriamente
tecnica, quindi la stesura non già di valutazioni politiche, ma di
consigli tecnici per controllare l'accesso, per evitare di trovarsi
in situazioni di imbarazzo. Abbiamo avuto altre denunce nelle sedi
distaccate, dove sono stati sottratti documenti, pass, computer,
perché l'Amministrazione è molto articolata, per cui la necessità
di presidiare un punto così strategico credo sia
indispensabile.
Président - La parole au Conseiller Curtaz.
Curtaz (Arc-VA) - Siamo profondamente insoddisfatti della
risposta dell'Assessore. Tolgo subito un equivoco: che questo
personaggio sia stato assolto, è la cosa più irrilevante del mondo,
perché la storia di questo paese in riferimento ai processi che
hanno coinvolto i Servizi Segreti, a cominciare dalla "strage di
Piazza Fontana", all'"Italicus", a "Piazza della Loggia", ai "morti
di Bologna", sono finiti nello stesso modo. Quindi è una cosa del
tutto irrilevante!
Peraltro, nella nostra interpellanza, non si fa assolutamente
riferimento a condanne di questo soggetto: si fa riferimento ad
inchieste in cui è stato coinvolto per i Servizi Segreti deviati.
"Deviazione", Assessore, che anche lei ha utilizzato nel rispondere
a questa interpellanza e mi rammarico che ancora una volta le
domande specifiche, precise, rispetto a questa interpellanza siano
state totalmente eluse! Questo è un fatto politico, del quale
voglio anche interessare il Presidente della Giunta, perché non è
la prima volta che, di fronte ad iniziative di particolare rilievo,
vengano date risposte elusive, inadeguate, totalmente omissive!
Una volta individuato l'ambito della consulenza, e io le
ricordo, Assessore, che abbiamo fatto riferimento alla consulenza,
quindi lei ne ha diritto, lo posso anche capire, di fare una
"filippica" nel chiarire che questo signore non controllerà la
sicurezza, non entrerà nei nostri computer e nei nostri telefoni:
ci mancherebbe altro! Ci mancherebbe altro! Sappiamo che sarebbe un
buon esperto nei controlli, ma ci mancherebbe altro! È chiaro che
egli ha solo un compito di consulenza, ma rimane un mistero in
questa vicenda, in cui i misteri e i segreti sono all'ordine del
giorno - il personaggio e la situazione sono ideali per questo
ambito di segretezza - rimane un mistero dicevo la risposta a due
domande che le avevamo posto. Questa persona come è stata
contattata? Non crediamo che lei, Assessore, o qualche suo
funzionario abbiate preso le "Pagine gialle" o telefonato a
"Bisio", chiedendo informazioni su persone che si intendono di
sicurezza!
Questa persona è stata raccomandata da qualcuno e lei non se l'è
sentita di dirlo; ma questa è una responsabilità politica sua, e
della Giunta, perché nessuno dalla Valle d'Aosta va a Roma a
cercare un ex capo di "Gladio" per chiedergli una consulenza! C'è
qualcuno che questa persona gliel'ha segnalata! Noi glielo abbiamo
chiesto; prendiamo atto che lei non ha voluto dirlo e prendiamo
atto anche che questo è un atteggiamento scorretto nei confronti
dell'opposizione, perché avete in mano il potere, ma non avete il
diritto di evitare di rispondere alle domande precise che vi
vengono poste! È che non avete il coraggio di rispondere alle
nostre domande!
Lei ci risponda, poi potremo interpretare diversamente; ma se
continua a non risponderci su molti degli argomenti che portiamo in
quest'aula - quelli del casinò, per esempio, tanto per non andare
lontani...-. Peraltro, mi permetta la battuta, è anche
"masochistico" questo modo di procedere, perché invece di una
iniziativa gliene facciamo quattro o cinque, non molliamo più. Se
invece ci rispondesse dalla prima volta in maniera esauriente,
magari saremmo non soddisfatti sul merito, ma non potremmo più
richiederglielo!
Morale, per finire: lei ha fatto una difesa di questo incarico e
ne prendiamo atto. Pensavamo volesse magari dissociarsi, e come
Valdostani avremmo preferito che il Presidente della Giunta fosse
venuto qui e avesse detto: "abbiamo commesso una leggerezza, non
sapevamo chi era questo personaggio e abbiamo sbagliato, siamo
stati ingenui". Invece no, abbiamo appreso che questa scelta è
stata fatta sulla base di una certa convinzione, cioè sulla base
delle capacità, dei "curricula", si era sicuri che questa fosse la
persona più idonea in Italia per fare questo tipo di analisi e di
studio nella Regione Valle d'Aosta! Ne prendiamo atto: è una cosa
curiosa anche dal punto di vista politico e della politica che in
questo settore porterà avanti la forza politica di appartenenza
sua, Assessore!
Il problema della revoca dell'incarico: ci dice che ora il
lavoro è quasi ultimato, questo lo capisco anch'io, ma non è che
fosse necessario oggi vedere cosa dice il Consigliere Curtaz o i
colleghi del gruppo "Arcobaleno" per decidere se revocare o meno la
delibera, perché di questo non è che se ne parla oggi o se ne parla
da quando abbiamo depositato l'interpellanza; francamente se ne
parlava già da prima di questo incarico! Lo abbiamo capito tutti il
giorno dopo che è stata pubblicata la deliberazione, che c'era
questa cosa che non convinceva, quindi io le contesto la mancata
revoca, perché la revoca dell'incarico poteva essere fatta
immediatamente, prima che fosse iniziato il lavoro!
Oggi mi si dice - è una giustificazione peraltro secondaria,
avendo l'Assessore difeso questo tipo di scelta - che il lavoro è
praticamente fatto e che non avrebbe senso una revoca. Io termino
dicendo - e lo dico a malincuore, perché si figuri che piacere
abbiamo, noi, di polemizzare su questa vicenda! - che la Giunta, in
questa occasione, ha fatto una gran brutta figura e l'ha ripetuta,
oggi, difendendo una scelta indifendibile!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK