Consiglio Regionale della Valle d'Aosta - Oggetto del Consiglio n. 1270 del 10 febbraio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Celebrazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1270 del 10 febbraio 2022 - Resoconto
OGGETTO N. 1270/XVI - Commemorazione in occasione del Giorno
del Ricordo.
Bertin (Presidente) -
Alla presenza di 28 Consiglieri
possiamo iniziare i lavori del Consiglio di oggi.
Oggi, giovedì 10 febbraio, ricorre il Giorno del Ricordo, data
della firma del Trattato di pace di Parigi del 1947. Nel 2004, con
legge, è stata istituita questa giornata per conservare alla
memoria la tragedia degli Italiani e di tutte le vittime delle
foibe, l'Esodo Giuliano-Dalmata e la vicenda del confine orientale.
Oggi facciamo memoria di un passato particolarmente cruento come
quello della Seconda Guerra Mondiale, scatenata da regimi
dittatoriali fondati su ideologie razziste, che hanno distrutto la
vita di milioni di persone e che hanno oscurato la cultura
europea.
Il ricordo non vuole strumentalizzazioni politiche, ma solo
rispetto per il dramma vissuto nella complessità degli avvenimenti
che si consumavano nel territorio di confine dell'Alto Adriatico e
che ci porta a riflettere sui fenomeni degli esodi forzati delle
popolazioni ancora oggi attuali.
Proprio per il nostro passato, per quanto è stato vissuto,
dovremmo rafforzare il nostro senso di solidarietà e di rispetto
per l'umanità, nelle molteplici diversità dei popoli, delle lingue
e delle culture. Dal ricordo abbiamo il compito di costruire una
memoria collettiva basata sui valori di libertà, civiltà e
democrazia che prevalgano sul disinteresse, sull'indifferenza e
sulla prevaricazione.
Come deciso dalla Conferenza dei Capigruppo di martedì, lascio
ora la parola ai Consiglieri. Come deciso, per ogni gruppo ci
saranno dieci minuti per intervento. Si è prenotato il consigliere
Manfrin da remoto, ne ha facoltà.
Manfrin (LEGA VDA) -
Norma Cossetto, una studentessa
universitaria istriana, venne torturata, violentata e gettata in
una delle tante foibe che caratterizzano il territorio della
Venezia Giulia, assieme ad altri venticinque sventurati, nella
notte fra il 4 e il 5 ottobre del 1943. La sua storia è stata
spesso considerata emblematica per descrivere i drammi e le
sofferenze dell'Istria e della Venezia Giulia. Norma Cossetto era
una splendida ragazza di ventitré anni di Santa Domenica di
Visinada, laureanda in lettere e filosofia presso l'Università di
Padova. In quel periodo girava in bicicletta per i comuni
dell'Istria per preparare il materiale per la sua tesi di laurea
che aveva per titolo "Istria Rossa", ovvero terra rossa per la
bauxite. Il 25 settembre del 1943 un gruppo di partigiani irruppe
in casa Cossetto razziando ogni cosa, entrarono perfino nelle
camere sparando sopra i letti per spaventare le persone. Il giorno
successivo prelevarono Norma, venne condotta prima nell'ex Caserma
dei Carabinieri di Visignano dove i capibanda si divertirono a
tormentarla promettendo la libertà e mansioni direttive se avesse
accettato di collaborare e di aggregarsi alle loro imprese, al
netto rifiuto la rinchiusero nell'ex Caserma della Guardia di
finanza Parenzo assieme ad altri parenti e conoscenti.
A fine settembre del 1943 Giuseppe, il cugino, insieme a Licia
Cossetto, va in bicicletta ogni giorno a Parenzo dove Norma viene
tenuta prigioniera. "A prenderla è stato un Titino con la stella
rossa sul berretto armato e con una motocicletta" scrive il cugino
sul diario. "Abbiamo trovato un carceriere un po' più cosciente che
ha fatto venire sulla porta Norma. È stato un momento commovente.
Licia e la sorella prigioniera scoppiano a piangere". È l'ultima
volta che Norma Cossetto viene vista viva dai familiari, così
magra, stanca, mal vestita e spettinata. Per Giuseppe sono i segni
che confermano le voci in giro delle violenze che subiva. Dopo una
sosta di un paio di giorni, tutti i prigionieri vennero trasferiti
durante la notte e trasportati con un camion nella scuola di
Antignana dove Norma iniziò il suo vero martirio. Fissata a un
tavolo con alcune corde, venne violentata da diciassette aguzzini,
quindi gettata nuda nella foiba poco distante sulla catasta degli
altri cadaveri degli Istriani. Una signora di Antignana che abitava
di fronte, sentendo nel primo pomeriggio urla e lamenti, verso sera
appena buio osò avvicinarsi alle imposte socchiuse. Vide la ragazza
legata al tavolo e la udì distintamente invocare pietà. Nel diario
il cugino ricostruisce l'infoibamento di Norma e degli altri
Italiani.  Un abitante di Villa Surani racconta della fila di
condannati che arriva alle 4 del mattino del 5 ottobre e dei cani
che cominciano ad abbaiare. La colonna scortata dai boia di Tito
sparisce nel bosco verso la foiba. È l'ultimo atto rappresentato
con cruda realtà anche dal film "Foiba rossa". Dopo dieci-quindici
minuti si sentono una o due mitragliate e poi il silenzio.
Il 13 ottobre del 1943 a San Domenico ritornano i Tedeschi, i
quali, su richiesta di Licia, sorella di Norma, catturarono alcuni
partigiani che raccontarono la sua tragica fine e quella di suo
padre. Il 10 dicembre del 1943 i vigili del fuoco di Pola, al
comando del maresciallo Harzarich, recuperarono la sua salma, era
caduta supina, nuda con le braccia legate con il fil di ferro su un
cumulo di altri cadaveri aggrovigliati. Aveva ambedue i seni
pugnalati e altre parti del corpo sfregiate. "Mi ha raccontato
tutto che io ero già adulta - ha raccontato Loredana, seconda
cugina di Norma - papà soffriva molto per questa tragica vicenda
vissuta in prima persona, ci portava sui luoghi del calvario di
Norma e piangeva". "Quando i pompieri ci avvisarono del
ritrovamento, mi dissero di prendere un tronchetto per tagliare il
filo di ferro dalle mani legate - scrive sempre il cugino che
assiste assieme a Licia, sorella di Norma, alla riesumazione del
corpo dalla foiba di Villa Surani - la salma era nuda, coperta solo
da una canottiera, anche quella strappata. Non c'erano segni di
arma da fuoco, è probabile che Norma sia stata gettata viva nella
foiba. Il corpo della studentessa colpevole di essere la figlia di
un proprietario terriero è pieno di lividi, le gambe scomposte e
con ferite da coltello ai seni. Dopo il recupero dei corpi dalla
foiba le salme vengono spostate nella chiesa di Antignana dove
alcune donne del posto portano Giuseppe alla scuola, tappa del
calvario di Norma, stuprata da diciassette partigiani. Dalle
finestre guardavano e sentivano la voce di una ragazza di ventitré
anni che piangeva e chiamava "mamma aiutami" scrive il cugino della
vittima. "Le testimoni del Paese raccontano lamenti di ogni genere
provocati dalla brutale violenza dei carcerieri di Tito, aguzzini,
violentatori e carnefici".
La salma di Norma fu composta nella piccola cappella mortuaria
del cimitero di Castellerier e dei suoi diciassette torturatori sei
furono arrestati e obbligati a passare l'ultima notte della loro
vita nella cappella mortuaria del locale cimitero per vegliare la
salma composta al centro e quel corpo che essi avevano seviziato
sessantasette giorni prima nell'attesa angosciosa della morte
certa. Soli con la vittima, con il peso enorme dei loro rimorsi,
tre impazzirono e all'alba caddero con gli altri fucilati a colpi
di mitra.
Norma è l'ultima a venir scaraventata nella foiba ma la sua
storia rimane un tabù per mezzo secolo. Solo nel 2005 il presidente
Ciampi la onora con la medaglia d'oro al merito civile. Oggi è
custodita a Roma dal nipote Vittorio in ricordo del sacrificio di
Norma, la martire istriana".
Questa storia non basta da sola a definire le sofferenze
infinite, atroci, ingiustificate a cui vennero sottoposti una cifra
ancora incerta di connazionali ma che gli storici individuano in
circa diecimila unità. Persone cadute non perché stessero
combattendo, non perché avevano in pugno un'arma o indossassero una
divisa bensì semplicemente perché Italiani, rappresentanti di
un'identità diversa di quella terra che i partigiani comunisti e
sloveni volevano occupare. Così caddero professori, commercianti,
funzionari e studenti, sotto l'odio cieco di chi per una causa
politica ben precisa voleva liberarsi di quei testimoni scomodi, di
quei rappresentanti di quella terra bellissima martoriata che un
domani avrebbero potuto rappresentare un ostacolo alla conquista
territoriale politica dell'Istria, di Fiume e della Dalmazia.
Altrettanto pragmatica è la storia dell'esodo di trecentomila
persone cacciate da quella terra che abitavano da secoli, con
l'unica colpa di essere Italiani, persone che dovettero lasciare
casa, mobili, averi e ricordi per finire in una terra sconosciuta e
lontana e che non potevano certo chiamare casa. Per comprendere
quel dramma, è utile leggere oggi ancora una volta le crude pagine
scritte il 30 novembre del 1946 sulle colonne del democraticissimo
"l'Unità" commentando proprio l'arrivo di queste persone che
avevano perso tutto e che stavano transitando in diverse città.
Scrive appunto "l'Unità": "Oggi ancora si parla di "profughi".
Altre le persone, altri i termini del dramma. Non riusciremo mai a
considerare aventi diritto ad asilo coloro che si sono riversati
nelle nostre grandi città non sotto la spinta del nemico incalzante
ma impauriti dall'alito di libertà che precedeva e coincideva con
l'avanzata degli eserciti liberatori. Nel novero di questi
indesiderabili devono essere collocati coloro che sfuggono al
giusto castigo della giustizia popolare jugoslava e che si
presentano qui da noi in veste di vittime essi che furono
carnefici. Non possiamo coprire con il manto della solidarietà
coloro che hanno vessato e torturato, coloro che con l'assassinio
hanno scavato un solco profondo fra i due popoli". La sola lettura
di queste parole ci spiega in maniera efficace quale fosse il clima
dell'epoca verso queste persone, scacciate dalla casa da cui
abitavano e rifiutate perché non avevano adorato i partigiani
titini, gli stessi responsabili delle foibe. Ecco perché nasce
questo giorno ed ecco perché è importante celebrarlo più che mai
oggi, in questi giorni in cui fioriscono convegni negazionisti o
giustificazionisti, alcuni sostenuti perfino da Assessori di questa
Giunta. L'eccidio delle foibe, così come tutti gli eccidi, è stato
frutto di una barbarie che nessun convegno potrà mai
cancellare.
Presidente -
Si è prenotato il consigliere Chatrian, ne
ha facoltà.
Chatrian (AV-VdA Unie) -
Quelques réflexions et
considérations.
Il Giorno
del
R
icordo
a
été institué pour faire mémoire d'une tragédie qui a été oubliée
pendant une longue période, mais qui, à partir de 2004, le 10
février, est rappelée officiellement par les institutions
démocratiques grâce à une décision prise par le Parlement italien.
Bien ainsi également à l'intérieur de notre petit Parlement
valdôtain nous avons le devoir de nous pencher sur ces faits
tragiques pour préserver la vérité historique d'un drame qui a
coûté la vie à de nombreux innocents et provoqué l'exil forcé de
tant de familles obligées à quitter leur terre, leur maison avec la
charge de douleurs, d'hostilité, de rancunes, d'incompréhensions
que ces situations portent avec elles. Ce sont ces sentiments de
souffrance qui ont animé les exilés et leurs descendants et qui ont
fait de sorte que le triste chapitre des
foibe
et de
l'exode soit sorti de l'ombre. Nous voulons interpréter comme
groupe Alliance et VdA Unie ce jour de mémoire partagée comme une
sorte d'avertissement que l'histoire nous donne pour nous mettre en
garde contre certains dangers, celui du totalitarisme bien sûr, de
n'importe quelle couleur. Le danger de la discrimination ethnique
et sociale certainement, mais peut-être avant tout nous sommes
appelés à lutter contre le danger de l'indifférence qui très
souvent semble affliger notre petite et grande société.
Pour terminer, pour ceux qui ne nous concerne, à travers ce
moment de réflexion publique, nous voulons contribuer de manière
simple et sincère à la construction d'une mémoire collective de
plus en plus partagée, capable de surmonter les divisions, une
mémoire qui soit basée sur les valeurs positives qui caractérisent
la civilisation européenne et la tradition de démocratie auxquelles
nous appartenons.
Presidente -
Qualcun altro vuole intervenire? Ha chiesto
la parola il consigliere Marguerettaz, ne ha facoltà.
Marguerettaz (UV) -
Brevemente, credo che oggi nella
Giornata del Ricordo possiamo riconfermare quanto abbiamo detto in
precedenza nella Giornata della Memoria. La posizione dell'Union
Valdôtaine è una posizione che condanna senza "se" e senza "ma"
ogni forma di discriminazione, ogni forma di violenza, ogni forma
di pulizia etnica proprio perché apparteniamo a una comunità che è
fiera, che vuole mantenere la propria cultura, le proprie
tradizioni. Abbiamo vissuto sulla nostra pelle le violenze
nazifasciste che hanno cercato di annientare la nostra piccola
comunità, ma proprio per questo voglio solo condividere con voi
questa piccola riflessione. Il nostro giudizio e la nostra condanna
delle violenze a volte è un po' condizionata dal nostro passato,
dalle cose che abbiamo vissuto e a volte abbiamo una visione un po'
distorta, nel senso che condanniamo con maggiore forza - è
comprensibile e umano - le cose che ci hanno colpito, le cose che
abbiamo vissuto, le ferite che abbiamo sulla nostra pelle. Se è
vero questo dal punto di vista personale umano, come istituzione
dovremmo fare uno sforzo in più, quindi la condanna deve essere una
condanna universale a prescindere dalla vicinanza e dal nostro
vissuto. Non è che le violenze che vengono fatte più lontano da noi
siano meno violenza, questo lo dobbiamo avere ben presente, per
cui, per certi versi, le tragedie delle foibe - non voglio fare dei
ragionamenti né di numero, né di teologia - devono essere
condannate senza "se" e senza "ma" anche se erano lontane da noi. È
chiaro che noi abbiamo vissuto con maggiore intensità la violenza
nazifascista, abbiamo vissuto con maggiore intensità le
persecuzioni degli Ebrei, però noi dobbiamo, come istituzioni,
condannare la violenza. In questo momento la Giornata della
Memoria, la Giornata del Ricordo forse ci dovrebbero aiutare a
leggere questi fenomeni internazionali dove ci sono dei popoli che
stanno soffrendo e che sono perseguitati, le immagini che anche
l'altro giorno ha ricordato il Santo Padre di questi bambini
scalzi, di questi bambini che stanno soffrendo dovrebbero veramente
farci fare un passo avanti. È giusto che ci siano la Giornata della
Memoria e la Giornata del Ricordo, ricordiamo le cose ma cerchiamo
di ricordarle per ispirare le azioni che andremo a fare nei
prossimi mesi e nei prossimi anni.
Presidente -
Qualcun altro intende intervenire? Vi invito
a prenotarvi. Ha chiesto la parola la consigliera Erika Guichardaz,
ne ha facoltà.
Guichardaz E. (PCP) -
Riteniamo importante intervenire in
questo dibattito perché spesso viene usata questa ricorrenza in
modo divisivo, precisando che il Giorno del Ricordo è stato
istituito al fine di conservare e rinnovare la memoria della
tragedia degli Italiani e di tutte le vittime delle foibe,
dell'esodo dalle loro terre degli Istriani, Fiumani e Dalmati nel
secondo dopoguerra e della più complessa vicenda del confine
orientale. Sottolineo "della più complessa vicenda" perché è
necessario ribadire l'importanza della comprensione dei fenomeni
storici nella loro complessità affinché questi risuonino come un
monito sulle degenerazioni e sulle atrocità che gli estremismi
ideologici e i totalitarismi possono produrre verso l'umanità.
Spesso viene raccontata una versione parziale e distorta di quel
che accadde a Trieste, in Istria e in tutta quanta la Venezia
Giulia nella prima parte del ventesimo secolo. La legge che nel
2004 ha istituito il Giorno del Ricordo, allude
en passant
alla complessa vicenda del confine orientale, ma non vi è alcuna
complessità nella
vulgata
che tale ricorrenza ha fissato e
cristallizzato, una
vulgata
italo-centrica a dispetto della
multiculturalità di quelle Regioni. L'inquadratura strettissima e
al tempo stesso sgranata si concentra sugli episodi di violenza
chiamati foibe e sull'esodo, ovvero l'abbandono di Istria e
Dalmazia a cominciare dal 1945 da parte della maggioranza della
popolazione italofona di quelle Regioni.
Nel discorso pubblico italiano infatti, dagli anni Novanta e
seguendo una precisa agenda politica, due argomenti diversi sono
stati collegati in modo sempre più stretto e frequente, fino a
sovrapporsi. Il Giorno del Ricordo ha dato a tale sovrapposizione
il crisma dell'ufficialità e oggi le foibe sono presentate come
causa immediata dell'esodo. È un nodo che va districato con
pazienza, quando si parla di foibe sul confine orientale, la storia
sembra cominciare a Trieste nell'aprile del 1945, retrocedendo, al
massimo si arriva in Istria all'indomani della caduta del Fascismo
il 25 luglio 1943. A essere amputato dalle ricostruzioni è
soprattutto il continuo violento spostamento a est del confine
orientale dell'Italia con conseguente italianizzazione forzata
delle popolazioni slavofone, un processo cominciato con la Prima
Guerra Mondiale, portato avanti con fanatismo dal regime fascista e
culminato nel 1941 con l'invasione italo-tedesca della Jugoslavia.
I crimini commessi dalle Autorità italiane durante la guerra nei
Balcani: stragi, deportazioni, internamenti in campi sparsi, anche
per la nostra penisola, sono un enorme non detto. La rimozione
alimenta la falsa credenza negli Italiani brava gente e al contempo
delegittima e diffama la resistenza nei Balcani e lo stesso
movimento partigiano italiano, il "non detto" pesa e condiziona
tutte le ricostruzioni. Molti si stupirebbero nell'apprendere che
nella resistenza jugoslava presero parte numerosi Italiani civili,
civili, italofoni di quelle zone, ma anche disertori e sbandati del
Regio esercito e anche dei Valdostani. Nei territori oggi indicati
come Friuli Venezia Giulia, Repubblica di Slovenia, Repubblica di
Croazia l'opposizione armata al nazifascismo fu multietnica
irriducibile a qualsiasi "angiografia" nazionale. Se si scostano i
pesanti drappeggi scenici di una propaganda che separa le culture,
descrive appartenenze nazionali certissime e indiscutibili,
alimenta le passioni triste del rancore e del revanscismo, il
confine orientale si rileva un modo di metamorfosi etniche,
identità multiple e continui spostamenti di popolazioni dove i
confini tra le identità sono instabili e indeterminati. Anche la
frontiera
post
-bellica tra Italia e Jugoslavia, oggi è
descritta come un solco invalicabile, in realtà rimase sempre
porosa permeabile e mutevole. Ecco quindi che, quando parliamo di
confine orientale, parliamo di un'ampia fascia di territorio che va
pressappoco da Gorizia a Trieste fino a Fiume e Pola. Un'area oggi
divisa, come dicevo, in tre Stati che include regioni diverse da un
punto di vista morfologico, economico e culturale, che hanno però
diviso nella prima metà del Novecento un destino comune a causa di
un ripetuto e violento mutamento dei confini statali, portando
avanti politiche di italianizzazione negando e moltiplicando le
aggressioni contro le minoranze che rifiutavano di adeguarsi.
Noi Valdostani - lo ha detto anche il collega Chatrian -
sappiamo bene cosa vuol dire tutto questo e da sempre ci battiamo
per il nostro particolarismo e non solo per il nostro. Ecco che
questa giornata diventa di nuovo un momento importante per
condannare ogni forma di odio che genera violenza e tutti noi,
Valdostani, Italiani, Europei, cittadini del mondo, dobbiamo
restare custodi attenti, attivi e determinati, perché le nostre
libertà e università continuino a essere tenacemente difese ed
essere anche un valore aggiunto. Non abbassiamo la guardia e
restiamo uniti per condannare tutte le violenze.
Presidente -
Ha chiesto la parola il
consigliere
Distort, ne ha facoltà.
Distort (LEGA VDA) -
Nel mio recente intervento, in
occasione della Giornata della Memoria, ho parlato di
mysterium
iniquitatis
: ecco che, in linea con quanto detto dal collega
Marguerettaz, voglio trattare la storia per storia con lo stesso
metro di analisi ed è proprio lì l'analisi del
mysterium
iniquitatis
, di quel male che non riesce ad agire di per sé ma
ha sempre bisogno di un soggetto che lo ospiti e di complici che lo
assistano. In questo processo maligno i complici non sono solo gli
attori del crimine o i servi esterni che hanno permesso le azioni
di contorno al crimine o gli omertosi che non hanno denunciato ma -
e lo voglio ricordare in particolare oggi - anche quei macchinatori
che si impegnano nel tempo a negare il crimine commesso, a
diminuirne la gravità, a sviarne la verità. Ancora oggi leggiamo
messaggi complici di questa regia maligna che collocano la
celebrazione del Giorno del ricordo delle foibe come revanscismo
fascista. Succede sempre così: quando non riesci a sostenere lo
sguardo sulla verità, la cambi, la confondi, la tradisci o
addirittura la neghi. Noi, come istituzione, abbiamo il dovere di
consegnare alle nuove generazioni il vigile e attento ricordo di
quanto l'uomo può diventare diabolico soprattutto quando
un'ideologia diabolica ne giustifica gli atti e soprattutto quando
una macchinazione condotta per decenni e decenni da parte degli
interpreti e degli eredi di quella stessa ideologia hanno cercato e
cercano ora di minimizzarne l'orrore.
Collega Guichardaz, la nazionalizzazione di un territorio non
giustifica nulla di quello che è successo, vada a leggersi la
storia dell'annessione forzata della Savoia alla Francia. Vada a
leggersi: lì capisce che cosa succede in una nazionalizzazione. I
popoli - sono d'accordo con Marguerettaz - devono emergere per la
loro identità e l'l'identità di un popolo non va soffocata, ma
questa è storia e la storia va trattata da storia, con coraggio,
con rispetto e con rigore, soprattutto quando la storia è scritta
con un inchiostro particolare che si chiama "sangue" e ricordiamoci
che una società che ignora la storia non ha passato ma soprattutto
non ha futuro.
Presidente -
Ha chiesto la parola il consigliere
Ganis.
Ganis (LEGA VDA) -
Nel 2005 gli Italiani furono chiamati
per la prima volta a celebrare il Giorno del Ricordo, in memoria di
tutti gli Italiani torturati, assassinati e gettati nelle foibe
dalle milizie della Jugoslavia di Tito alla fine della Seconda
Guerra Mondiale. Le vittime dell'eccidio e delle foibe furono tra 5
mila e 10 mila circa". A essere uccisi non furono solo Fascisti e
avversari politici, ma anche e soprattutto civili, donne, bambini,
persone anziane e tutti coloro che decisero di opporsi alla
violenza dei partigiani di Tito. Quella della strage delle foibe è
una storia tragica e disumana a lungo rimasta nel silenzio e non
solo negli anni portati alla luce. La memoria delle vittime delle
foibe e degli Italiani costretti all'esodo dalle ex province
italiane, della Venezia Giulia, dell'Istria, di Fiume e della
Dalmazia è un tema che ancora divide, ma questo non deve
distogliere dal fatto che tutte queste persone meritano, esigono di
essere ricordate, perché ricordare è un'espressione di umanità,
ricordare è un segno di civiltà, ricordare è una condizione per un
futuro migliore affinché queste crudeltà nei giorni nostri non
accadano più.
Presidente -
Si è prenotato il consigliere Padovani, ne
ha facoltà.
Padovani (FP-PD) -
La ricorrenza del 10 febbraio,
istituita in nome della pacificazione della memoria condivisa, ha
invece prodotto l'effetto opposto. La modalità con la quale certa
politica affronta ogni anno questo giorno rischia di far passare i
Fascisti per vittime e quel che è peggio tutte le vittime per
Fascisti. Siamo chiari, ogni singola vittima innocente merita
rispetto, ogni sofferenza, anche individuale, ha un valore in sé;
tuttavia, usare questa ricorrenza gonfiando il numero dei morti per
fare propaganda anti-antifascista e cattiva memoria strumentale e
non rispetta le vittime vere.
È necessario, perché non lo si fa quasi mai, ricordare i
contesti, senza non possiamo comprendere lo svolgimento della
storia. La data del 10 febbraio è stata scelta perché coincide con
quella della firma del Trattato di pace del 1947 che decise il
passaggio di molti territori alla Jugoslavia, come a dire che quei
territori sono stati strappati all'Italia, ma non è così. Parliamo
di un'area multiculturale dove cultura germanica, slava e latina
vivevano insieme, a Fiume e in Istria ancora di più c'erano Slavi,
Tedeschi, Ebrei, Armeni, Greci, Magiari tutti insieme, territori
passati all'Italia in parte dopo la Prima Guerra Mondiale e in
parte dopo l'invasione da parte dell'Italia fascista del
Montenegro, della Dalmazia e della Slovenia. Con il regime fascista
le popolazioni slave furono sottoposte a un'italianizzazione
forzata e a soprusi come l'imposizione della lingua italiana nei
luoghi pubblici, l'italianizzazione dei cognomi e dei toponimi,
tutte pratiche utilizzate anche nella nostra regione e la
privazione per tutto il ventennio di ogni diritto. Questo è il
contesto. Il Governo fascista anticipò le leggi razziali
antiebraiche contro, come li chiamavano loro, questi stranieri in
Italia, ordinò la chiusura di scuole e associazioni e venne
promulgata la famigerata "circolare 3C" del generale Mario Roatta
nelle cui premesse si legge: "il trattamento da fare ai partigiani
non deve essere sintetizzato dalla formula: dente per dente ma
bensì da quella: testa per dente" e che imponeva la distruzione di
interi villaggi per legge, la requisizione del bestiame e le
fucilazioni di massa. L'Italia fascista creò campi di
concentramento in cui vengono rinchiusi più di centomila Jugoslavi,
a migliaia morirono di fame e malattie ed erano soprattutto donne e
bambini. A Podhum, vicino a Fiume, il 12 luglio del 1942 le truppe
italiane fasciste rasero al suolo il villaggio e fucilarono
novantuno persone, chi sopravvisse venne portato al campo di
concentramento di Arbe e così in tanti altri villaggi. Questo è il
contesto.
Sia chiaro, ogni violenza gratuita è condannabile e nella
Resistenza all'occupazione fascista vi furono anche episodi
deprecabili ma furono episodi appunto e bollare la reazione a tutto
questo come l'Auschwitz italiana, come provano a fare alcune forze
politiche, è una provocazione meschina perché nessun accostamento
storico è possibile fra le due vicende, non solo nei numeri, ma
anche nella metodologia e negli scopi. Il paragone storico con la
Shoah non regge perché non è stata una rappresaglia contro gli
Italiani in quanto Italiani, ma contro gli Italiani in quanto
Fascisti. Con i partigiani jugoslavi combatterono anche tra i
ventimila e i trentamila Italiani. All'interno di questa caccia al
Fascista finirono uccisi anche innocenti? Sì. È giustificabile? No.
Come ogni violenza perpetrata deliberatamente contro ogni essere
umano innocente.
Quando Mussolini venne arrestato nel settembre del 1943, vennero
svolti processi sommari, vennero fucilate persone e i corpi gettati
nella foiba di Pisino. Le vittime sono state circa duecento. È un
fatto anche che l'esercito tedesco un mese dopo occupò l'intera
Istria e in meno di sette giorni uccise duemilacinquecento persone
tra Italiani e Jugoslavi contrari al regime, mentre fino all'aprile
del 1945 continuarono a operare come oppressori anche soldati
italiani volontari agli ordini dei Nazisti come La Decima Mas
comandata da Borghese e la Banda Collotti. Questi uccisero
Jugoslavi e Italiani, uno degli esempi più famosi è a Lippa, alla
risiera di San Sabba a Trieste si costituì l'unico campo in Italia
con pratiche di sterminio. Furono le autorità naziste a dirigere il
campo ma contribuirono a riempirlo le delazioni e gli arresti
compiuti dai Fascisti italiani. Non voglio certo dimenticare tutta
la vicenda dell'esodo Istriano-Dalmata, che per via di una forte
strumentalizzazione politica protratta nel tempo è diventato
oggetto di polemiche. La verità storica, frutto dei risultati
raggiunti da tanti anni di ricerca, è però molto distante dal
discorso pubblico sul tema. Quella stessa verità storica non ci
parla della pratica di espulsione della popolazione italiana in
quanto italiana, di una pulizia etnica quindi, o di esuli che
fuggono dal pericolo dell'infoibamento. L'esodo è un fenomeno di
lunga durata che comincia già nel corso della guerra e termina a
metà degli anni Cinquanta ed è scollegato dai due momenti di
violenza che colpiscono soprattutto le popolazioni italiane nel
1943 e nel 1945 comunemente ricordati con il termine di "foibe". Le
popolazioni che lasciano questi territori lo fanno per una
molteplicità di ragioni di tipo sociale, economico e politico. Da
parte jugoslava non ci fu quindi la volontà di allontanare
un'intera popolazione in quanto tale, ma furono allontanate le
persone apertamente contrarie al nuovo corso politico, compresi
migliaia di Sloveni e Croati.
Mettere al centro la verità storica serve a evitare che continui
nel tempo il racconto distorto e strumentale degli eventi,
costruito per tentare di distruggere i valori fondanti della nostra
Repubblica che sono quelli dell'antifascismo e della Resistenza.
Quel discorso che ogni anno offre visibilità a quelle
organizzazioni neofasciste che vorrebbero condannare l'intero
fronte antifascista, i valori che incarnava, capovolgere la storia,
presentare i Fascisti come vittime innocenti e questo, si badi
bene, non significa negare la sofferenza delle vittime innocenti e
delle loro famiglie, anzi, significa dargli valore proprio perché
viene spiegata nelle sue reali motivazioni. È giusto e doveroso
ricordare foibe ed esodo, le vittime innocenti e il dolore delle
loro famiglie, ma non si devono dimenticare il contesto storico e
le colpe del Fascismo, non si devono tacere o volutamente ignorare
le vittime delle popolazioni slave oppresse, martoriate e decimate
nel ventennio fascista e soprattutto durante la Seconda Guerra
Mondiale insieme ai Nazisti e agli Ustascia croati. Non sono uguali
i carnefici e le vittime, non sono uguali gli oppressori fascisti e
chi resisteva all'occupazione fascista. Questo va detto perché la
confusione non la meritano, soprattutto le vittime innocenti. Buon
ricordo.
Presidente -
Ha chiesto la parola il presidente della
Regione Lavevaz, ne ha facoltà.
Lavevaz (UV) -
La legge del 2004 che ha istituito il
Giorno del Ricordo ha uno scopo chiaro: conservare la memoria di
una tragedia. La data individuata è stata il 10 febbraio, è già
stato ricordato, giorno in cui nel 1947 furono firmati i Trattati
di pace di Parigi; quegli accordi assegnavano alla Jugoslavia
l'Istria, il Quarnaro, la città di Zara con la sua provincia e la
maggior parte della Venezia Giulia, annullando in parte quanto era
stato stabilito nel 1920 dal Trattato di Rapallo dopo la Prima
Guerra Mondiale. Sono passati quasi vent'anni dalla prima
celebrazione del Giorno del Ricordo. Credo sia ormai tempo di
lasciare da parte le strumentalizzazioni politiche, che, purtroppo,
ancora caratterizzano questa commemorazione. Noi Valdostani
sappiamo quanto possa essere articolato e complesso il sentimento
di appartenenza, così come il legame a una terra. Il Giorno del
Ricordo ci invita ad abbracciare questa complessità senza cedere a
semplificazioni e rispettando le storie del nostro passato. Le
vicende del confine orientale d'Italia sono articolate e segnate da
contese e sofferenze, sono dinamiche iniziate ben prima dei
drammatici fatti avvenuti dopo la fine della Seconda Guerra
Mondiale.
Oggi commemoriamo un momento doloroso della storia italiana, per
le popolazioni, per le singole vittime e per le loro famiglie. Per
questo è indispensabile evitare dibattiti che sono fuori dal tempo
e fanno torto proprio alle persone uccise e gettate nelle foibe e
ai profughi giuliano-dalmati che non furono di destra o di sinistra
ma purtroppo le ennesime vittime di nazionalismi che hanno
dilaniato il mondo nel secolo scorso.
Trovo rivoltante ogni tentativo di equiparare Shoah e foibe a
cui assistiamo ancora oggi, come se un orrore possa essere
paragonato a un altro. Come ha scritto recentemente Gianni Oliva
sulla Stampa a proposito del Giorno del Ricordo "Non si tratta di
negare, né ridurre, né ridimensionare ciò che è accaduto. Significa
storicizzarlo e lo scopo della giornata del 10 febbraio è quello di
far comprendere, di far riflettere, di far capire, non di
polemizzare mettendo bandierine". Questo dobbiamo fare oggi,
ricordare e far capire, soprattutto alle giovani generazioni, in un
momento in cui, non così lontano da noi, si alzano ancora venti di
guerra e di invasioni che credevamo di avere lasciato al passato.
Come ha scritto ancora Gianni Oliva: "la Shoah, la resistenza e le
foibe non sono pagine contrapposte, sono pagine diverse della
storia italiana che non solo dobbiamo commemorare, ma dobbiamo
ancora studiare e comprendere con serietà scientifica".
L'esempio da seguire è quello del presidente Mattarella e del
presidente sloveno Pahor che nel 2020 si sono recati insieme sulla
foiba di Basovizza e alla lapide che ricorda gli antifascisti
sloveni fucilati negli anni Trenta. Dobbiamo evitare l'oblio e la
strumentalizzazione e diffondere la conoscenza, unico antidoto
contro il negazionismo.
Presidente -
Non vedo altre richieste di intervento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK