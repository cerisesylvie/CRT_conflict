Consiglio Regionale della Valle d'Aosta - Oggetto del Consiglio n. 1679 del 20 dicembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
ORDINE PUBBLICO - FORZE ARMATE
Caserme e carceri
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1679 del 20 dicembre 2005 - Resoconto
OGGETTO N. 1679/XII - Attività di recupero dei detenuti per un
reinserimento nella società. (Interpellanza)
Interpellanza
Richiamata la visita alla Casa circondariale di Brissogne
effettuata dai sottoscritti Consiglieri il 28 novembre u.s., nella
"Giornata d'iniziativa per i diritti e le libertà" organizzata a
livello nazionale dai Verdi;
Preso atto della situazione problematica derivante, per
quanto riguarda i detenuti, dal persistente sovraffollamento, dalle
caratteristiche della popolazione carceraria (prevalenza di
extracomunitari, forte presenza di tossicodipendenti...), dalla
scarsa offerta lavorativa e/o formativa loro proposta e, per quanto
riguarda gli operatori, dalla carenza di organico del personale di
polizia penitenziaria, dalla mancanza del personale amministrativo
in seguito al non espletamento di concorsi regionali, dalla
presenza ormai da due anni di Direttori in missione
temporanea;
Ricordato che esiste da diversi mesi una bozza di Protocollo
d'Intesa tra Regione e Ministero della Giustizia, che declina in
modo preciso obblighi ed impegni reciproci in un'ottica di
attenzione alla persona umana e di aiuto ad un reinserimento
proficuo nella società;
i sottoscritti Consiglieri regionali
Interpellano
la Giunta regionale per sapere:
1) quante e quali sono le iniziative formative e/o di
avviamento al lavoro per la popolazione carceraria finanziate
all'interno di programmi regionali, che si sono svolte nel 2005 e
quelle previste nel 2006;
2) quali altre iniziative sono state assunte dalla Regione
nel 2005 nei confronti del carcere e quali intende proseguire nel
2006;
3) se intende attivare i concorsi a livello regionale per il
personale amministrativo;
4) cosa intende fare la Regione per accelerare la firma del
Protocollo d'Intesa che definisce obblighi ed impegni reciprochi,
aggiornati alla situazione attuale.
F.to: Squarzino Secondina - Curtaz - Riccarand
Presidente - La parola alla Consigliera Squarzino Secondina.
Squarzino (Arc-VA) - Con questa interpellanza vogliamo sollevare
una questione che è sicuramente conosciuta, ma che abbiamo potuto
constatare come Consiglieri di "Arcobaleno", quando il 28 novembre
all'interno di una giornata di iniziativa per i diritti e le
libertà organizzata a livello nazionale dai "Verdi", siamo andati
al Carcere circondariale di Brissogne per incontrare non i detenuti
- perché i detenuti si vanno ad incontrare quando si hanno delle
proposte -, ma il direttore, gli operatori, per capire quali sono i
problemi presenti nel Carcere di Brissogne.
I problemi non sono diversi da quelli che ci sono in tutte le
carceri italiane, ma questa è in casa nostra, quindi con questa
dobbiamo fare i conti. C'è un problema di sovraffollamento:
sappiamo che una struttura che è stata pensata per 163 detenuti
aveva, in quel momento, 262-263 detenuti, quindi 100 in più della
capienza, con tutti i problemi che questo può comportare a livello
di spazio e di personale addetto all'assistenza... pensiamo agli
operatori! Gli operatori, fra l'altro, sono in numero
insufficiente, a fronte di un organico di 273 posti ci sono 168
membri della Polizia penitenziaria, quindi mancano 65 operatori
della Polizia penitenziaria: questo naturalmente ha delle
ripercussioni sui turni stressanti, sulla difficoltà del lavoro, su
un disagio nell'ambito lavorativo che non facilita per nessuno lo
svolgimento della vita in quelle strutture. Abbiamo anche
verificato che manca personale amministrativo in base all'organico
perché, a parte il direttore e il vicedirettore che sono di nomina
ministeriale, su 21 operatori amministrativi in organico sono solo
presenti in 7, quindi mancano 14 figure del personale
amministrativo, per il quale la Regione dovrebbe attivare dei
concorsi...
(interruzione del Presidente della Regione, fuori
microfono)
... questa allora è un'informazione errata che mi hanno
fornito... io la riporto come me l'hanno fornita, non l'ho
verificata, comunque manca questo personale. Rispetto alle attività
indirizzate ai detenuti, come iniziative di intervento di
formazione professionale, le iniziative sono minime rispetto al
numero dei ristretti.
C'è infine la questione della bozza del protocollo di intesa; è
un protocollo di intesa la cui bozza è stata predisposta a gennaio
di quest'anno e si spera di poter vedere, in tempi brevi, la firma
di questo protocollo, perché questo consentirebbe di mettere alcuni
punti fermi, sia per quanto riguarda le attività formative relative
all'attività sanitaria, sia per quanto riguarda un osservatorio che
potrebbe essere un punto di osservazione continua sui problemi che
ci sono.
Rispetto ad alcuni temi come il sovraffollamento, la carenza di
personale amministrativo, la Regione non ha strumenti per
intervenire, però abbiamo 2 punti forti su cui far leva: uno, è
quello che è stato individuato come titolo dell'iniziativa, cioè le
iniziative di formazione nella Casa circondariale di Brissogne;
l'altro, che ritengo ancora più importante - e se avessi dovuto
dare un titolo avrei dato questo, come titolo - è l'attesa per
questo protocollo di intesa fra Regione e Ministero di giustizia,
che potrebbe essere uno strumento con cui la Regione può
intervenire in modo appropriato per garantire e per chiedere la
garanzia di alcuni diritti fondamentali che il protocollo di intesa
vuole attivare. La nostra iniziativa va in questo senso: per capire
cosa può fare la Regione nei 2 settori che abbiamo individuato.
Presidente - La parola al Presidente della Regione, Caveri.
Caveri (UV) - Intanto una precisazione iniziale: la nomina dei
direttori della Casa circondariale, l'organico della Polizia
penitenziaria e il personale amministrativo del carcere sono - e
restano - di competenza del Ministero della giustizia.
Al di là delle considerazioni e delle sollecitazioni che
possiamo fare come Assemblea e come Giunta regionale, è evidente
quindi che non sono problematiche sulle quali la Regione può
esercitare una qualche azione risolutiva rispetto alle carenze
sottolineate nelle premesse dell'interpellanza. Peraltro, quando
ero Parlamentare, mi è capitato spesso di andare in visita al
carcere ed evidenziare queste manchevolezze. D'altro canto, per
quanto riguarda le azioni messe in atto dall'Amministrazione
regionale, va evidenziato come la popolazione carceraria, per la
sua tipologia e per i tempi di detenzione, varia con una certa
frequenza, rendendo complessa la predisposizione di programmi e
progetti che richiedono tempi burocratici ed amministrativi. Va
anche detto che ci troviamo di fronte a un carcere - rispetto alla
realtà valdostana - sovradimensionato fin dalla partenza, ben
diverso da un carcere locale qual era la "Torre dei Balivi" e,
purtroppo, sovraffollato. Da questo punto di vista credo che sono
troppi anni che in Italia non c'è un'amnistia. Io sarei favorevole
ad un provvedimento di amnistia, non potrò andare a manifestare il
giorno di Natale perché è il mio compleanno, ma dal punto di vista
ideale credo che un qualche provvedimento di amnistia o indulto
andrebbe assunto!
Ad ogni modo, per rispondere alle domande poste
dall'interpellanza, nel 2005, in applicazione del progetto "Equal
intesa", sono state prese in carico 7 persone detenute, 5 delle
quali - dopo il loro inserimento in percorsi individualizzati,
consistenti in colloqui orientativi e in tirocini di orientamento o
formazione in aziende del territorio - sono state regolarmente
assunte. Il progetto è da ritenersi ben concluso.
Presso la Casa circondariale di Brissogne sono stati avviati
inoltre 2 progetti: un corso per operatori addetti alla grafica ed
un corso per la creazione di figure professionali in ambito
turistico. Il primo, frequentato da 9 detenuti, ha preso avvio il
23 maggio scorso e proseguirà fino al 31 gennaio 2006, completando
così 500 ore di formazione; il secondo, frequentato da 8 detenuti,
ha preso avvio il 17 ottobre 2005 e si concluderà nel luglio 2006,
completando 600 ore di formazione. Nel quadro delle iniziative
formative rivolte a persone svantaggiate che prevedono la
partecipazione di allievi detenuti o consistono in misure
alternative alla detenzione, sono attualmente in carico,
nell'ambito di un percorso formativo denominato "lavoro possibile",
2 detenuti - uno, in tirocinio e uno in fase di approfondimento -,
mentre un terzo detenuto è affidato ai servizi sociali nella fase
di approfondimento ed a breve potrebbe essere preso in carico un
altro detenuto nella medesima fase.
Per quanto riguarda l'istruzione, i dati forniti dalla
Sovrintendenza agli studi rilevano che nel corso dell'anno
scolastico 2004/2005, 7 candidati detenuti hanno sostenuto l'esame
di licenza di scuola secondaria di primo grado presso l'Istituzione
scolastica "Mont Emilius 2" di Quart. Uno di questi ha conseguito
la valutazione "distinto", cinque hanno conseguito la valutazione
"buono" ed uno la valutazione "sufficiente". Presso l'Istituzione
scolastica "Mont Emilius 3" di Charvensod altri 8 detenuti hanno
conseguito la stessa licenza. Sette hanno conseguito la valutazione
"sufficiente" e uno la valutazione "buono". Va segnalato, a questo
proposito, che il percorso formativo dei detenuti è gestito e
seguito da un gruppo di volontari e dagli educatori del
Dipartimento carcerario. Per il 2006, al momento sono stati già
approvati 2 percorsi formativi di alfabetizzazione
socio-linguistica per detenuti stranieri, della durata di 120 ore
ciascuno, rivolti complessivamente a 24 allievi. I due percorsi
avrebbero dovuto prendere avvio già nel 2005, ma dei problemi
dell'ente formativo titolare dell'iniziativa hanno determinato lo
slittamento della data di avvio.
Per quanto riguarda la terza domanda - come dicevo in premessa -
la Casa circondariale di Brissogne fa riferimento al Provveditorato
di Torino. Si tratta di amministrazione carceraria, quindi possiamo
evidenziare questa carenza di personale, ma non possiamo fare
altro. Quando ero Parlamentare abbiamo anche tentato il percorso di
dare dei concorsi locali anche legati al fatto delle indennità di
bilinguismo, ma l'amministrazione carceraria si è dimostrata
piuttosto "sorda".
Per quanto concerne infine la quarta domanda, la bozza di
protocollo d'intesa, che toccherebbe alcuni punti:
territorializzazione della pena, assistenza sanitaria soprattutto
dei tossicodipendenti e degli alcoldipendenti, educazione alla
salute, istruzione, formazione professionale, integrazione tra
servizi territoriali dell'USL della Regione e dei Comuni, servizi
penitenziari per la programmazione e la realizzazione di interventi
a favore di beneficiari di trattamenti non custodiali, in fase di
dimissione e dimessi, formazione e aggiornamento congiunto degli
operatori (che era un punto che lei aveva sollevato); osservatorio
per una verifica sistematica dell'applicazione del protocollo,
bene, il confronto su questa bozza di protocollo - che deve essere
sottoscritta dal Presidente della Regione - è in atto, tenendo
presente che ci sono divergenze di visioni che esistono e che
spiegano il fatto che il protocollo non sia ancora stato definito,
oltre alle complessità amministrative e burocratiche e
all'incertezza dei referenti che spesso cambiano e talvolta bisogna
ricominciare il percorso. Mi auguro che per il mese di gennaio si
possa giungere ad una determinazione del testo.
L'Amministrazione regionale, quindi, si impegna a portare a
compimento la fase di approfondimento del protocollo d'intesa e,
dopo la firma, a predisporre gli atti conseguenti per definirne gli
aspetti operativi, in particolare nell'ambito di competenze che
sono proprie della Regione: sanità, formazione e inserimento
lavorativo, tenendo conto dei diversi livelli di preparazione dei
detenuti e del continuo ricambio dei detenuti stessi.
Presidente - La parola alla Consigliera Squarzino Secondina.
Squarzino (Arc-VA) - Ringrazio il Presidente per i dati che ha
fornito. Condivido anch'io il fatto che un'amnistia servirebbe,
soprattutto sarebbe servita molto di più se non fosse stata
approvata la cosiddetta "ex Cirielli" che peggiorerà la situazione,
perché colpirà i poveretti, i recidivi, i tossico, gli
extracomunitari, che non potranno neanche più accedere ai benefici
della pena, per cui aumenterà il periodo di detenzione per questi
detenuti e peggiorerà, nel complesso, la vita all'interno del
carcere.
Fatta questa premessa, vorrei solo fare un paragone per renderci
conto dell'entità delle iniziative che, come Regione, vengono
fatte. Ci sono 15 circa che hanno superato l'esame di licenza
media, e questa attività è gestita dai volontari, e sono 17 - quasi
lo stesso numero - per i corsi di formazione pagati dalla
Regione... complessivamente abbiamo 30 persone che, rispetto ai 260
detenuti, sono una cifra minima in percentuale. Abbiamo il problema
del ricambio che rende difficile la cosa, ma credo che uno sforzo
ulteriore per potenziare il numero e il tipo di corsi di
formazione, come Regione potrebbe essere fatto, indipendentemente
da tutte le altre questioni.
Prendo atto che c'è un impegno preciso da parte del Presidente
di attivarsi per quanto riguarda il protocollo di intesa e prendo
per buono che per Sant'Orso dovremmo avere già questo protocollo di
intesa firmato - ha detto per gennaio -, quindi spero ,perché
questo consentirebbe alla Regione di avere alcuni strumenti per
poter essere presente, se c'è la volontà politica, e sostenere
alcuni diritti all'istruzione e alla sanità dei detenuti, che siano
extracomunitari o recidivi.
Presidente - Su questo punto concludiamo i lavori odierni del
Consiglio. Riprenderemo domani, alle ore 9, con la trattazione
congiunta dei punti nn. 4, 16 e 20 dell'ordine del giorno relativi
al sistema televisivo digitale.
La seduta è tolta.
---
La séance se termine à 20 heures 01.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK