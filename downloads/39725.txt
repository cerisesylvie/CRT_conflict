Consiglio Regionale della Valle d'Aosta - Oggetto del Consiglio n. 2817 del 20 giugno 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
ISTRUZIONE PUBBLICA
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2817 del 20 giugno 2017 - Resoconto
OGGETTO N. 2817/XIV - Interpellanza: "Ritardi nella
realizzazione del parcheggio e dell'area verde presso la Nuova
Università Valdostana".
Rosset (Presidente) -
Punto n. 22 dell'ordine del giorno.
Per l'illustrazione, chiede la parola il collega Ferrero, ne ha
facoltà.
Ferrero (M5S) -
Il bello, ma forse anche un po' il brutto
di questo Consiglio è che dopo un anno tu puoi richiedere le stesse
cose che hai chiesto un anno prima e la situazione è esattamente
identica rispetto all'anno precedente, ma io continuo ad essere
convinto, di fronte anche ad ogni evidenza, che il Presidente
Marquis vorrà fare meglio. Io quindi ci riprovo e, a distanza di un
anno, richiedo a che punto sono i lavori del parcheggio della Nuova
Università Valdostana: quella che stanno edificando dietro alla
famosa Piazza della Repubblica. E perché chiedo questo? Perché
circa un anno fa avevo fatto la stessa domanda all'Assessore
Rollandin, che mi aveva spiegato che c'erano dei ritardi nella
realizzazione, ma che erano stati sostanzialmente risolti e che,
entro il 18 luglio 2016, il parcheggio sarebbe stato realizzato.
Sono passato ancora questa mattina per non rischiare di essermi
sbagliato e laddove dovrebbe esserci il parcheggio ci sono dei
cumuli di materiale di discarica, che sostanzialmente derivano
dalla demolizione dei fabbricati delle ex caserme, l'area verde
come un anno fa è sostituita da piante spontanee che sono cresciute
e che sinceramente non danno l'idea di una città turistica. E
continuo a vedere, perché poi ho la sventura di abitare in quel
quartiere, delle code di macchine, soprattutto svizzere e francesi,
che fanno il giro in via Monte Solarolo, in via Monte Vodice alla
ricerca di parcheggi che non ci sono, perché? Perché i nuovi lavori
hanno comunque portato via una parte dei parcheggi esistenti e il
nuovo parcheggio, ahimè, è ancora lì che aspetta. Qualcuno
sicuramente mi dirà: "guarda che l'Amministratore della Nuova
Università Valdostana sta lì per niente, nel senso che non viene
pagato". Io dirò che, in relazione ai risultati, pagarlo sarebbe
quasi una presa per i fondelli per i valdostani. Non è quindi una
grande consolazione che l'Amministratore, il Signor Milanesio, stia
lì e a un anno di distanza i risultati siano ancora questi.
Si era parlato in passato con alcune forze, che adesso fanno
parte della maggioranza, addirittura dell'eliminazione di questo
ulteriore baraccone (la Nuova Università Valdostana), ma io non
vorrei - spero che non sia così - che, una volta arrivati
nell'Olimpo dei banchi in alto, si respiri un'aria diversa e,
guardando la situazione dall'alto, poi di certe cose ci si
dimentichi o si perda un po' il contatto con la realtà. Magari
lassù dove state voi l'aria è un po' più rarefatta e allora la
mancanza di ossigeno potrà causare queste cose. Comunque, cercando
di mantenere quest'ottimismo oltre ogni evidenza, chiedo a questo
punto che fine ha fatto il parcheggio, che fine farà il parcheggio,
quale nuova scadenza potete dare per la realizzazione di questo
parcheggio, perché è ben vero che se il parcheggio è rimasto lì
immutato, guarda caso, i lavori di edificazione però sono andati
avanti. Allora io che non sono un esperto di lavori pubblici -
dovrei interpellare il collega Borrello dei Lavori pubblici - mi
chiedo perché abbiano lasciato lì il parcheggio. L'hanno lasciato
lì perché andando avanti con i lavori dell'edificio si beccavano
gli stati di avanzamento e il parcheggio, se non sbaglio, era
un'opera di miglioria e quindi, in quanto tale, possiamo anche
farla dopo, tanto lì non ci sganciano i soldi.
Allora dato che eravamo stati spietati all'epoca con l'Assessore
Marguerettaz, che, combinazione, aveva avuto la sventura di farsi
fare dei lavori di ristrutturazione da un imprenditore che aveva
fatto anche un appalto per la Regione, adesso non fateci andare a
scavare anche qui per vedere se l'amico ha fatto i lavori a
qualcuno, l'attività politica si trasformerebbe in
gossip
e
non vogliamo arrivare a questo punto. Quel parcheggio però dovete
farlo, perché in quell'area, Aosta città turistica...poi siete in
Giunta anche al Comune di Aosta, sentite il Sindaco cosa dice, fate
un sopralluogo, venite il sabato e vedrete questa specie di
carovana di auto che continuano a girare disperate alla ricerca di
un parcheggio, lo stesso fanno i residenti, ma "dei residenti -
capisco - chi se ne frega! Dei commercianti che stanno lì chi se ne
frega, tanto la gente non riesce a parcheggiare, fa scorrimento, va
a fare la spesa da un'altra parte". Quanto meno però se vogliamo
rispettare questa vocazione turistica, chiederei delucidazioni e
soprattutto una data, però veramente cercate di rimanere almeno un
anno in maniera tale che possa chiedervi conto di quello che avete
fatto, perché sennò con questi cambi di Giunta non vorrei essere
costretto a fare la domanda al terzo Presidente della Regione.
Presidente -
Per la risposta, chiede la parola
l'Assessore Borrello, ne ha facoltà.
Borrello (SA) -
Il collega Ferrero ha già avuto modo di
ricordare che esattamente 13 mesi fa aveva posto all'interno di
questo Consiglio, con un'interpellanza nel mese di maggio 2016, più
o meno lo stesso tipo di quesito. Io cosa ho fatto, oltre che
rileggermi le risposte che erano state date allora? Ho fatto
chiaramente un approfondimento per aggiornarla oggi dello stato
dell'arte. Occorre precisare anzitutto che i lavori di
realizzazione del parcheggio dell'area nord, totale posti 148, non
erano previsti nell'appalto - lei lo ha citato - delle opere di cui
al primo lotto, sebbene all'interno dell'appalto del primo lotto
siano previsti 68 posti auto che insistono su via Monte Pasubio. Il
parcheggio, lei lo ha citato giustamente, è una parte delle
migliorie offerte in sede di gara da parte della ditta
aggiudicataria e come tale, essendo una miglioria -e quindi non
rientra nell'ordinaria predisposizione delle gare di affido -, deve
essere completata entro la fine dei lavori appaltati, non ha una
definizione temporale separata, ma rientra nel calderone della gara
di affidamento. Essendo, come già da lei ricordato, una miglioria
dell'offerta in sede di gara, non è pertanto prevista una specifica
penale nel caso di ritardo della realizzazione delle opere di cui
trattasi, fermo restando - e questo è un elemento "normativamente
rilevante" - che il completamento deve avvenire entro la fine dei
lavori del primo lotto, prevista per la fine del 2018; primo lotto,
di conseguenza anche questo dovrebbe rientrare in questi tempi.
Sulle basi - e ci tengo a sottolineare quanto le sto per
specificare - delle informazioni trasmesse da NUV, si illustrano di
seguito i motivi del cosiddetto "ritardo" rispetto alle tempistiche
ipotizzate nella realizzazione del parcheggio medesimo.
L'intervento dell'area nord di cui trattasi, nella fase di
progettazione esecutiva da parte di una ditta aggiudicataria, è
stato oggetto di un laborioso iter di definizione urbanistica
conclusosi nel maggio 2015 con l'approvazione di una variante non
sostanziale sottoscritta tra il Comune e la Regione. Si sono
altresì manifestate - e questo è l'elemento più importante che ha
portato a questo ritardo - necessità di definizione correlate al
corretto e conforme reimpiego dei materiali risultanti dalla
demolizione dei fabbricati esistenti nell'area, a seguito di
sopralluogo e successive indagini da parte degli organi di tutela e
sorveglianza preposti, quali i materiali di fondazione e
sottofondazione di piazzali previsti nella zona nord. In
particolare, i materiali sono stati oggetto recentemente di un
ulteriore trattamento di frantumazione e vagliatura su disposizione
degli organi competenti. Le indagini e gli approfondimenti puntuali
condotti sia dalla società, quindi sia da NUV, ma soprattutto dagli
organi di tutela e sorveglianza, oltre che naturalmente da
appaltatori, si sono conclusi positivamente solamente nel gennaio
scorso. Attualmente è in fase di predisposizione la progettazione
esecutiva degli interventi di cui trattasi, quindi c'è stato un
ritardo motivato da una serie di sopralluoghi degli organi
competenti in merito alla gestione del cantiere.
"Per quando è prevista la consegna dell'opera", ovviamente vale
quanto detto precedentemente: rientra nel contesto della gara la
definizione degli elementi temporali, quindi non possono essere
previste delle penali per la miglioria, sede dell'offerta di gara,
ma, sulla base di quanto comunicato da NUV, si prevede
l'acquisizione nel corso dell'estate sia della progettazione
esecutiva che dei pareri e delle autorizzazioni necessarie. La
"realizzazione" delle opere, ovviamente io lo metto tra virgolette,
può essere - sempre a detta della società NUV - ragionevolmente
prevista nel corso dell'autunno prossimo.
Per quanto concerne l'ultima sua richiesta: "se è intenzione del
Governo regionale accertare le responsabilità del ritardo di cui si
tratta", ovviamente l'Amministrazione regionale ha il compito di
monitorare continuamente l'esecuzione delle opere, non solo del
parcheggio ma tutta la definizione dell'evoluzione di cantiere.
Occorre però sottolineare che la responsabilità delle opere è
incardinata alla società stessa.
Presidente -
Per la replica, chiede la parola il collega
Ferrero, ne ha facoltà.
Ferrero (M5S) -
Prendo atto che probabilmente il collega
Rollandin all'epoca si era sbagliato ad usare quel termine, dato
che lei mi ha dato un termine diverso e che comunque la
responsabilità è sempre in capo a questa NUV, che non si capisce
sinceramente che cosa ci stia ancora a fare dato che tutto quanto è
stato fatto effettivamente ha comportato poi dei ritardi: ritardi,
ricorsi, cose strane. Sinceramente quindi io non riesco a capire
perché si continui a tenere in piedi questa cosa, ovviamente come
puntualmente capita, anche in questo caso le esigenze dei cittadini
sono l'ultima cosa, perché il parcheggio è una cosa indispensabile:
è indispensabile per dare sfogo al traffico turistico, a quello
commerciale, a quello di chi ci abita, ma questa cosa è passata in
secondo piano.
Ci sono dei problemi di frantumatura, ho capito, delle macerie.
Io con questa mia interpellanza ho voluto portare in Consiglio i
problemi di frantumatura di parti intime dei cittadini valdostani,
che operano e che devono operare come commercianti, o che stanno
come residenti in quest'area, senza avere avuto anche in questo
caso una risposta esauriente, se non che è colpa della NUV. È colpa
di una cosa che avete creato voi, perché, fino a prova contraria,
l'Assessore Borrello era in maggioranza anche precedentemente. Se a
voi le cose vanno bene così, vi posso dire che a noi non stanno
bene.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK