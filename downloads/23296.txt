Consiglio Regionale della Valle d'Aosta - Oggetto del Consiglio n. 2478 del 7 febbraio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSULTE COMMISSIONI E ORGANI COLLEGIALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2478 del 7 febbraio 2007 - Resoconto
OGGETTO N. 2478/XII - Rinnovo del Comitato regionale per le
comunicazioni (Co.re.com.).
Presidente
- La legge regionale n. 26/2001, come
modificata dalla legge regionale n. 1/2007, disciplina le modalità
di elezione, organizzazione e funzionamento del Comitato che è
composto dal Presidente e da 4 componenti scelti fra persone che
diano garanzia di assoluta indipendenza, sia dal sistema
politico-istituzionale che dal sistema degli interessi di settore
delle comunicazioni e che possiedano competenza e esperienza
comprovate nel settore della comunicazione e nei suoi aspetti
culturali, giuridici, economici e tecnologici.
Vi ricordo che il Presidente del Comitato è eletto dal Consiglio
regionale a votazione segreta a maggioranza dei 2/3 dei componenti,
mentre gli altri componenti del Comitato sono eletti dal Consiglio
regionale a votazione segreta con voto limitato a 3 nomi. In caso
di parità è eletto il più anziano di età e almeno un componente con
funzioni di Vicepresidente del Comitato deve essere espresso dalla
minoranza. Il mandato quinquennale del Comitato è scaduto il 19
dicembre 2006; nell'articolo 4 della legge n. 26/2001 trovate tutta
una serie di incompatibilità, quindi chiedo al Consiglio che nel
formulare le proposte tenga conto di questi criteri.
Propongo al Consiglio di procedere all'elezione del Presidente
del Co.re.com. e di 4 componenti, di cui almeno uno con funzioni di
Vicepresidente espresso dalla minoranza. Ricordo che procederemo a
2 votazioni distinte: la prima, per l'elezione del Presidente che
deve essere eletto a maggioranza dei 2/3 (24 voti) e, la seconda,
per gli altri 4 componenti del Comitato.
La parola al Consigliere Sandri.
Sandri (GV-DS-PSE) -
Per mozione d'ordine. Volevo
chiedere una breve sospensione dei lavori per un incontro con il
gruppo "Arcobaleno".
Presidente -
Il Consiglio è sospeso per 5 minuti.
Si dà atto che la seduta è sospesa dalle ore 17,51 alle ore
18,06.
Presidente -
Riprendiamo i lavori. Vi sono delle proposte
per quanto riguarda la Presidenza?
La parola al Presidente della Regione, Caveri.
Caveri (UV)
- Assieme al Presidente Perron, tenendo conto
del ruolo di consulenza che il Co.re.com. esercita nei confronti
del Governo regionale e del Consiglio regionale, e ci sono dei
profili molto delicati che riguardano il sistema delle
comunicazioni, ci permettiamo congiuntamente di proporre l'avv.
Corrado Bellora, avvocato aostano che è stato anche consulente
dell'Ordine dei giornalisti, è un penalista di grande
professionalità, ma soprattutto come giornalista pubblicista, come
avvocato e come giurista, è un esperto di diritto della
comunicazione e siamo convinti che sia una candidatura di grande
rilievo, che possa consentire di avere al Co.re.com. una Presidenza
di elevato profilo.
Presidente
- Chiedo di far distribuire le schede e ai
Consiglieri di votare:
Consiglieri presenti e votanti: 35
Schede valide: 35
Schede bianche: 7
Ha riportato voti:
Bellora Corrado: 28
Presidente -
Dichiaro eletto Presidente del Co.re.com.
l'avv. Corrado Bellora.
Si tratta ora di votare l'elezione degli altri 4 componenti del
Comitato; ricordo che il voto è limitato a 3 nomi, di cui un
componente espresso dalla minoranza sarà il Vicepresidente.
La parola al Presidente della Regione, Caveri.
Caveri (UV) -
Per la maggioranza i nomi proposti sono
Nadia Biasiol, Roberto Mirteto, Silvio Trione.
Presidente
- La parola al Consigliere Sandri.
Sandri (GV-DS-PSE)
- Per quanto riguarda i gruppi della
"Gauche Valdôtaine" e "Arcobaleno", presentiamo i nomi di Caniglia
Giorgio, Dell'Aquila Romano, Impérial Albino.
Presidente
- La parola al Consigliere Frassy.
Frassy (CdL)
- Il nostro gruppo propone il dr. Alessandro
Celi, docente di scuola superiore, storico, giornalista
pubblicista. Mi tocca fare lo "spelling" pur essendo un nome
italianissimo, ma non va scritto come il cielo con la i, ma: c, e,
l, i.
Presidente
- Chiedo di distribuire le schede:
Consiglieri presenti e votanti: 35
Schede valide: 35
Hanno riportato voti:
Mirteto Roberto: 27
Trione Silvio: 19
Biasiol Nadia: 18
Impérial Albino: 13 (precede in quanto più anziano di età);
Celi Alessandro: 13
Dell'Aquila Romano: 6
Caniglia Giorgio: 5
Presidente
- I sigg. Imperial e Celi hanno parità di
voti; ricordo che la legge stabilisce che a parità di voti è eletto
il più anziano di età. Dichiaro eletti componenti del Co.re.com.:
Biasiol Nadia, Mirteto Roberto, Trione Silvio ed il signor Impérial
Albino, con funzioni di Vicepresidente.
Il Consiglio
Premesso che:
- la legge regionale 4 settembre 2001, n. 26, concernente
"Istituzione, organizzazione e funzionamento del Comitato Regionale
per le Comunicazioni (Co.Re.Com.). Abrogazione della legge
regionale 27 dicembre 1991, n. 85", come modificata dalla legge
regionale 18 gennaio 2007, n. 1, disciplina le modalità di
elezione, organizzazione e funzionamento del Comitato stesso, che è
istituito presso il Consiglio regionale;
- il Comitato è composto dal Presidente e da altri quattro
componenti scelti tra persone che diano garanzia di assoluta
indipendenza sia dal sistema politico istituzionale che dal sistema
degli interessi di settore delle comunicazioni e che possiedano
competenza ed esperienza comprovate nel settore della comunicazione
nei suoi aspetti culturali, giuridici, economici e
tecnologici;
- il Presidente del Comitato è eletto dal Consiglio
regionale, a votazione segreta, a maggioranza dei due terzi dei
componenti;
- gli altri componenti del Comitato sono eletti dal Consiglio
regionale, a votazione segreta, con voto limitato a tre nomi. In
caso di parità è eletto il più anziano di età. Almeno un
componente, con funzioni di vice-presidente del Comitato, deve
essere espresso dalla minoranza;
- i componenti del Comitato restano in carica cinque anni e
non sono immediatamente rieleggibili;
- alla nomina del Comitato provvede il Presidente del
Consiglio regionale con proprio decreto;
Considerato che il comma nove dell'articolo 3 della l.r.
26/2001 stabilisce che, ai fini della nomina del Presidente del
Comitato e degli altri componenti non si applica la legge regionale
10 aprile 1997, n. 11 (Disciplina delle nomine e delle designazioni
di competenza regionale);
Considerato che l'articolo 4 della l.r. 26/2001 dispone che
la carica di Presidente e quella di componente del Comitato sono
incompatibili con le seguenti situazioni:
a) membro del Parlamento europeo o del Parlamento
nazionale;
b) componente del Governo nazionale;
c) presidente di Regione, componente di Giunta regionale,
consigliere regionale;
d) sindaco, presidente di amministrazione provinciale,
assessore comunale o provinciale, consigliere comunale nei Comuni
con popolazione superiore a 5.000 abitanti, consigliere
provinciale, presidente di comunità montana;
e) presidente, amministratore, componente di organi direttivi
di enti pubblici anche non economici, o di società a prevalente
capitale pubblico, nominati da organi governativi, regionali,
provinciali o comunali;
f) detentore di incarichi di direzione in partiti e movimenti
politici;
g) amministratore, dirigente, dipendente o socio di imprese
pubbliche o private operanti nel settore radiotelevisivo o delle
telecomunicazioni, della pubblicità, dell'editoria anche
multimediale, della rilevazione dell'ascolto e del monitoraggio
della programmazione, a livello sia nazionale sia locale;
h) titolare di rapporti di collaborazione o consulenza in
atto con i soggetti di cui alla lettera g);
i) dipendente del comparto unico del pubblico impiego della
Valle d'Aosta;
Ricordato che il Consiglio regionale, con provvedimento n.
2316/XI del 28 novembre 2001, ha eletto quali membri del Comitato i
Signori Bertolini Enzo, Patacchini Renato, Torrione Gianni e, per
la minoranza, Amedeo Daniele e che il Presidente della Regione,
d'intesa con il Presidente del Consiglio regionale, ha nominato,
con proprio decreto in data 5 dicembre 2001, quale Presidente del
Comitato stesso il Signor Truc Fabio;
Ricordato, altresì, che il Presidente del Consiglio
regionale, con proprio decreto in data 19 dicembre 2001, ha
nominato il Comitato Regionale per le Comunicazioni della Valle
d'Aosta per la durata di cinque anni, composto da Truc Fabio,
Presidente, e da Amedeo Daniele, Bertolini Enzo, Patacchini Renato
e Torrione Gianni, componenti;
Visto che il mandato quinquennale del Comitato è scaduto il
19 dicembre 2006;
Considerato che il comma sette dell'articolo 3 della l.r.
26/2001 stabilisce che le procedure per il rinnovo del Comitato
devono essere avviate entro sessanta giorni dalla data di scadenza
del mandato;
Ritenuto, pertanto, opportuno proporre al Consiglio di
procedere alla elezione del Presidente del Comitato Regionale per
le Comunicazioni e di quattro componenti, di cui almeno uno con
funzioni di vice-presidente, espresso dalla minoranza;
Richiamata la legge regionale 4 settembre 2001, n. 26, come
modificata dalla legge regionale 18 gennaio 2007, n. 1;
Visto il parere favorevole rilasciato dal Direttore della
direzione Affari generali della Presidenza del Consiglio, ai sensi
del combinato disposto degli articoli 13, comma 1, lettera e) e 59,
comma 2, della legge regionale 23 ottobre 1995, n. 45, sulla
legittimità della presente deliberazione;
Proceduto a votazione a schede segrete per l'elezione del
Presidente, con l'assistenza del Consigliere segretario Maquignaz e
degli scrutatori Consiglieri Lavoyer, Tibaldi e Marco Viérin, con
il seguente risultato della votazione:
- Consiglieri presenti e votanti: trentacinque;
- Schede valide: trentacinque;
- Schede bianche: sette.
Ha riportato voti:
- Bellora Corrado: ventotto.
Proceduto a votazione a schede segrete, per l'elezione dei 4
membri, con l'assistenza del Consigliere segretario Maquignaz e
degli scrutatori Consiglieri Lavoyer, Tibaldi e Marco Viérin, con
il seguente risultato della votazione:
- Consiglieri presenti e votanti: trentacinque;
- Schede valide: trentacinque;
Hanno riportato voti:
- Mirteto Roberto: ventisette;
- Trione Silvio: diciannove;
- Biasiol Nadia: diciotto;
- Impérial Albino: tredici (precede in quanto più anziano di
età);
- Celi Alessandro: tredici;
- Dell'Aquila Romano: sei;
- Caniglia Giorgio: cinque.
Delibera
1) di eleggere quale Presidente del Comitato Regionale per le
Comunicazioni (Co.Re.Com.) della Valle d'Aosta il Signor Bellora
Corrado, per la durata di cinque anni;
2) di eleggere quali componenti del Comitato Regionale per le
Comunicazioni (Co.Re.Com.) della Valle d'Aosta i Signori Biasiol
Nadia, Mirteto Roberto e Trione Silvio ed il Signor Impérial
Albino, con funzioni di vice-presidente del Comitato, per la durata
di cinque anni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK