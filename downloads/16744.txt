Consiglio Regionale della Valle d'Aosta - Oggetto del Consiglio n. 40 del 15 luglio 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 40 del 15 luglio 1998 - Resoconto
SÉANCE DU 15 JUILLET 1998 (APRÈS-MIDI)
OGGETTO N. 40/XI Comunicazione di provvedimento amministrativo
di variazione al bilancio per l'iscrizione di finanziamenti
conferiti per la realizzazione di manifestazioni ed iniziative
diverse. (Approvazione di risoluzione)
Président La parole au Conseiller Comé.
Comé (Aut) Volevo solo fare alcune brevissime considerazioni
sulla convenzione che è stata stipulata fra la Regione e la
Juventus. Fra i banchi di questo Consiglio siedono tanti ex sindaci
che hanno visto la stipula della convenzione fra la Comunità
montana e la stessa Società di calcio.
Devo anch'io apprezzare la politica che è stata portata avanti
di cercare di incrementare il turismo attraverso il ritiro di
squadre di serie A nella nostra Valle ma, leggendo la convenzione
fra la Regione e la Juventus, ho notato che ci sono dei punti che
sono in stretta comunione con i punti che abbiamo votato noi con la
convenzione fra Comunità e Juventus.
Leggo nella parte terminale, all'articolo 4, fra gli obblighi
della Juventus quello di mettere a disposizione della Regione spazi
sulle proprie testate editoriali, tipo sei pagine pubblicitarie sul
mensile Urrà Juventus, due spazi redazionali sul quattordicinale
Forza Juve e uno spazio redazionale sul trimestrale Juventus
Immagine e Storia.
Se poi prendiamo il progetto presentato dalle comunità montane
per l'approvazione della convenzione, vediamo che anche qui c'è la
disponibilità di una pagina sul mensile Urrà Juventus e dei numeri
sul trimestrale Juventus Immagine e Storia. Non vorrei che a questo
punto la Regione e le comunità abbiano pagato tutte e due lo stesso
prodotto.
Questa è una perplessità che mi sorge e quindi mi sorge anche la
perplessità che nella sommatoria del finanziamento erogato dalla
Regione e il finanziamento erogato possiamo dire dalla Comunità, ma
forse in maniera strategica è stato fatto passare dalla Comunità
montana, e comunque sono sempre soldi che vengono erogati dalla
Regione attraverso la legge sui trasferimenti agli enti locali e
alle comunità montane, ci sia un doppione. Il doppione mi preoccupa
un tantino perché se facciamo la somma di quanto dà la Regione
nella convenzione fino al 2003 e i soldi che dà la Comunità
montana, abbiamo 4,8 miliardi la Regione e 5,8 miliardi la Comunità
quindi, corriamo il rischio di pagare due volte per lo stesso
prodotto.
Altra perplessità mi sorge laddove si dice di mettere a
disposizione della Regione un numero congruo di spazi pubblicitari,
con ubicazione, quantità e modalità da concordare; questo l'ho
chiesto anche in Comunità montana, volevo chiederlo alla Regione,
vorrei sapere se questi spazi pubblicitari sono esclusivamente
spazi per partite a livello nazionale o a livello internazionale
perché se sono solo a livello nazionale, mi pare che sia un po'
riduttiva la pubblicità che la Regione vuole fare, cioè una
pubblicità a livello nazionale anziché internazionale. Queste sono
le mie perplessità. Ringrazio.
Président La parole au Conseiller Lattanzi.
Lattanzi (FI) Anche noi, nel prendere atto di questa
deliberazione e di questo schema di convenzione, vogliamo
aggiungere due riflessioni.
La prima riguarda la deliberazione che parte da un presupposto.
L'investimento che si prevede, qui direi congiunto fra
l'Amministrazione regionale, Casinò e Comunità montana, è un
investimento finalizzato - si dice nella deliberazione - ad un
prevedibile ritorno di immagine. Si cita anche nella premessa: "...
considerato il parere del Direttore dell'Ufficio stampa della
Presidenza della Giunta, in ordine alla congruità delle spese..."
per cui il Direttore ha avuto un ruolo determinante nello stabilire
se l'investimento è congruo in funzione di un prevedibile ritorno e
quindi dell'entità di questo prevedibile ritorno.
Noi abbiamo cominciato ad avere qualche perplessità legata non
tanto alla quantità del denaro, che è sempre molto relativa, nel
senso che se uno fa un investimento molto importante è perché si
aspetta dei ritorni molto importanti, quanto piuttosto legata alla
lettura della convenzione perché ci è parso abbastanza difficoltoso
- e credo anche per il Direttore dell'Ufficio stampa - determinare
l'entità di questi ritorni di immagine. Come li identifichiamo, con
quali criteri, con quali parametri: da qui a cinque anni, il
prossimo anno, l'anno dopo? Come determineremo quanto
quest'investimento pubblicitario, quindi questi soldi in termini di
investimento ci sono ritornati in termini di immagine? Su che cosa:
sulla rassegna stampa che i giornali faranno? È un dato credibile
per dire che 4,8 miliardi sono stati bene investiti, più tutti i
denari del Casinò e della Comunità stessa?
A questa perplessità si è legato un altro aspetto, sempre nel
criterio della definizione del ritorno, e cioè l'Amministrazione
regionale, così come è impostata questa convenzione, determina una
cifra fissa di denaro, quindi quantifica 4,8 miliardi divisi nei
cinque anni però, nelle premesse noi abbiamo individuato anche
altri costi diretti ed indiretti che la Regione evidentemente ha.
Citiamo ad esempio il fatto che dobbiamo mettere a disposizione,
oltre al denaro che consegneremo alla Società, tutta una struttura
chiamata nella convenzione centro, che è fatta di campi,
attrezzature, palestre, che richiederanno e richiedono, come è
obbligo nella convenzione, una loro gestione, una loro
predisposizione a servizio, una loro manutenzione e un lavoro di
adeguamento che sarà necessario per le future esigenze in questi
prossimi cinque anni.
Per noi è stato difficile quantificare il costo della gestione,
della manutenzione e degli adeguamenti di questo Centro per i
prossimi cinque anni, sicuramente c'è da dire che questa
convenzione ci costerà 4,8 miliardi più i 200 milioni all'anno
ulteriore, più i costi, che non siamo riusciti a quantificare,
della disponibilità, manutenzione, gestione e adeguamento futuro di
questo Centro quindi, a spanne riteniamo che si vada molto al di là
delle cifre che sono state specificate in questa deliberazione.
In cambio la Juventus cosa si impegna a fare? L'impegno della
Juventus è sostanzialmente di immagine, nel senso che il semplice
essere qui da noi predeterminerebbe il ritorno del nostro
investimento.
Noi crediamo che forse qualcosa di più - lo diciamo come
minoranza o se volete opposizione costruttiva, nel senso che
mandiamo un messaggio - si sarebbe potuto avere da questa
convenzione. Presenteremo fra qualche minuto una risoluzione che va
nella direzione di dare un'indicazione alla Giunta in termini
costruttivi su questa convenzione per chiedere se c'è una strada
che possiamo ulteriormente percorrere visti i costi fissi già
determinati in lire, gli impegni di gestione e di adeguamento delle
strutture del Centro che vanno al di là delle cifre già citate e in
funzione del fatto che riteniamo che sia veramente un po' poco che
semplicemente la presenza della Juventus e i quattro spazi
pubblicitari del campo che è veramente il minimo vitale per avergli
dato dei soldi e le quattro uscite sul loro Forza Juve piuttosto
che Urrà Juventus che, per quanto possano avere tiratura, non credo
che porteranno alla Valle d'Aosta quel beneficio di immagine così
straordinario come ci aspettiamo da un investimento così
importante.
Ci siamo permessi di presentare una risoluzione, che è soltanto
una delle molte proposte che invece crediamo che la Giunta possa
prendere in considerazione, nella misura in cui questa convenzione
diventi veramente un atto di investimento di immagine e quindi di
vendita del prodotto Valle d'Aosta come prodotto turistico.
Un'altra riflessione è quella che, al di là di questo ritorno di
immagine, ribadisco, difficilmente quantificabile in questa
deliberazione, e noi abbiamo qualche dubbio che lo si possa fare
anche in futuro, ci sono due impegni, uno già predeterminato e uno
che si potrà determinare, che sono di due incontri amichevoli e che
vanno tutti a favore, sicuramente uno dei due, il primo, di una
sola Società, il Valle d'Aosta. Sono contento per il Presidente
Lavoyer che potrà beneficiare di quest'incasso con tutte le altre
società che staranno a guardare il beneficio che un'unica società
avrà da quest'investimento che tutta l'Amministrazione regionale fa
a nome di tutta la Comunità valdostana.
Ci permettiamo di dare con la risoluzione che presentiamo in
questo momento, e chiedo al Presidente se devo interrompere il mio
intervento e poi presentare la risoluzione, o se posso
contestualmente presentare la risoluzione e metterla agli atti in
modo che possa essere... la presento subito?
Président La résolution doit être présentée avant la fin de la
discussion générale.
Lattanzi (FI) Quindi la presento e poi la consegno
materialmente. Questa risoluzione è semplicemente un'indicazione
che però parte da un presupposto. Prendendo atto dell'investimento
importante che andiamo a fare con questa Società, considerato
l'onere finanziario diretto ed indiretto che ci impegniamo a
sostenere con questa convenzione, ritenuto anche che la Juventus
possa offrire qualcosa di più di quello che in convenzione ci è
dato - perché ci è parsa una convenzione più da tifoso che da
amministratore - riteniamo che il Presidente della Giunta regionale
possa farsi promotore presso la Juventus dell'opportunità di
istituire per tutta la durata della convenzione, cioè fino al 2003,
un'attività parallela ai ritiri, in collaborazione con i
preparatori tecnici della Juventus, per i tecnici valdostani delle
varie società sportive con particolare riferimento a corsi di
attività tecnica per settore giovanile allo scopo di promuovere
l'avviamento e la pratica dello sport nella nostra Regione.
È un messaggio, Presidente, poi credo che questo Consiglio possa
darle più ampi poteri per verificare se nei rapporti con la
Juventus possiamo ottenere, vista l'importanza dell'investimento,
vista l'esiguità della responsabilità da parte della Società e del
ritorno del denaro investito, di far diventare la Juventus oltre
che semplicemente un investimento di immagine difficilmente
quantificabile, qualcosa di più concreto per noi Valdostani.
Le nostre società sportive hanno l'esigenza di avere un rapporto
fra i loro tecnici e i tecnici che in quel periodo soggiorneranno
nella nostra Regione grazie ai nostri investimenti.
Credo che il settore giovanile valdostano possa beneficiare di
questo momento di immagine perché i grandi campioni possono
attirare i nostri giovani alla pratica dello sport vista quindi
anche come attività sociale.
Presentiamo questa risoluzione nell'auspicio che venga
accettata.
Risoluzione
Il Consiglio regionale della Valle d'Aosta
Preso atto della deliberazione di Giunta oggetto nr. 1334 del 20
aprile 1998 "Ritiri estivi della Juventus F.C.";
Considerato l'onere finanziario a carico della Regione che oltre
alla citata cifra di Lire 4 miliardi 800 milioni più i contributi
dei Comuni di Châtillon e Saint-Vincent e della Comunità montana è
anche gravato dai costi gestionali del "Centro" e delle annesse
attrezzature con relativo impegno di manutenzione di gestione e
adeguamento non peraltro quantificati in delibera;
Ritenuto di poter inserire negli accordi ulteriori impegni della
Juventus F.C.;
Impegna
il Presidente della Giunta regionale a farsi promotore presso la
Juventus F.C. dell'opportunità di istituire per tutta la durata
della convenzione e cioè sino al 2003, un'attività parallela ai
ritiri in collaborazione con i preparatori tecnici della Juventus
F.C. per i tecnici valdostani delle varie società sportive e con
particolare riferimento a corsi di attività tecnica per settore
giovanile allo scopo di promuovere l'avviamento e la pratica dello
sport nella nostra regione.
F.to: Lattanzi - Frassy - Tibaldi
Président La parole au Vice-président du Conseil, Viérin
Marco.
Viérin M. (Aut) Oltre a quanto detto dai colleghi, volevo
rilevare che forse era opportuno che questa convenzione fosse
approdata all'approvazione del Consiglio.
È vero che nella delibera si richiama la legge n. 33/92 in
quanto si ritiene essere questa un'iniziativa promozionale però,
vista la sua importanza dal punto di vista dei valori e dal punto
di vista di temporalità, perché la convenzione dura sei anni e non
un anno o due e impegna il bilancio della Regione per ben sei anni
e quindi anche i futuri bilanci pluriennali, e altresì visto che
fra spese della Regione, dirette ed indirette, e quelle che possono
derivare dal Casinò e dalle comunità montane e che sono comunque
indirette si superano i 12-13 miliardi, sarebbe stato meglio che
questa convenzione fosse stata presentata al Consiglio
regionale.
È stata portata solo come presa d'atto, è chiaro che è stata
presentata solo per il discorso della variazione di bilancio però,
ci sembrava logico segnalare questo fatto perché altre convenzioni
di altra natura sono approdate qui e non vedo perché questa ha
utilizzato un circuito diverso.
Président Je déclare close la discussion générale.
La parole à l'Assesseur au budget, aux finances et à la
programmation, Agnesod.
Agnesod (UV) La convenzione, come ha rilevato anche il
Vicepresidente Viérin in conclusione del suo intervento, è di
competenza della Giunta, l'oggetto è arrivato in Consiglio per la
variazione di bilancio che è collegata alla convenzione stessa come
comunicazione.
Sicuramente cercherò di entrare nel merito delle richieste di
chiarimento espresse nella discussione generale che riguardano più
punti dell'atto amministrativo in esame.
Per quanto riguarda le osservazioni che sono state espresse da
Comé, sicuramente le partite riguardano anche quelle a livello
internazionale e non solo quelle a livello di campionato.
C'è da evidenziare la natura diversa dei due contratti e cioè il
contratto Casinò e comunità montane e il nostro che ha natura
promozionale, promozione che parte da quel programma che ci eravamo
dati, di una diversificazione della stessa, quindi la comunicazione
immagine Valle d'Aosta diversificata su più canali.
Noi spendiamo 9 miliardi per la promozione tabellare e non si sa
come avviene per l'industria, ma a maggior ragione per un ente
pubblico come la Regione, il ritorno che ne può derivare, che non è
quantificabile se non a medio-lungo termine dal punto di vista
delle presenze e degli arrivi e tenendo conto di più fattori perché
non è semplice la considerazione da fare sul binomio
promozione-resa
Due partite di incassi vanno alle società che ospitano perché
sono le società in cui c'è la sede di questo ritiro. Per esempio
l'Inter è a Sarre e gli incassi vanno al Sarre, il Parma è a Morgex
e gli incassi vanno a quella Società, la Sampdoria è a Cogne e gli
incassi vanno a quella Società di conseguenza, poiché la Juve è a
Saint-Vincent, gli incassi vanno a quella Società.
Per quanto riguarda la convenzione, noi abbiamo già fatto quello
che veniva proposto dal Consigliere Lattanzi, abbiamo già fatto
questo discorso con gli allenatori di tutte le società valdostane
con i quali abbiamo lavorato negli anni scorsi e continueremo a
farlo.
Credo quindi che quest'indicazione che io ho percepito come un
discorso costruttivo non sia necessaria perché già superata dalla
situazione di fatto. Allenatori di tutte le società
dilettantistiche della Valle d'Aosta con i tecnici della Juventus
stanno lavorando già dall'anno scorso in questa direzione.
Président Est-ce qu'il y a des déclarations d'intention par
rapport à la résolution en question? Je soumets au vote la
résolution présentée par les Conseillers Lattanzi, Frassy et
Tibaldi:
Conseillers présents: 33
Votants: 29
Pour: 29
Abstentions: 4 (Cerise, Fiou, Nicco, Rini)
Le Conseil approuve.
Deliberazione Il Consiglio
Premesso che, ai sensi dell'articolo 42 - primo comma - della
legge regionale 27 dicembre 1989, n. 90 come sostituito
dall'articolo 5 della legge regionale 7 aprile 1992, n. 16, la
legge regionale relativa all'approvazione del bilancio di
previsione della Regione per l'anno 1998 ha autorizzato la Giunta
regionale ad apportare, per l'anno 1998, variazioni di bilancio
mediante provvedimenti amministrativi da comunicare al
Consiglio;
Richiamate le leggi regionali n. 90/1989 e n. 16/1992, nonché la
legge regionale di approvazione del bilancio per l'anno 1998;
Prende atto
della comunicazione della seguente deliberazione della Giunta
regionale:
Oggetto n. 1334 in data 20 aprile 1998: Approvazione dello
schema di convenzione tra la Regione Autonoma Valle d'Aosta e la
"Juventus F.C." per lo svolgimento in Valle d'Aosta dei ritiri
estivi relativi agli anni 1998/2003. Impegno di spesa per i ritiri
1998/2000, nonché variazione al bilancio di previsione e di
gestione 1998 per l'iscrizione di finanziamento a sostegno
dell'iniziativa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK