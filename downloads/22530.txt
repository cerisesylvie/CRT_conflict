Consiglio Regionale della Valle d'Aosta - Oggetto del Consiglio n. 2053 del 13 luglio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2053 del 13 luglio 2006 - Resoconto
OGGETTO N. 2053/XII - Presa d'atto della relazione della IV
Commissione consiliare permanente, allargata ai Capigruppo, sulla
Gestione straordinaria in liquidazione e sulle problematiche
connesse all'andamento della gestione del Casinò di Saint-Vincent.
(Reiezione di due risoluzioni)
Premesso che il Consiglio regionale, con provvedimento n.
1611/XII in data 23 novembre 2005, confermava il mandato alla IV
Commissione consiliare permanente, allargata ai Capigruppo, di
proseguire l'approfondimento sull'insieme delle problematiche
connesse all'andamento della gestione del Casinò di Saint-Vincent,
con particolare riferimento al "Dossier Bo" e alle controdeduzioni
nel frattempo pervenute;
Considerato che il suddetto provvedimento impegnava la
Commissione stessa a riferire al Consiglio, entro tre mesi, le
risultanze del lavoro svolto;
Atteso che la IV Commissione consiliare, allargata ai
Capigruppo, ha ultimato i propri lavori con l'approvazione, a
maggioranza, di una relazione;
Visto che il Presidente della Commissione, con nota dell'8
giugno 2006, ha trasmesso alla Presidenza del Consiglio la
relazione in questione, con la richiesta di iscrizione all'ordine
del giorno della prossima adunanza consiliare;"
Il Consiglio
Prende atto
della relazione conclusiva della IV Commissione consiliare
permanente, allargata ai Capigruppo.
Allegato
(Omissis)
Président
- La parole au rapporteur, Conseiller
Praduroux.
Praduroux (UV)
- La sintesi redatta dagli uffici circa le
audizioni, visto che tutti i colleghi è da molto tempo che ce
l'hanno, la do per letta. Leggo invece le conclusioni, che sono al
punto n. 5, quelle firmate anche dai Commissari che hanno aderito,
questo nell'ottica di risparmiare tempo:
"Il lavoro iniziato dalla IV Commissione consiliare
permanente è proseguito con il mandato ricevuto dal Consiglio
regionale, che aveva approvato una mozione, attraverso la quale
veniva affidato alla Commissione stessa, allargata ai Capigruppo,
l'incarico di completare il lavoro avviato sul "dossier Bo". Si
ritiene anzitutto di mettere in evidenza che, dal punto di vista
delle responsabilità penali, civili ed amministrative non è compito
di questa Commissione trarre delle conclusioni circa eventuali
responsabilità. Va considerato infatti che è in corso l'esame delle
vicende che possono avere rilevanza penale e patrimoniale da parte
della Procura di Aosta, della Corte dei Conti e dell'Agenzia delle
entrate per compiere i necessari accertamenti sulla
materia.
Il lavoro svolto dai Commissari, dai Capigruppo in questi
mesi si è mosso attraverso l'analisi del documento conclusivo
fornito dal liquidatore della "GS" e attraverso le audizioni dei
soggetti già in precedenza elencati. Tale opera di analisi
documentale e di approfondimento in audizione ha consentito di
porre in evidenza una situazione non ben definita e di difficile
ricostruzione a posteriori. Il periodo preso in esame non è
relativo all'intera attività della "GS" e, come riferito in
audizione, il metodo adottato è quello del campionamento casuale,
senza criteri di concretezza né in termini di quantità del
materiale, né in termini di arco temporale considerato, non
rispondente nel suo complesso a criteri di scientificità. Sono
stati presi in esame anni e periodi differenti a partire dal 1999,
senza però adottare una particolare metodologia di lavoro; non è
stato possibile effettuare, a detta del Presidente del Collegio
sindacale e del Rag. Bo, una verifica su tutti i documenti presenti
presso gli uffici amministrativi della "Casinò S.p.a." in parte
sequestrati e in parte non disponibili.
Dall'esito delle audizioni e dalla successiva analisi svolta
in Commissione risulta una mancanza di chiarezza nelle procedure di
gestione adottate dalla casa da gioco, emerge un quadro confuso per
quanto attiene i meccanismi impostati e le azioni di gestione. Si
rileva inoltre che nel corso delle audizioni sono emersi elementi
contraddittori per quanto riguarda le retribuzioni flessibili, le
missioni dei dipendenti, la gestione delle carte di credito
aziendali e dell'ospitalità. Si ritiene tuttavia inopportuno
esprimere valutazioni e giudizi in attesa delle determinazioni
delle autorità degli uffici competenti. Anche in relazione a quanto
sottolineato in precedenza, è possibile ribadire la convinzione
circa la difficoltà di interpretare la realtà che ci è stata
presentata a causa della contraddittorietà delle diverse
versioni".
L'obiettivo iniziale che si era posto con questo lavoro era
quello di far luce su una situazione poco chiara e finora mai
toccata e posta in evidenza. Tale obiettivo risulta raggiunto
grazie all'opera dei Commissari e dei Capigruppo. Il dibattito
consiliare che potrà ora aprirsi sulla base della relazione
presentata ne è la testimonianza più diretta e concreta.
Président
- La discussion générale est ouverte.
La parole à la Conseillère Squarzino Secondina.
Squarzino (Arc-VA)
- Bisogna riconoscere che l'Assessore
Marguerettaz è stato molto abile in tutta questa operazione: è
riuscito a far lavorare per 7 mesi una Commissione regionale
allargata ai Capigruppo su un "dossier" che è apparso esplosivo per
i documenti riportati, per le allusioni a nomi di politici,
sindacalisti, amministratori, che avevano fatto chissà che cosa, ma
che si è poco per volta nel corso delle audizioni un po' sgonfiato.
Questo "dossier" si è rivelato un insieme di informazioni, di dati,
di giudizi parziali e nella maggior parte dei casi contrastanti,
quasi rivisti e corretti dagli interessati chiamati in causa, tanto
che la Commissione, come ha letto prima il collega Praduroux, non
può non concludere... e noi su questo siamo d'accordo, anche se non
abbiamo firmato la relazione, poi dirò perché... non può non
ribadire la convinzione circa la difficoltà di interpretare la
realtà che ci è stata presentata a causa della contraddittorietà
delle diverse versioni.
La Commissione dunque ha lavorato a lungo, ha lavorato bene,
pensando che il suo compito fosse quello di fare chiarezza sui
contenuti del "dossier" e non si è resa conto - o piuttosto se ne è
resa conto via via, ma non ha voluto esplicitare nella relazione
finale questa consapevolezza - che il suo lavoro oggettivamente era
funzionale ad un disegno politico preciso del committente: quello
di far discutere sulla passata gestione del casinò per screditarla,
così da screditare indirettamente non la forza politica - di cui
lui è anche parte -, ma la corrente politica del suo partito che
era responsabile di questa gestione. Secondo obiettivo: quello di
far discutere del passato del casinò, così da distrarre
l'attenzione dalla situazione presente. La Commissione ha discusso
per 7 mesi e in questi 7 mesi si è vista via via la situazione
attuale del casinò ulteriormente aggravarsi: abbiamo visto i
risultati del bilancio, abbiamo visto la necessità della Regione di
ripianare il capitale sociale, abbiamo visto diminuire gli
introiti, abbiamo visto difficoltà di capire dove si voleva andare
a parare. La Commissione ha lavorato bene e, proprio perché su ogni
argomento ha cercato di capire, è giunta a cogliere il nodo
politico dell'intera questione; nodo politico che poi non si è
voluto riportare in relazione. Questo è il motivo per cui non
abbiamo firmato la relazione: perché chiedevamo e abbiamo chiesto
più volte in Commissione di esprimere nelle conclusioni una
valutazione politica. Vi sono diversi relatori della maggioranza
che hanno sottolineato tale discorso...
"dobbiamo valutare, come
dice la Commissaria Squarzino, i risultati di tipo politico in
ordine a questa vicenda"
; ancora - qui è il Consigliere Cesal
-:
"premesso che l'approfondimento della tematica sollevata dal
liquidatore viene portato avanti dalla Magistratura penale e
contabile..."
- e condivido questo -
"...
ribadisce
...
"
- siamo al 14 marzo -
"... che la
Commissione non ha la capacità tecnica e specifica per poter trarre
le giuste e doverose conclusioni in ordine a questa materia e deve
limitarne l'approccio esprimendo delle valutazioni di tipo
esclusivamente politico"
; poi, di fatto, nel momento in cui si
giunge alla definizione delle conclusioni, questo non è più
accettato. Non so quali possano essere le motivazioni, non so se
nel momento della stesura della relazione si era alla vigilia del
Congresso, quindi il collega Cesal magari era più preoccupato - e
lo sarei stata anch'io se avessi avuto quell'appuntamento così
immediato - di cosa doveva succedere al Congresso, di come fare in
modo che al Congresso tutto funzionasse bene, per cui non voleva
utilizzare questo "dossier" come un grimaldello per accentuare
ulteriormente eventuali difficoltà e diatribe all'interno del suo
movimento.
A nostro avviso sul "dossier" va data una valutazione
essenzialmente politica - e cercherò di spiegare perché -, una
valutazione politica sulla genesi del "dossier", sul modo in cui è
stato confezionato, sui fatti presentati, sulla finalità del
"dossier" stesso. Qual è la genesi del "dossier"? Il liquidatore ha
più volte dichiarato, anche su esplicita richiesta dei Commissari,
di aver condotto l'indagine su alcuni anni di attività della "GS",
per espresso mandato dell'Assessore Marguerettaz, egli era
riluttante di fronte a questa richiesta perché esulava dalle sue
funzioni, tanto che solo dopo 2 anni di documentate e pressanti
richieste di informazioni ha iniziato il suo lavoro. Il Rag. Bo il
2 marzo ha detto:
"non ero convinto di fare questa relazione,
l'ho scritto che esulava dai compiti di un liquidatore..."
.
Ancora:
"... ho spiegato che questa relazione non era nei
compiti del liquidatore, l'ho interpretato come un incarico che non
mi competesse, ho pensato che non fosse mio dovere fare una
relazione su queste cose, ritenevo che non fosse da dare a me
quell'incarico..."
, aggiungendo lui quello che dirò dopo io: la
Regione può controllare tranquillamente tutto quello che capita al
casinò, non ha bisogno di passare dal liquidatore. Non voleva
farlo, non rientrava nei suoi compiti, è una scelta noi diciamo
"spintanea", dettata dall'Assessore.
Chiediamoci perché l'Assessore ha bisogno di questo "dossier".
L'Assessore ha detto in Commissione che ne aveva bisogno, perché
aveva necessità di informazioni su una serie di procedure,
meccanismi, compensi - come i "benefits" -, come se l'azionista
principale non avesse accesso a tutte le fonti di informazione,
come se non fosse informato passo passo di quanto stava accadendo
dalle persone a cui l'azionista ha affidato la gestione della casa
da gioco! L'azionista aveva bisogno del liquidatore per sapere come
funzionano i "benefits" e le retribuzioni flessibili? Forse non era
a conoscenza di fatti, di episodi di dubbia amministrazione? Forse
non aveva la possibilità di conoscere direttamente, tramite la sua
presenza nell'Assemblea dei soci del casinò, proprio quelle
irregolarità su cui voleva indagare? Fra queste i "benefits", su
cui il "dossier Bo" insiste in modo particolare. Nella riunione
dell'Assemblea dei soci del 30 giugno 2004 è scritto che si invita
l'Assemblea a rivedere l'intera politica dei "benefits" nei
confronti dei dipendenti della casa da gioco; siamo nel 2004, le
richieste andavano dal 2003 e anche nel 2005 continuano ancora,
quindi era proprio necessario nel 2005 incaricare il liquidatore di
fare un'indagine approfondita sull'argomento? La procedura, lo
strumento usato per avere informazioni quindi è perlomeno
dubbio.
Ugualmente non sono chiari i motivi per cui alla fine il
liquidatore accetti di stendere un "dossier" dopo 2 anni di
richieste continue, di sollecitazioni pervenute dall'Assessore; un
"dossier" che nasce su "input" preciso dell'Assessore e che indica
gli ambiti di indagine, tanto che il liquidatore accetta, però
anche lui non ne è convinto. Si rendeva conto di avere a che fare
con dati anche un po' esplosivi, infatti dice:
"condurre questo
tipo di indagine avrebbe potuto espormi a critiche da parte degli
indagati"
e il suo ruolo di inquisitore poteva trasformarsi in
ruolo di inquisito. Perché accetta allora, qual è il "do ut des"?
Questo non è emerso ed è sicuro che vi sia un "do ut des" di
documenti, perché, come i Commissari hanno avuto modo di
sperimentare, il liquidatore era venuto in possesso di documenti
verbali della Commissione che non doveva avere! Questo liquidatore
non è stato capace di dire l'origine di tali verbali:
"sono
arrivati per posta"
; una persona così competente che è in grado
di analizzare anni di Gestione straordinaria del casinò, che è in
grado di "fare le pulci" a tutti i documenti dei collegi sindacali
e del bilancio, su questo punto è reticente, non si ricorda e,
quando gli chiediamo di darci il protocollo di questa posta,
risponde:
"questa è una cosa di ufficio e poi noi non teniamo
tali protocolli".
Non si capisce quindi perché abbia accettato
questo incarico. Noi meno ancora capiamo - questo doveva dire la
Commissione - perché l'organo politico, pur avendo accesso a tutte
le informazioni, ha richiesto all'organo tecnico di proporre tale
indagine; possiamo solo raccontare il contesto in cui questo si
svolge. Le richieste di "dossier" iniziano nel 2003: cambio di
Giunta, nuovo Governo, nuovo Assessore alle finanze che, guarda
caso, appartiene ad una corrente politica diversa da quella a cui
faceva riferimento il responsabile della "GS". Eravamo a conoscenza
di diatribe, di "malaise" nel movimento di maggioranza assoluta,
forse questo è uno dei segni. Allora come mai... non capiamo... o
forse capiamo fin troppo bene "leggendo" il contesto... come mai
sorge all'improvviso all'azionista, rappresentato in questo caso
dall'Assessore Marguerettaz, l'esigenza di avere alcune
informazioni che erano reperibili in documenti in possesso di
responsabili amministrativi dello stesso Assessore. Il "dossier"
quindi nasce non come elemento conoscitivo per conoscere una
situazione, ma come strumento politico.
Secondo punto su cui va fatta una valutazione politica: come è
stato predisposto il "dossier". Abbiamo visto che il Rag. Bo, pur
restio, acconsente... suo compito però non è dare una descrizione
chiara, esaustiva e generale sulle modalità di gestione del casinò
o sui meccanismi di retribuzione; se lo avesse voluto fare, avrebbe
descritto, ad esempio, come sono nati i "benefits", come sono stati
applicati, come si sono modificati nel tempo, avrebbe fatto una
relazione descrittiva indicando le irregolarità eventualmente dei
vari momenti e se queste irregolarità erano state individuate e se
si era espressa la volontà di modificarle, ma l'obiettivo non era
questo. Nella maggioranza è emerso che sono state evidenziate solo
le cose richieste e il liquidatore è talmente consapevole che non
si possa chiedergli completezza di informazioni che "mette le mani
avanti" e dice:
"ho scelto le informazioni in modo casuale"
,
lui utilizza la parola "campionatura", poi su questa campionatura
la Commissione si è giustamente soffermata e ha fatto evidenziare
che non era un campione, perché ha un significato diverso. Prendere
dei fatti quali campioni di una situazione indica aver presente
tutta la situazione, individuare di ogni situazione alcuni fatti
rappresentativi, ma spiegando i criteri con cui viene fatta la
selezione. Qui i criteri ci sono, ma sono casuali, lo dice
chiaramente nella sua relazione:
"la presente relazione in ogni
caso è solo il frutto di un'indagine parziale non inerente ai
compiti del liquidatore"
, poi scrive nel preambolo:
"la
presente relazione è comunque subordinata e inficiata..."
-
sapete cosa vuol dire "inficiare"? -
"... dalle seguenti
precisazioni: i fatti presi in esame sono frutto di una ricerca a
campione"
. Quando gli chiediamo come è fatto il campione lui
risponde:
"sono andato a prendermi le informazioni di cui ero
sicuro, che nessuno poteva confutarmi, quindi sono andato a
scegliere "fiore per fiore" le cose che, data la mia conoscenza
approfondita del sistema e del contesto casinò, già conoscevo"
.
Nel "dossier" lui è consapevole che i dati presentati sono casuali
e che possono inficiare... e dice chiaramente:
"sono andato a
vedere quello che sapevo già andando a "pescare" nei "benefits"...
ho ritagliato dal cumulo di informazioni a cui potevo attingere i
fatti che non potevano essere messi in dubbio"
, perché in caso
contrario ne sarebbe andata della sua onorabilità, poi lo precisa
chiaramente il 2 marzo. Ha quindi scelto fra le tante informazioni
quelle che conosceva, sulla cui veridicità era sicuro, tralasciando
tutte le altre, ma in questo modo ammette di aver dato della realtà
una visione distorta. Focalizza uno o due episodi e tralascia tutte
le altre informazioni, che potrebbero contrastare del tutto o in
parte con quanto messo nei documenti riportati, come gli fanno
osservare i diretti interessati auditi in Commissione. Finalità del
documento: non è un "dossier" conoscitivo, ma un "dossier" di tipo
politico, fatto per rispondere ad un "input" politico e non per
dare elementi di conoscenza.
Qual è poi il contenuto del "dossier"? Il "dossier" si presenta
come un documento esplosivo, così lo descrive la stampa, la famosa
stampa di cui si parlava ieri, prima ancora che il Consiglio possa
averlo fra le mani. Ma non era un documento riservato di cui
l'Assessore aveva bisogno? Non doveva il politico avere
informazioni tramite questo documento? Come mai un documento
indirizzato all'Assessore è in possesso della stampa e divulgato
dagli organi di informazione prima che il Consiglio ne prenda
visione? Chi lo ha dato alla stampa? Il proprietario di quel
"dossier" è il committente, fate voi, io non dico altro! Il
documento si dice che è esplosivo perché denuncia irregolarità,
anomalie di carattere amministrativo, contabile e fiscale nei
compensi, nei "benefits" e retribuzioni flessibili, sulle modalità
di gestione, come indica chiaramente la conclusione della
Commissione consiliare. Chiaramente nei fatti presentati...
risultano fatti gravi, che però contemporaneamente sono contrastati
da altre versioni. Non entro nel fatto di quelle irregolarità di
cui si occupa il Tribunale, la Magistratura, il Tribunale
contabile, questo non era compito della Commissione e non è compito
nostro analizzare tali elementi. Qui ci sono fatti gravi che però
altri interessati contraddicono; ad esempio, è denunciata
un'erogazione di finanziamenti a fondo perduto dalla "GS" alla
"STV", il Rag. Bo dice:
"questa è una cosa molto grave"
, la
"STV" dice:
"questo è previsto nell'accordo fatto"
, però il
Rag. Bo aggiunge:
"non risulta nessuna voce copertura per
perdite alla STV"
; quindi i soldi sono stati dati, per qualcuno
in forza di un accordo, per altri non è così, non è un accordo
chiaro comunque se non appare da documenti contabili.
Le retribuzioni flessibili introdotte dal Dott. Ramojno in
seguito ad uno studio commissionato alla società "A.I.
International"... allora quelle percepite in denaro dovevano essere
assoggettate a contribuzioni e ritenuta fiscale, quindi dicono che
le cose avvengono così, ma il Rag. Bo non trova nessuna
giustificazione in atti deliberativi della "GS", quindi su questo
aspetto vi sono delle cose contrastanti! Così pure l'uso delle
carte di credito aziendale: alcuni dicono solo per motivi
aziendali, altri dicono che anche l'uso personale è consentito,
però dopo l'importo è detratto. Noi su queste cose avremmo voluto
come Commissione far incontrare quelli che presentavano elementi
contraddittori, ma abbiamo anche pensato che in questo modo sarebbe
andato "alle calende greche" e poi sarebbero state necessarie
competenze specifiche, aiuti ed esperti contabili, per cui non
valeva davvero la pena, anche perché ad un certo punto la
Commissione ha capito qual era la finalità essenziale del "dossier"
e ha ritenuto opportuno non andare ad approfondire ulteriormente
questi dati.
Rispetto ai contenuti, diciamo che non si è riusciti a valutare
come veri e inconfutabili tutti i dati presentati dal "dossier",
questo la Commissione lo ha fatto, ma è chiaro che, dal punto di
vista politico, dobbiamo sottolineare che ci sono state sicuramente
delle irregolarità: se la Corte dei Conti indaga, se l'Agenzia
delle entrate indaga, se alcuni dirigenti sono stati licenziati,
sicuramente qualche irregolarità c'è stata. In molti casi la
gestione è stata allegra, superficiale, pasticciona, non chiare le
regole per le ospitalità dei politici, dei dirigenti, non chiaro
l'utilizzo del vuoto per pieno, qui vi sono interpretazioni
contrastanti, non chiare le regole precise per i viaggi di
istruzione e di aggiornamento. Una cosa è sicura: vi sono state
pressioni da parte del "CdA" per l'assunzione di personale. Sembra
che vi sia in quel di Saint-Vincent un falegname così bravo e
competente che vengono addirittura allontanati nella logica dello
"spoil system" i dirigenti che hanno commesso l'errore di non
assumere quel famoso falegname. È emerso anche che le relazioni del
Collegio dei revisori, le consulenze da parte di società di
analisi, accreditamento di bilanci non sono poi così attendibili,
questo è il problema! Se abbiamo visto criticare a più riprese le
relazioni dei collegi dei revisori dei conti, le consulenze da
parte delle società di analisi, in questi documenti contabili si
riescono a nascondere delle contabilità di somme di non chiara
provenienza e irregolarità che il liquidatore pare aver scoperto,
eppure sono documenti che il Consiglio approva!
Perché non si è riusciti ad arrivare a conclusioni certe e
inconfutabili? Forse è dovuto al fatto che il "dossier" non ha
questa finalità, perché altra è la sua finalità e qui l'ultima
annotazione: a nostro avviso, va data una valutazione politica
sulla finalità del "dossier", quest'ultimo non è stato confezionato
come documento di conoscenza di una situazione, ma per offrire
elementi di scelte politiche all'Assessore. È emerso un quadro tale
per cui l'Assessore ha potuto motivare il cambio del "CdA",
motivare il licenziamento del Direttore generale, affermare che
adesso a comandare il casinò è la sua corrente politica e non
l'altra. È servito per concentrare l'attenzione del Consiglio sul
passato e non sul presente del casinò, come ho detto prima; è
servito per dimostrare che la gestione pubblica del casinò ingenera
problemi e quindi suggerendo per converso che è migliore la
gestione privata; è servito come strumento di lotta politica
all'interno dell'"Union". Brutta pagina politica che vede l'uso di
competenze amministrative per portare avanti la lotta all'interno
di un partito, cioè si piega la trasparenza amministrativa a
strumento di pressione e di lotta all'interno del proprio
movimento!
Président
- La parole au Conseiller Rini.
Rini (UV)
- Non ho partecipato ai lavori della IV
Commissione e prendendo solo atto di quanto contenuto nella
relazione credo non si possano trarre delle conclusioni per quanto
concerne la Gestione straordinaria, tanto meno trarre delle
conclusioni circa eventuali ipotizzate responsabilità, compito che
non spetta certo a questo Consiglio, ma eventualmente alla Procura,
alla Corte dei Conti, all'Agenzia delle entrate, che hanno ricevuto
la documentazione e che potranno svolgere meglio di chiunque altro
gli accertamenti di loro competenza. Ho letto la relazione e
l'intero "dossier" predisposto dalla Commissione e mi sono fatto
l'idea che l'obiettivo che si pensava di ottenere, immagino quello
di fare chiarezza, non sia stato centrato, mi pare anzi che a
confusione si sia aggiunta altra confusione. Sono state fatte delle
campionature casuali, esistono molti elementi contraddittori e
l'aver preso in esame solo un limitato periodo di gestione non può
dare un quadro completo e fedele della situazione, per cui credo
che non saremo in grado di esprimere delle serie valutazioni e
giudizi finché non si conosceranno le determinazioni delle autorità
e degli uffici competenti preposti. Il nostro compito in questo
momento non è quello di trarre delle conclusioni e trovare ad ogni
costo dei colpevoli da condannare, ma piuttosto di prendere
coscienza che le entrate del casinò stanno diminuendo, cercare le
cause e mettere in atto le strategie necessarie al rilancio della
casa da gioco, che è stata soprattutto in passato un punto di
riferimento economico di primaria importanza per l'intera Regione
viste le ricadute che si riflettono anche sui nostri bilanci; punto
di riferimento anche per quanto riguarda il turismo, l'impiego di
manodopera e l'indotto che esso crea.
Sulla casa da gioco si sono riempite quintali di pagine, si è
detto di tutto e di più, ma negli ultimi 13 anni, da quando sono
presente in quest'aula non ho mai sentito parlare da parte delle
forze di maggioranza di una concreta volontà di privatizzazione:
nei primi 10-11 anni dal 1993 la privatizzazione era impraticabile,
in quanto vi era il problema del contenzioso che tutti ben
conosciamo; negli ultimi anni, quando questa via poteva essere
praticata, la scelta è stata un'altra. Recentemente l'Assessore
alle finanze ha annunciato la possibile privatizzazione del casinò.
Sono andato a leggermi tutti i vari ultimi programmi di Governo, i
vari programmi elettorali, gli atti e gli indirizzi congressuali
del movimento a cui appartengo, può darsi che mi sia sfuggito, ma
non ho trovato in nessuna parte dei riferimenti alla volontà di
privatizzazione, anche in occasione delle numerosissime iniziative
consiliari che andavano in tal senso... ripeto in questi anni
sarebbe stato possibile la privatizzazione, l'Assessore
Marguerettaz in particolare ha sempre dimostrato di essere
contrario e ha fortemente difeso la gestione pubblica. Non voglio
ripetermi, ma la gestione attuale non sta producendo i vantaggi che
ognuno di noi si auspica ed ora che la gestione privata è meno
appetibile improvvisamente a sorpresa l'Assessore cambia idea e
lancia l'idea della privatizzazione, cosa che andava forse fatta
prima senza aspettare che gli introiti diminuissero. Non era meglio
e più utile alle sorti del casinò lavorare sul concreto, piuttosto
che spostare l'attenzione su nuovi assetti gestionali e portare
avanti il piano di sviluppo con gli opportuni e necessari
investimenti? È ovvio che un qualsiasi imprenditore che voglia
gestire un'azienda, valuti la situazione della stessa e sia
disposto a pagare di più se la stessa è sana e se le previsioni
sono buone, ma oggi non sono queste le condizioni della nostra casa
da gioco. Tornando poi all'improvvisa svolta preconizzata
dall'Assessore, fra l'altro non annunciata e discussa in questo
Consiglio e fatta a sorpresa in una sede congressuale, devo
ammettere che sono rimasto sconcertato. È forse anche una questione
di metodo e di poco rispetto degli altri. Non vorrei che queste
"fughe in avanti" abbiano lo scopo di far dimenticare la critica
situazione attuale. Non sarebbe forse stato meglio cercare tutti
insieme la soluzione migliore per mettere in solidità la casa da
gioco, in modo che la stessa possa avere un valore maggiore, che
possa pesare su un'eventuale trattativa? Immagino che l'Assessore
abbia prospettato la privatizzazione dopo aver fatto tutti i
doverosi approfondimenti e abbia agito di conseguenza, avendo in
mente anche le fasi che dovrebbero seguire, per cui gradirei sapere
dallo stesso: quale procedura sarebbe seguita per l'affidamento e
se la stessa ci metterebbe al riparo da eventuali futuri
contenziosi; quali saranno o potranno essere le condizioni che
regoleranno il contratto di concessione; chi si prenderà in carico
gli investimenti necessari destinati all'ammodernamento della
struttura; chi andrà a dire ai rappresentanti di categoria che
circa 300 dipendenti potrebbero avere il posto di lavoro a rischio?
È ovvio che un gestore privato per ottimizzare in ricavi non esita
a ridurre il personale che risulta in esubero, come fra l'altro
evidenziato dallo studio condotto da "Finaosta".
In conclusione credo sia utile evitare le "fughe in avanti" e i
"salti nel buio", soprattutto se non si è più che sicuri di
centrare l'obiettivo, che sia utile discutere dell'argomento in
modo approfondito e serio, coinvolgendo tutto il Consiglio, prima
di fare una scelta così importante e, se si vuole realmente
arrivare alla privatizzazione, sia utile mettere in atto tutte le
possibili strategie che possono riportare il casinò ai livelli che
merita, onde incrementare gli introiti e mantenere i livelli
occupazionali vicini a quelli attuali. Per finire sono convinto che
la privatizzazione possa dare dei buoni frutti, ma che possa essere
fatta solo dopo il rilancio dell'azienda e delle serie analisi e
riflessioni, con un confronto aperto e leale con le parti
interessate, con tutte le forze politiche e soprattutto in questa
aula, che dovrebbe essere sempre la sede naturale per delle scelte
importanti qual è quella che può cambiare in meglio o in peggio il
futuro della casa da gioco e, di conseguenza, quello di tante
famiglie valdostane, in particolare della stessa Regione.
Président
- La parole au Conseiller Tibaldi.
Tibaldi (CdL)
- Non pensavo di partecipare stamani a una
sessione supplementare del Congresso dell'"Union Valdôtaine", mio
malgrado mi trovo in questa assise e sento che ci sono ancora delle
doglianze su alcune affermazioni dell'Assessore. Ci fa piacere,
come accade con le luminarie natalizie, che ogni tanto qualcuna
cominci ad accendersi e dica che forse il privato è meglio. A
distanza di anni qualcuno comincia a recepire, anche se
timidamente, il messaggio.
Vorrei tornare al problema nodale per il quale siamo qui, ovvero
il "dossier Bo", le risultanze di un esame di Commissione allargata
che è stato fatto in questi mesi. Innanzitutto sono numerose e
consolidate negli anni le iniziative che il gruppo consiliare di
"Forza Italia" prima e "La Casa delle Libertà" poi ha fatto sulla
materia del casinò, andando a toccare argomenti di tutti i tipi,
evidenziando delle situazioni di disagio e di gestione disinvolta,
denunciandola in quest'aula, spesso con lo scherno di coloro che ci
rispondevano relativamente a queste vicende. A distanza di anni non
dico che è una soddisfazione, perché di fatto questa è una
preoccupazione; a distanza di anni vediamo che diverse delle nostre
denunce hanno trovato sostanza in quello che è stato chiamato il
"dossier Bo", in quella relazione che è stata commissionata qualche
tempo fa; di conseguenza, c'è un filone di verità in tutto quello
che dicevamo sulla base di informazioni più o meno circostanziate
che ci venivano riferite di quello che stava accadendo lì dentro.
La realtà che è emersa è drammatica, perché se negli anni '70 in
Sicilia si consumava il "sacco di Palermo", a fine anni '90 a
Saint-Vincent si è consumato il "sacco di Saint-Vincent", ovvero
dove c'era una montagna di denaro chi più, chi meno ne ha
approfittato in quantità industriale e questo penso sia emerso non
solo dalle nostre iniziative, interpellanze, interrogazioni che
abbiamo proposto, che sono state confermate anche con delle
risposte da parte dell'Assessore Marguerettaz, perché già solo le 2
interpellanze che abbiamo proposto nel maggio 2005 sui "benefits"
hanno trovato nelle sue risposte delle conferme importanti...
conferme che poi sono sfociate in un atto doveroso; chiunque di noi
fosse stato al suo posto avrebbe dovuto come minimo incaricare
qualcuno di fare qualcosa, perché qui oggi sento dire - mi
riferisco al Consigliere Rini -: "ad ognuno il suo ruolo, cioè le
indagini devono farle gli organi competenti e allora rinviamo alla
Magistratura ordinaria, a quella contabile il loro compito,
all'Agenzia delle entrate...", ma la politica cosa fa in questa
Regione? La politica ha abdicato al suo ruolo? Qui sembra quasi che
vi sia la paura di affrontare i propri ruoli. Che ci stiamo a fare
qui se non siamo capaci di renderci consapevoli di quello che è
successo, o che stava succedendo e che magari succede ancora, se
non siamo neppure capaci di decidere? Tanto vale che questo organo
venga azzerato.
Visto che l'articolo 8 o l'articolo 9 della legge n. 88/1993,
istitutivo della "GS", conferisce alla Giunta regionale un potere
di controllo e anche di intervento, è bene che questo controllo e
questo intervento, se non sono mai stati esercitati, vengano
esercitati, perché ci sono anche dei periodi prescrizionali
quinquennali che decorrono e poi rendono impossibili determinate
azioni di responsabilità nei confronti di coloro che si sono
macchiati di gravi responsabilità. Chiediamo allora come gruppo
consiliare innanzitutto che la politica in Valle d'Aosta - visto
che da più parti si dice che la politica non esiste, ed è vero, non
esiste -, se esiste, dia un segno e dia il segno di esistere, nel
senso di saper decidere qualcosa, altrimenti siamo daccapo! Ben
venga allora la decisione di un Assessore, condivisa dalla Giunta e
invocata dal nostro gruppo, di individuare qualcuno che faccia una
forma di approfondimento, che a nostro avviso è ancora
insufficiente, ma ci doveva essere comunque un primo passo,
altrimenti la maggior parte di voi qui vuole abdicare alle proprie
funzioni... e per le quali è stato eletto dal popolo in
quest'aula.
In questi anni si sono verificati dei fatti gravi, che nel
momento in cui si discuteva dei bilanci... e il collega Rini è
stato testimone di queste vicende... sono stati approvati alla
quasi unanimità e, nonostante le situazioni denunciate, i deficit
ripianati dalla Regione... ovvero dalla Comunità valdostana non
c'era mai nessuna parola che emergeva. Adesso tutti dicono che
forse qualcosa non funzionava, che c'è stata un po' di confusione,
che a confusione si aggiunge confusione, ma allora vogliamo
decidere qualcosa o non vogliamo decidere niente? I fatti che sono
stati rilevati, senz'altro sulla base di un'indagine a campione che
difetta di scientificità e di metodo... ma sono fatti che sono
notori, lo sanno tutti cosa si è consumato lì dentro, lo hanno
scritto anche i giornali! Il Consigliere Dario Frassy ed io siamo
stati querelati per diffamazione e poi prosciolti perché abbiamo
osato dire delle cose che erano scomode per qualcuno. I fatti del
2002, gli scandali dei ritiri, dell'ospitalità dei giornalisti e
delle mostre, che hanno una loro connotazione di gravità che adesso
è oggetto di indagine della Magistratura, sono molto meno gravi di
quello che invece è stato rilevato in questo "dossier".
Presidente Caveri e Assessore Marguerettaz, visto che siete i
due principali interlocutori politici, nonché decisori, voi avete
il dovere di decidere qualcosa, sulla base di quanto è emerso dal
"dossier Bo", con tutti i limiti con i quali il rag. Bo lo ha
fatto; poi in Commissione ha riconosciuto di aver accettato
"obtorto collo", non essendo quello il suo ruolo, ma che sia o non
sia il suo ruolo i soldi li ha percepiti anche in maniera sonante,
perché conosciamo i suoi emolumenti... di conseguenza, se un
Assessore o la Giunta ti dice: "fai un approfondimento", grazie per
averlo fatto, grazie per aver portato questa relazione all'esame
del Consiglio. Noi diciamo che non è sufficiente, perché, come
gruppo "La Casa delle Libertà" avevamo proposto una Commissione di
inchiesta. Per fatti meno gravi nel 2002 è stata fatta una
Commissione di inchiesta che ha fatto un lavoro anche pregevole, ma
non si fa per quello che è successo alla "GS" del casinò, ma questa
è una follia! È stato invece inventato uno strumento mostruoso: la
IV Commissione allargata ai Capigruppo che ha passato le prime 2
sedute per mettersi d'accordo sulle metodologie di funzionamento,
su quanto pesavano i voti e su come questi voti dovevano essere
conteggiati per fare, se ne fosse presentata l'eventualità, la
valutazione della maggioranza. Siamo arrivati a questi punti,
perché è stata studiata una soluzione che si è dimostrata
assolutamente inadeguata ad addivenire a delle conclusioni che
fossero concrete. Lo citava prima chi mi ha preceduto: sono stati 7
mesi laboriosi che sono di gran lunga superiori ai 90 giorni
preventivati e in questi 7 mesi non è che si siano avuti lumi
particolari. Darò poi lettura di una relazione che abbiamo
condiviso assieme al collega Frassy, io membro della IV
Commissione, entrambi partecipi dei lavori.
I fatti sono gravi, perché in questi anni abbiamo vissuto
fenomeni come l'aumento vertiginoso delle retribuzioni flessibili
dei dirigenti dal 1997 in avanti a fronte di un decremento
sensibile dei proventi di gioco e della clientela. Non esiste alcun
principio economico, perlomeno logico e sostenibile, che vede
premiare i dirigenti in maniera più che proporzionale a fronte di
risultati aziendali in costante caduta. Domande che più volte
abbiamo reiterato ai nostri interlocutori in Commissione, abbiamo
anche chiesto se c'era un avallo politico su una scelta di questo
tipo, perché c'è una deliberazione della Giunta del 1994 che su
determinate decisioni il Presidente doveva dire "sì" o "no"
all'epoca... risposte vaghe, risposte che non hanno soddisfatto le
nostre esigenze di chiarezza e di conoscenza, ma lo capisce un
bambino: come fai a premiare una classe dirigente o amministrativa
di vertice quando i risultati sono in costante calo? Vorrei
ricordare che nel 1999 i contribuenti valdostani non se ne sono
accorti perché non hanno pagato direttamente loro, ma hanno messo
quasi 40 miliardi di lire per ripianare i deficit di bilancio della
"GS" con legge speciale passata in quest'aula! Adesso sento
qualcuno che ha partecipato e ha votato silenziosamente, secondo
una disciplina di partito, tutti questi bilanci che osa dire: "io
dissento, non sono d'accordo". Non voglio entrare nel merito, ma la
contraddizione dà fastidio alle orecchie.
Abbiamo visto l'ospitalità di "STV", anche lì ripianata sulla
base di un accordo intersocietario, si ospitavano tutti e il
contrario di tutti in questa "brasserie", potevano andare a
mangiare quelli che facevano parte di una determinata corrente di
amicizie, però lì andavano tutti senza alcun problema e c'è anche
qui chi ne ha approfittato. Le missioni aziendali sono state
occasione di vacanza per dirigenti, dipendenti o funzionari,
presupponevano una relazione e invece non c'è uno straccio di
relazione, se non una, che è stata allegata nel "dossier", che era
meglio forse che non venisse presentata, perché è una mezza
paginetta, che la scuola elementare faceva più bella figura a
fronte di quella che è stata impropriamente denominata relazione!
Vi sono le carte di credito aziendali che sono state utilizzate per
fini personali, per acquisti di mezzi tipo telefonini o altro,
"benefits a go-go". Questo è un po' lo spaccato di una situazione,
adesso non voglio entrare in altri dettagli perché per 7 mesi
abbiamo fatto indigestione di certe situazioni, che comunque non
creano credito né alla "GS", che allora gestiva, né alla Giunta,
che aveva questi poteri di controllo ai sensi della legge n.
88/1993.
Vi sono - e dissento da quanto ha detto prima la collega
Squarzino - delle motivazioni politiche alla base della scelta di
individuare un liquidatore che dovesse fare un relazione, ma è
naturale che vi devono essere delle motivazioni politiche, ci
mancherebbe che il liquidatore di sua spontanea volontà andasse ad
intraprendere la via di una relazione di indagine di questo tipo! È
naturale che qualcuno glielo dovesse dire, ma proviamo ad
immedesimarci nel ruolo della Giunta o dell'Assessore: chi di noi
non lo avrebbe fatto a fronte di questi fatti? Ma non basta avere
le motivazioni politiche per conferire un incarico a fare qualcosa,
ci vogliono le soluzioni politiche e noi insistiamo perché la
politica dia delle soluzioni; quindi, Assessore Marguerettaz, va
bene cominciare, ma va meglio finire! Non basta arrivare a questo
punto, non basta fermarsi alle risultanze che oggi sono state
presentate, anche perché sulle risultanze abbiamo qualche obiezione
da segnalare: la IV Commissione allargata ai Capigruppo, in quanto
soggetto inadeguato ad espletare questa funzione, ha incontrato non
poche difficoltà nell'espletamento del mandato conferitole dal
Consiglio il 23 novembre 2005, il lavoro di approfondimento delle
anomalie rilevate nella relazione del liquidatore della "GS" del
casinò si è rivelato alquanto sommario e altrettanto approssimative
sono le conclusioni alle quali perviene l'organismo che è stato
deputato a tale compito così delicato. La decisione della
maggioranza del Consiglio regionale di non istituire un'apposita
Commissione di inchiesta, come dicevamo, ex articolo 21 del
Regolamento interno, o in alternativa la mancata attribuzione di
questi poteri alla IV Commissione allargata ai Capigruppo è stata
la causa principale dell'impossibilità di effettuare per noi
un'indagine organica e completa sulle criticità e sulle
irregolarità segnalate nel "dossier" redatto dal Rag. Bo. Il tempo
a disposizione è stato ampiamente superato rispetto a quanto
previsto dalla risoluzione del Consiglio, quindi ha permesso
unicamente di procedere alle audizioni dei singoli soggetti che
sono stati di volta in volta chiamati o menzionati nel "dossier" e
ha consentito una mera raccolta sequenziale di informazioni,
deduzioni, giustificazioni ai loro rispettivi operati. Noi più
volte abbiamo rilevato l'esigenza di procedere ad un'audizione in
contraddittorio fra le parti, perché quello che diceva il Rag.
Trentaz era contraddetto da quello che diceva in ipotesi il Dott.
Ramojno. Se però sentiamo in sequenza prima l'uno e poi l'altro,
l'uno sostiene "bianco" e l'altro sostiene "nero", senza avere la
possibilità di avere un esame incrociato fra le rispettive
posizioni è naturale che non puoi formarti un'idea complessiva più
coerente e veritiera sul fatto. L'esame incrociato oggi avviene
anche fuori dalle aule giudiziarie proprio per avere un confronto
fra le parti; il confronto sullo stesso argomento permette di avere
una visione più immediata e lucida del fatto. È naturale che non
potevamo confrontare con immediata cognizione le singole posizioni
per rinvenire l'attendibilità o meno delle anomalie di volta in
volta denunciate, quindi questa impossibilità di fare il
contraddittorio fra le parti... è stata purtroppo recisamente
impedita dai colleghi della maggioranza in seno a questo organismo.
Questo è stato un primo "stop": oltre non andiamo, sentiamoli in
sequenza come tanti piccoli pappagallini che recitano la loro
parte... è naturale che le parti non sono collimanti! Grazie quindi
alla maggioranza consiliare per non avere avuto questa sensibilità,
o almeno non aver dimostrato la volontà di voler approfondire tutte
le anomalie emerse nel "dossier"... l'azione ispettiva di questo
organismo è stata vanificata e i nostri approfondimenti si sono
notevolmente limitati.
La complessità delle situazioni analizzate, visti i molteplici
aspetti amministrativi, giuridici, contabili, fiscali e
previdenziali che esse rivestivano, meritava l'ausilio di una
società di revisione, cioè non abbiamo delle competenze così estese
di carattere giuridico, economico, contabile, commercialistico per
poter addivenire a una conclusione precisa dei fatti e delle
responsabilità addebitabili a qualcuno, quindi una società di
revisione poteva ampliare il raggio di esame su tutto il periodo di
vigenza della "GS", cioè dal 1994 al 2002, ma soprattutto accertare
la veridicità e l'entità delle anormalità denunciate nel "dossier",
che era il nostro compito. Anche la proposta di nominare una
società di revisione - da noi formalizzata come quella di fare
l'esame incrociato - ha incontrato vivaci obiezioni da parte della
maggioranza che, forte dei propri numeri, l'ha neutralizzata. La
presenza di un Capogruppo come il Consigliere Cesal che, bastava
"alzasse il ditino contro", pesava 18 punti all'interno della
Commissione ci indica che questa Commissione era stata strutturata
per fare in modo che si potesse andare fino a un certo punto, ma
oltre l'accesso era vietato.
Il "dossier Bo" offre lo spunto per numerosi approfondimenti
che, esulando dai compiti del liquidatore, richiedevano un'attività
di indagine interna da realizzare tempestivamente. Tale bisogno non
è stato soddisfatto malgrado il liquidatore avesse ricevuto un
preciso "input" politico al fine di fare chiarezza sulla gestione
della "GS" relativamente a quelle anomalie di carattere
amministrativo, contabile, fiscale, previdenziale che possono
evidenziare eventuali profili di responsabilità. Questo è l'"input"
politico che conferì l'Assessore a suo tempo. Benché lo stesso
liquidatore, presentando la relazione agli amministratori regionali
li avesse esortati ad affidare il compito di un'indagine completa e
accurata ad una società di revisione o a un esperto di indagini
societarie, ciò non avvenne mai.
Le audizioni svolte dalla IV Commissione allargata ai Capigruppo
e i documenti raccolti non hanno consentito una conoscenza più
estesa delle situazioni anomale denunciate nel "dossier". Se da un
lato la relazione del liquidatore si è fondata su un'indagine a
campione, unico sistema oggettivamente utilizzabile non potendo
disporre di tutti i documenti - gli è stata obiettata la
possibilità di accedere a determinati fascicoli da parte degli
organi competenti -; dall'altro, la metodologia adottata dalla IV
Commissione allargata ai Capigruppo si è limitata, per volontà
della maggioranza, a una rilettura superficiale dei dati e delle
situazioni riferite nel "dossier" con un eccesso di circospezione,
che pare trovare spiegazione nella sola necessità di non portare
alla luce ulteriori anomalie che potessero compromettere la
posizione personale e professionale di qualche amministratore in
carica o ex, di qualcuno che era preposto al controllo, oppure
ancora di qualche dipendente. L'analisi svolta dalla IV Commissione
e le conclusioni alle quali è pervenuta quindi sono superficiali e
non aggiungono alcun nuovo elemento a quanto già conosciuto. Questo
organismo speciale ha esaurito il suo mandato con un nulla di
fatto, venendo meno all'obiettivo prefissato dal Consiglio; siamo
rimasti ad "accarezzare" la superficie della questione, non avete
avuto il coraggio di andare oltre.
La relazione conclusiva propone paradossalmente una sorta di
inversione dei ruoli, dove il "dossier Bo" figura come un documento
parziale redatto da un professionista che ha agito contro la
propria volontà secondo un metodo - la campionatura - privo di
oggettività e di scientificità, che ha prodotto dati sommari e non
attendibili. Noi la respingiamo al mittente questa considerazione,
per contro le controdeduzioni effettuate da coloro che si sono
avvicendati nelle audizioni in Commissione paiono assumere una
pretestuosa patente di inconfutabilità, mettendo in dubbio
l'operato del liquidatore e la sua relazione. Quando qualcuno dice
che si aggiunge confusione a confusione lo fa solo per "intorbidare
le acque", perché non ha voglia di distinguere gli elementi che
"intorbidano le acque" dall'elemento "acqua". Consigliere Rini,
visto che mi è parso di capire che lei amerebbe conseguire
l'obiettivo della chiarezza, non può dire che si aggiunge
confusione a confusione, perché la si aggiunge solo se si vuole
farlo: se si evita di nominare una società di revisione, se si
evita di fare un esame incrociato fra le parti, di conseguenza se
si evita di disporre di quegli strumenti che sarebbero stati
necessari per addivenire ad una consapevolezza concreta di quanto è
accaduto. A nostro avviso, questo dubbio potrà essere dissipato
solo se si affiderà un incarico a una società di revisione o se si
investirà di questa materia un'autentica Commissione di inchiesta
ex articolo 21 del Regolamento. È una proposta che il nostro gruppo
ha già fatto e che rinnova ora con convinzione al Consiglio e lo
faremo attraverso la proposta di un documento a tal uopo.
Si dà atto che, dalle ore 10,52, presiede il Vicepresidente
Lanièce.
Presidente
- La parola al Vicepresidente Fiou.
Fiou (GV-DS-PSE)
- È con un certo disagio che ritorno sul
"dossier Bo", perché ogni volta che ne parlo ho la sensazione di
rivivere tutta l'ambiguità in cui si è svolta questa iniziativa. Se
poi aggiungo che tale iniziativa i "Democratici di Sinistra"
l'hanno vissuta, (forse sarebbe meglio dire subita) come forza di
maggioranza, al disagio generale si somma anche la sensazione della
poca considerazione dei rapporti fra alleati che ha caratterizzato
alcuni passaggi politici. Comunque, siccome nella ripartizione
delle materie all'interno del gruppo il casinò mi tocca, ritengo
mio dovere intervenire in proposito.
Per la IV Commissione non è stato un compito facile portare
avanti l'approfondimento assegnatole dal Consiglio sul "dossier
Bo", intanto non erano chiari gli obiettivi di
quell'approfondimento, se non quello un po' strumentale di diluire
l'impatto per farlo dimenticare. La non chiarezza degli obiettivi
ha indotto i singoli Commissari ad utilizzare l'occasione per
finalità diverse: sparare ancora una volta sulla "GS"; regolare i
conti fra protagonisti diversi dalla "vicenda casinò";
semplicemente per affossare tutto; direi anche altre finalità
magari estranee al casinò. La relazione presentata al Consiglio è
il risultato di questo stato di cose, si limita, correttamente, a
fare una sintesi cronachistica delle audizioni per fornire ai
Consiglieri materiale di riflessione; manca però una sintesi
politica vera, forse troppo difficile da realizzare, viste le
differenze di atteggiamento all'interno della Commissione
stessa.
Ovviamente propongo una mia valutazione, che deriva dalla
lettura del "dossier", dalle dichiarazioni sentite durante le
audizioni e dai documenti ricevuti presentati dagli attori
coinvolti, dalla considerazione però anche su vicende che si
possono collegare al "dossier Bo". Intanto del "dossier" prendo in
considerazione - molto schematicamente, (perché prima di me la
collega Squarzino in particolare ha scavato nello specifico, quindi
ripeterei soltanto) - i contenuti, le finalità individuabili, il
metodo con cui è stato commissionato.
I contenuti: il "dossier" contiene un'analisi direi perlomeno
poco scientifica e con un taglio scandalistico, relativo a presunte
irregolarità contabili e a metodi di gestione approssimativi
durante la "GS". Sul merito dei rilievi contenuti, la valanga di
considerazioni raccolte durante le audizioni dai vari attori
coinvolti non ha aiutato molto a chiarire la sostanza dei problemi:
valutazioni contraddittorie, contestazioni relative all'uso
distorto o parziale dei documenti, accuse reciproche di
strumentalizzazioni, di ingerenze indebite, negato accesso ai
documenti e chi ne ha più ne metta; tutto questo ha aggravato ancor
più la "fumosità" dei fatti e dei rilievi stessi. La poca
scientificità e la precarietà delle analisi e delle contestazioni
richiamano subito una domanda: quale finalità si è posta
un'iniziativa così approssimativa? Non mi convince in proposito la
risposta dell'Assessore in un'audizione, che ha motivato l'incarico
al liquidatore della "GS" con l'intenzione di verificare la
fondatezza di voci su irregolarità dell'attività interna al casinò.
Non mi convince questa dichiarazione perché sia per verificare la
veridicità delle segnalazioni, sia per correggere irregolarità o
storture gestionali aveva strumenti ben più opportuni ed efficaci
di quello intrapreso. Collega Tibaldi, sono d'accordo sulle
responsabilità della politica e di un Assessore che doveva fare
chiarezza rispetto a voci che aveva sentito, ma l'Assessore non ha
assolutamente usato lo strumento opportuno! Non posso pensare che
un Assessore, fra l'altro professionalmente ben "armato" nelle
materie e nelle problematiche oggetto della verifica, sia così
ingenuo da accettare per buone segnalazioni informali magari venute
dallo stesso liquidatore, per poi incaricare lo stesso, già parte
in causa nella liquidazione, di attivare un'indagine sommaria.
L'Assessore aveva competenze, poteri, strumenti per avviare una
seria analisi del funzionamento interno del casinò, da cui derivare
un altrettanto serio programma di riorganizzazione, cosa su cui
ancora oggi discutiamo e mi sembra ancora tutto da inventare.
L'Assessore è interlocutore avanzato della proprietà riguardo al
casinò, è colui che ha voluto il "CdA" in carica al momento dei
fatti, quindi era nella posizione di avviare ogni iniziativa anche
impegnativa in merito. Mi viene da dire: perché non lo ha fatto?
Perché allora ripiegare su una soluzione approssimativa, utilizzata
così pesantemente in chiave propagandistica? Non dimentico come il
"dossier" sia finito sui giornali prima di arrivare alla conoscenza
dei Consiglieri, così come non dimentico come sullo stesso e sui
fatti collaterali al "dossier" sia stata orchestrata un'altisonante
campagna di stampa.
Inoltre perché concentrare le critiche sul solo periodo della
"GS", mentre molti dei meccanismi criticati sono proseguiti anche
con la S.p.a. pubblica, quasi a voler demolire il ruolo politico
giocato dalla "GS" a salvaguardia del ruolo del casinò e delle
competenze regionali relative al casinò stesso? Ieri mattina ho
sentito perfino il Consigliere Frassy riconoscere alla "GS" il
ruolo di passaggio obbligato, anche se ne ha criticato la durata,
per far fronte a un contenzioso lungi dall'essere ancora definito.
Ho valutato questo attacco alla "GS" incredibile politicamente,
quando la "GS" stessa è stata fortemente voluta e sostenuta - mi
verrebbe da dire "gestita" - dalla stessa forza politica
dell'Assessore, anche se condivisa con convinzione come scelta -
ancora mi verrebbe da dire "ma non gestita" - dagli alleati. Ecco
perché la domanda: ma che finalità si voleva perseguire con il
"dossier Bo"? E qui mi viene in mente il duro confronto in
maggioranza al momento dell'imposizione del cambio del "CdA" del
casinò all'inizio di legislatura, cambio allora poco motivato; mi
vengono in mente i contrasti con la dirigenza interna anche in
questo caso più mirati a contrastare persone che a motivare un
progetto di riordino. Pongo allora a me stesso l'ultima domanda,
alla quale non ho però elementi certi per rispondermi, ma intravedo
molti avvenimenti su cui costruire teorie: tutti questi avvenimenti
e anche il "dossier Bo" sono stati funzionali semplicemente a un
cambio di guardia per l'egemonia sul casinò? Credo sia una domanda
a questo punto legittima da porsi. Come un'altra: sono stati parte
delle lotte intestine che hanno caratterizzato la forza politica di
maggioranza, in parte poi emerse? Mi fermo alle domande. Spero da
qui in poi di non parlare più del "dossier Bo", però questi
ragionamenti non mi fanno sottovalutare l'urgenza di approfondire
le disfunzioni relative al funzionamento interno del casinò.
Sulle eventuali irregolarità stanno indagando organismi deputati
a ciò, con strumenti di indagine adeguati, perciò in merito è
meglio attendere i risultati senza interferire. Al riguardo però un
primo risultato mi sembra essere stato raggiunto dal "dossier Bo",
anche se non c'è nulla di ufficiale in proposito, e questo sarebbe
l'effetto autodenuncia con cui la Regione e la casa da gioco hanno
voluto dare la possibilità all'Agenzia delle entrate in questa fase
di difficoltà del bilancio dello Stato di recuperare un po' di
risorse, a spese ovviamente della Regione e della casa da
gioco.
Sulle disfunzioni di gestione dell'organizzazione interna da
tempo ci sono dichiarazioni di intenti per dare a tale problema
soluzioni sostanziose, devo però dire che in questo momento mi
torna qualche preoccupazione. Ho sperato in una svolta sostanziale
nell'affrontare la politica sul casinò con l'approvazione della
risoluzione che abbiamo da poco approvato; ci sono avvisaglie però
che fanno pensare ad una situazione abbastanza lontana dalla
definizione di un quadro di interventi trasparente. L'ulteriore
Comitato strategico, di cui si sta parlando, mi pare stia
complicando un sistema di organismi con competenze al riguardo
delle scelte riguardo il casinò estremamente complesso. Abbiamo il
Consiglio, la Giunta che hanno competenze sul casinò, è stata
inventata la "task force", c'è il "CdA", c'è il Comitato
strategico: ecco questa pletora di organismi non può che ingenerare
contrasti, confusione di competenze, ma nello stesso tempo fornisce
organismi per scaricare gli uni le responsabilità sugli altri... è
una cosa che mi preoccupa un pochino e la polemica fra i componenti
del "CdA", di cui abbiamo letto e sentito in Commissione in questi
giorni, evidenzia già lì differenze fra chi vuole affrontare in
maniera diversa le questioni, come affrontare di petto i problemi
di organizzazione interna, che pesano sull'economicità della
struttura e sulla qualità dell'offerta, e chi li vuole demandare ad
ulteriori esperti. Verificheremo i prossimi passi per capire quale
percorso il Governo vuole intraprendere in merito.
Vado alla conclusione ancora con qualche battuta sul "problema
privatizzazione", sollevato ancora una volta in maniera un po'
provocatoria, più che con lo stile di aprire una tematica di
riflessione. Su questo nessuna preclusione ideologica
sull'eventuale privatizzazione, era già stata condivisa 12 anni fa,
anche se poi l'iter è abortito non per responsabilità pubblica. Il
problema è quale soluzione è più funzionale quando abbiamo alcuni
"paletti" da tenere in considerazione, perlomeno da non
sottovalutare: la proprietà pubblica - questo è il primo - che
responsabilizza la Regione non solo sul piano del rendiconto
economico, ma anche per i risvolti occupazionali e sociali
riflessi, senza essere schiavi di questa questione, però è una
questione di cui tenere conto; secondo: l'opportunità sempre per la
Regione di considerare il casinò come una delle risorse di una
proposta turistica ed economica complessiva insieme a Bard, agli
impianti di risalita, ai castelli, ai palazzetti dello sport e
vedere fra questi tutte le sinergie che si potrebbero introdurre -
credo che obiettivi di questo genere sarebbero meno agevoli con un
casinò in mano ai privati -; terzo: il rischio di incontrare ancora
un privato che viva di contenzioso strumentale. Sono solo alcune
riflessioni che metto lì perché ci si ragioni sopra...
(interruzione di un Consigliere, fuori microfono)
... il pensare al casinò come uno degli elementi di un sistema,
ad esempio turistico, dove il rapporto casinò con gli altri settori
del turismo possa avere un intreccio importante. Ne abbiamo già
accennato e volevo anche qui solo accennare al problema. Propongo
queste poche riflessioni affinché la discussione sulla
privatizzazione si incammini non solo su basi ideologiche - e
voglio sottolineare che anche la spinta alla privatizzazione a
tutti i costi può essere motivata da scelte ideologiche -, ma si
sviluppi attorno a quale ruolo il casinò può giocare nel contesto
economico della Valle e quale assetto può essere più funzionale a
tale ruolo.
Si dà atto che dalle ore 11,14 riassume la Presidenza il
Presidente Perron.
Président
- La parole au Conseiller Lavoyer.
Lavoyer (FA)
- Alcune brevi considerazioni su questa
vicenda che, per fortuna, pensiamo oggi raggiunga la parola "fine",
ma parlo soprattutto di una vicenda che dovrebbe oggi terminare dal
punto di vista più politico e, quando parlo di vicenda politica, i
contenuti del mio intervento esulano da posizioni preconcette di
maggioranza ed opposizione. Mi preoccuperei anzi molto al posto
dell'Assessore e del Governo regionale del sostegno che è stato
offerto dall'intervento del collega Tibaldi; qui non si tratta di
opposizione o di maggioranza, caro collega Tibaldi, tutti sappiamo
leggere quali sono le finalità che stanno dietro il proprio
intervento! Nulla di personale quindi, ma permettete alcune
considerazioni su questa relazione che evidenzia innanzitutto,
secondo noi, diversi aspetti negativi. Sempre dal punto di vista
politico, riteniamo che questa relazione sia una brutta pagina
della storia politica della Valle d'Aosta, reputiamo anche che sia
una pagina figlia di un certo momento di tensioni politiche e non
solo. Riteniamo anche che la relazione evidenzi un altro aspetto
negativo che altri colleghi hanno sottolineato: questo "dossier"
era il classico tentativo di sollevare un grande polverone per non
affrontare i problemi nella loro concretezza. Direi di più: in
quanto membro di un Esecutivo che ha gestito con il Governo i
rapporti precedenti con la "GS" direi che questo "dossier" è un
classico attacco alla Giunta precedente, un "gettare fango" a 360
gradi.
L'altro aspetto che la relazione evidenzia è uno "schiaffo" -
contraddico quello che ha detto il Consigliere Tibaldi prima -
all'autore di questo prodotto, una bocciatura sonora a chi ha
prodotto questo documento, è una bocciatura nella concretezza delle
aspettative che tale documento aveva prodotto anche sugli organi di
informazione. Se l'autore ha sbagliato, se lo ha fatto in buona
fede, era un cattivo professionista, se lo ha fatto in malafede, lo
sbaglio era gravissimo, se ispirato lo sbaglio era ancora
peggiore...
(interruzione di un Consigliere, fuori microfono)
... secondo me, ha sbagliato nel metodo e nei contenuti. Dalle
audizioni sul metodo e sui contenuti di questo "dossier" è emerso
un quadro disarmante, un metodo di lavoro non solo poco
professionale, ma uno strumento che serviva forse a delle rese dei
conti politiche e tecniche.
Detto questo, mi sembra doveroso sottolineare gli aspetti
positivi del documento che oggi stiamo esaminando. Il primo aspetto
positivo che emerge da questa relazione è un secco "no" alla lotta
politica fatta con strumenti di questo tipo, un secco "no" alla
delazione, un secco "no" alle "imboscate" con documenti a dir poco
vergognosi! L'aspetto positivo è anche un cambio di clima, di
atteggiamento nei confronti della problematica del casinò che si
respira all'interno di questo Consiglio e di questa maggioranza, un
atteggiamento più equilibrato e costruttivo, una volontà finalmente
concreta di affrontare i problemi veri. Do quindi un giudizio
positivo a questa relazione che va proprio in quella direzione: di
essere una relazione equilibrata, una relazione che non ha finalità
che non siano quelle che il documento contiene e direi che la
Commissione, con gli strumenti e le possibilità che ha avuto, ha
fatto un buon lavoro insieme al Presidente Praduroux. Proprio da
questo documento è necessario ripartire per aprire una stagione
nuova della politica, una stagione meno conflittuale e legata ai
personalismi, più costruttiva e attenta ai problemi concreti da
risolvere.
Président
- La parole à la Conseillère Viérin
Adriana.
Viérin A. (UV)
- Je ne peux qu'apprécier la qualité du
débat, je me disais après 7 mois en Commission personne n'aurait eu
encore envie de discuter de Casino, évidemment ce n'est pas ainsi,
le problème est toujours là et donc on est concernés. Je ne peux
que partager la presque totalité de ce que M. Rini vient de dire
aujourd'hui à propos de la maison de jeu, il s'agit là d'un terrain
épineux qui se traîne depuis au moins 20 ans, mais qui a connu ces
dernières années ses moments les moins glorieux. Pendant 3 ans les
Gouvernements qui se sont succédés, et en particulier l'Assesseur
délégué, ont gaspillé les meilleures énergies à chercher les
coupables qui dans le passé récent avaient si mal géré la maison de
jeu, tant au niveau de la direction qu'au niveau politique. M.
l'Assesseur, vous avez peut-être oublié que vous étiez à l'époque
le Président du mouvement de majorité relative qui gouvernait cette
Région et vous aviez donc une énorme responsabilité quant aux choix
politiques de l'époque et vous êtes aujourd'hui responsable des
choix, car vous avez fait tous les choix pratiquement en solitaire
concernant la maison de jeu de 2003 à aujourd'hui, avec quels
résultats effectifs? D'après ce que l'on peut apprendre ou
comprendre les résultats sont assez pénibles.
Je me suis souvent demandée si la volonté, l'acharnement de
vouloir constamment déplacer l'attention vers le passé n'était pas
simplement pour éviter que l'on regarde à la réalité actuelle et on
s'aperçoive par là que la situation économique périclitait de jour
en jour. Je dois rappeler - je ne veux pas là conforter dans l'idée
M. Tibaldi qu'on renouvelle les diatribes du Congrès de l'"Union
Valdôtaine" - que j'ai, ainsi que plusieurs de mes collègues,
demandé tout au long de ces 3 années de législature de faire le
point sur la situation soit au sein du groupe de l'"Union
Valdôtaine" ou au sein du groupe de majorité... les groupes de
majorité qui se sont succédés sans aucun résultat... pourquoi? Pour
un manque de respect vis-à-vis des collègues du groupe de majorité
comme quelqu'un l'a dit? Pour un manque de solution sérieuse et
d'idées nouvelles à proposer? Pour pouvoir diriger le bateau sans
entraves et sans embêtements? Mais diriger le bateau vers quel
rivage, vers quelle destination? Là aussi à plusieurs reprises j'ai
posé la question sur l'éventuelle volonté de privatisation de la
maison de jeu. La réponse a toujours été la même: "non, absolument
pas". D'autant plus que cette éventualité n'était nullement prévue
dans les différents programmes de législature, sauf apprendre, lors
du Congrès extraordinaire de l'"Union Valdôtaine", que les choses
étaient peut-être différentes. Réellement différentes? Probablement
différentes uniquement pour l'Assesseur Marguerettaz qui avait
lancé le "scoop" le 17 juin dernier, compte tenu également de la
marche arrière effectuée hier matin par le même Assesseur dans
cette Assemblée, lors d'une réponse à une interpellation. Je
m'associe donc à non collègue Rini et je partage son embarras, mais
quand cette Assemblée aura-t-elle l'opportunité de s'occuper
sérieusement de cet argument?
Permettez-moi donc, M. l'Assesseur, de continuer à exprimer ici
quelques considérations, compte-tenu que vous ne m'avez pas permis
de le faire dans d'autres contextes et ceci afin également de
réfuter définitivement cette idée saugrenue, lancée elle aussi lors
du Congrès de l'"Union Valdôtaine", selon laquelle le Gouvernement
est ôtage et prisonnier des Conseillers régionaux. Pour ce qui me
concerne, j'apprends la plupart des nouvelles concernant la maison
de jeu en lisant la presse! Puisque M. Marguerettaz hier nous a dit
que nous ne pouvons pas faire confiance à la presse et aux
nouvelles transmises par les médias, je dois croire que très
probablement je ne connais strictement rien.
M. l'Assesseur, le premier "CdA" du Casino de cette législature
vous l'avez choisi complètement en solitaire d'après les
renseignements de vos collègues du Gouvernement. Pour ce qui est du
deuxième, le choix a été un peu plus partagé et, si je regarde les
"curriculas" des conseillers qui le composent, il est sûrement plus
qualifié du précédent, compte tenu évidemment du secteur dans
lequel il doit exercer. Rien de personnel sur les autres membres.
Je dois dire et je dois vous avouer qu'à ce moment-là j'ai eu pour
un instant le sentiment d'assister à un tournant positif pour la
maison de jeu; malheureusement on a ensuite assisté à la création
d'une "task force" de très haut niveau et tout récemment d'un
Comité... stratégique ou je ne sais pas quoi; mais faut-il vraiment
avoir 3 structures superposées ou interposées pour gérer notre
maison de jeu? Permettez-moi d'avoir de très fortes perplexités à
cet égard. Pourquoi ne pas rechercher un vrai tenancier de tripot -
j'ai dû le chercher sur le dictionnaire, parce que je connaissais
seulement le mot en italien: "biscazziere", en français c'est
"tenancier de tripot" - qui sache gérer et relancer le Casino?
Pourquoi pas, par exemple, utiliser convenablement le seul membre
du "CdA" qui a mûri dans son passé professionnel une brillante
expérience dans la direction de la maison de jeu? Car sérieusement,
à mon avis, c'est d'un tenancier de taille dont on a dramatiquement
besoin pour essayer au moins d'endiguer cette chute verticale.
C'est seulement quand la maison de jeu aura retrouvé une bonne
santé que nous pourrons nous pencher sur la question gestion
publique/gestion privée, ce serait démentiel d'y songer maintenant
quand la cotation de cette industrie est au plus bas, ce serait un
peu comme vendre les joyaux de famille quand les cotations de l'or
sont arrivées "au raz des pâquerettes". Le Casino j'estime qu'il a
toujours représenté et il représente encore de nos jours une réelle
ressource pour notre Communauté, nous avons donc l'obligation
d'assurer sa relance. Vous avez, M. l'Assesseur, cette obligation
vis-à-vis de cette Assemblée et de toute la Communauté
valdôtaine.
Le "dossier Bo": un "dossier" et une histoire plus politique
qu'administrative, une histoire longue et qui, malheureusement, M.
Lavoyer, ne s'achèvera pas avec la discussion d'aujourd'hui, une
histoire qui même pour vous, M. Marguerettaz, a représenté un vrai
tourment, beaucoup plus les problèmes et les déceptions que les
réponses souhaitées ou les confirmations envisagées, donc vous
aussi vous n'avait qu'une hâte: conclure ce parcours; mais, comme
l'a très bien dit... et vous savez à qui je me réfère, un Monsieur
de taille... il y a quelques mois, il ne fallait peut-être pas
l'entamer ce parcours. Ce n'est jamais à travers les guerres et les
représailles que l'on peut bâtir des parcours de paix et parvenir à
des conclusions positives, sans compter que parfois on risque de
devenir victime du système que l'on a mis sur pied. Mesdames et
Messieurs, travaillons donc pour trouver les réponses dans ce
secteur comme dans les autres, car nos employeurs, qui sont les
citoyens du Val d'Aoste, ce sont eux qui nous paient, donc nous on
est de simples employés, ils nous regardent et attendent des
solutions concrètes.
Président
- La collègue Squarzino vient de m'annoncer
qu'elle est en train de préparer une résolution sur l'argument.
La parole au Conseiller Frassy.
Frassy (CdL)
- Pensiamo che alcune e ulteriori
riflessioni rispetto a quelle contenute nella relazione della IV
Commissione allargata ai Capigruppo vadano fatte e vadano fatte in
aula per chiarezza di una vicenda che non sappiamo bene come poter
definire, perché sicuramente il casinò è una di quelle situazioni
che, dal punto di vista delle aspettative, delle risorse, degli
interessi, occupa gran parte delle energie della politica
valdostana. Sarebbe d'altronde difficile pensare diversamente per
gli interessi che si muovono dentro e dietro il casinò.
Vorrei partire da lontano, partire da quel momento che ha
innescato tutto l'approfondimento o il parziale approfondimento che
è avvenuto in IV Commissione. La preoccupazione che alcuni colleghi
di maggioranza avevano espresso fin dai primi dibattiti in aula,
tenuti su sollecitazione del nostro gruppo, ovvero quella di
evitare un processo... questa preoccupazione non si è superata e si
è concretizzata. Qualcuno ha detto:
"il Consiglio regionale e i
suoi organi non possono sostituire l'azione della Magistratura
civile, penale, contabile, lasciamo che questi organi facciano il
loro corso, noi occupiamoci delle questioni amministrative"
.
Assessore, non è così, forse lei non lo sa ma, in barba alle norme
del giusto processo che prevedono sempre la presenza dell'imputato
e la possibilità di difesa dell'imputato, in IV Commissione si è
svolto un processo politico, che è il processo della peggior
specie, e l'imputato, Assessore, era lei! La preoccupazione che
certi colleghi della sua maggioranza esprimevano in aula di evitare
un processo... lo hanno concretizzato come processo politico e
così, anziché spendere energie per capire quali erano i problemi
che stavano dietro a certe segnalazioni fatte dal liquidatore, la
preoccupazione di alcuni suoi colleghi di gruppo era quella di
capire come mai l'Assessore avesse dato l'"input" al liquidatore di
fare certe verifiche, era quella di capire come mai il liquidatore
aveva fatto quelle verifiche, era quella di capire se il
liquidatore era stato violentato nelle sue funzioni professionali,
eccetera. Abbiamo avuto la sgradevole sensazione in Commissione, e
per certi versi rivissuta da questi brevi interventi in aula, che
la preoccupazione maggiore fosse non quella di far emergere la
verità su quanto... in sintesi e da verifiche a campione con tutti
i limiti delle verifiche a campione... potesse esserci dietro una
certa gestione del casinò, ma di occultare il tutto e voler far
passare il messaggio che il casinò ha sempre funzionato al meglio e
che quanto si va sollevando nel "dossier Bo" è frutto di una lotta
interna alla maggioranza o, meglio, all'"Union Valdôtaine". Non
sappiamo se sia il frutto di una lotta interna o meno, ma le
riconosciamo il merito, Assessore, di aver tentato di far chiarezza
su una certa gestione della casa da gioco e qui collega Lavoyer
vorrei precisare quel pensiero che forse è stato travisato, ma
espresso in maniera lineare dal collega Tibaldi, ovvero che abbiamo
lodato l'"input" politico dato dall'Assessore, ma non possiamo
sostenere queste conclusioni se non ci saranno delle determinazioni
diverse.
Noi, fra l'altro, avevamo subordinato la chiusura di questi
lavori di Commissione, che si sono protratti oltre il tempo della
risoluzione... che il Consiglio aveva dato alla Commissione, ad
ulteriori verifiche che sono state completamente ignorate, sulle
quali sarebbe opportuno che l'Assessore ci desse delle
delucidazioni: mi riferisco alla conclusione di quel procedimento
dell'avviso di accertamento dell'Agenzia delle entrate. Se n'è
parlato in maniera marginale in qualche intervento, ma
quell'accertamento chiude con una cifra che non mi sembra delle più
ignorabili: 3 milioni di euro a spanne. Di questi 3 milioni di euro
che l'Agenzia delle entrate va a chiedere... andremo in
contenzioso, andremo a trovare delle soluzioni di tipo
conciliativo? Alla fine vorremmo capire che tipo di azione
amministrativa e, se necessario, civilistica cautelare questa
Amministrazione intende percorrere, perché se le cifre in questione
saranno confermate nella loro interezza, o comunque saranno
ridimensionate, sono cifre conseguenti a una serie - usiamo un
termine neutro - di errori gestionali dei quali forse sarebbe
opportuno che l'Amministrazione chiedesse conto a chi si è assunto
la responsabilità di gestire la casa da gioco in quegli anni. Non
possiamo trovarci dopo 10 anni di Gestione straordinaria a chiudere
la vicenda con una relazione che è apparentemente corposa, ma che
nella sostanza non ha il coraggio di arrivare a quelle conclusioni
propositive che dovrebbero essere contenute in una relazione che
aveva il compito di fare gli approfondimenti! Quando nella pagina e
mezzo di conclusioni - questo è il motivo per cui non abbiamo
firmato tale relazione - si dice che risulta una mancanza di
chiarezza nelle procedure di gestione adottate dalla casa da
gioco... di conseguenza, si fa un'affermazione importante, ma poi
si dice che si ritiene inopportuno esprimere valutazioni e giudizi
in attesa delle determinazioni delle autorità e degli uffici
competenti... non condividiamo questo principio dell'attesa,
perché? Perché vi sono una serie di valutazioni di tipo
politico-amministrativo che competono a questo Consiglio. Non
possiamo pensare, come ha sintetizzato nel suo intervento il
collega Rini o la collega Viérin, che tutta questa vicenda possa
ricomporsi perché l'"Union" ha fatto il suo Congresso e ha qui
trovato un'apparente nuova unitarietà politica interna! Non
possiamo pensare che anche la vicenda del casinò possa essere
ridotta a una vicenda meramente strumentale, a un partito...
seppure abbia ottenuto alle scorse elezioni regionali la
maggioranza assoluta dei consensi! Riteniamo che certe questioni -
ne leggo una a titolo esemplificativo - debbano essere oggetto di
valutazione, pertanto quando si parla nella relazione di mancanza
di chiarezza delle procedure cosa significa? Significa ad esempio
che per un lungo periodo, tanto quanto la durata della "GS", tutte
le spese di viaggi, di agenzia per manifestazioni e ospitalità
venivano trattate non con contratti o offerte che venissero fatte a
monte, ma con una trattativa diretta, talmente diretta per cui
c'era una certa agenzia che stava a Palermo - e poi parlano di
contiguità mafiose con le case da gioco, sarà una casualità, ma
l'agenzia di viaggi stava a Palermo - la quale faceva pagamenti a
terzi per conto di "GS" e li faceva in assenza della produzione di
quella documentazione che è dovuta quanto meno, di lettere con
certa intestata dei beneficiari dei pagamenti stessi. Queste sono
le vicende di mancanza di chiarezza, certamente non cose da poco
conto, soprattutto se consideriamo i bilanci della "GS" e i periodi
che hanno interessato tale vicenda.
Se lodiamo l'"input" politico, Assessore, le chiediamo di essere
coerente con quell'"input". Nel "dossier Bo" c'era già
un'affermazione importante:
"il controllo è un controllo a
campione, non consente certezze sulla gestione nel suo insieme, è
opportuno fare ulteriori approfondimenti"
, ma chi li deve fare:
la IV Commissione allargata ai Capigruppo? Non scherziamo! Non
avevamo gli strumenti per fare un lavoro serio. Abbiamo ascoltato
tutti e nell'ascoltare tutti abbiamo sentito tutto e il contrario
di tutto, perché qualcuno diceva che una certa situazione era stata
gestita in "bianco" e qualcun altro diceva che era stata gestita in
"nero" e alla fine abbiamo verbalizzato tutto e siamo arrivati alla
fine a dire che non c'è chiarezza, ma questa chiarezza la vogliamo
trovare o qualcuno ha interesse a non trovarla? Perché il problema
essenziale poi è banale: la vogliamo la chiarezza o continuiamo a
dire che non c'è chiarezza? Penso vi siano degli strumenti
contabili e amministrativi che consentano di far chiarezza... si
chiama revisione contabile: uno strumento suggerito dallo stesso
liquidatore nella sua relazione dell'autunno 2005. Il nostro gruppo
aveva richiesto la revisione contabile in una serie di risoluzioni
presentate e respinte da quest'aula, la richiediamo oggi confortati
dalle conclusioni dei lavori di questa Commissione che dicono che
manca chiarezza e penso che lei, Assessore, abbia il dovere di
inventarsi dei percorsi che possono fare chiarezza. Quei percorsi
non possono essere la rassegnata attesa delle conclusioni dei
procedimenti... a mio sapere di procedimenti se ve ne sono... vi è
solo forse un "dossier" che dovrà essere istruito dalla Corte dei
Conti, non mi risultano che vi siano "dossier" su altri tavoli
della Magistratura civile e penale. Ci potrebbero forse essere
delle azioni di tipo civilistico nella misura in cui qualcuno
dovesse ritenere all'interno dell'Amministrazione regionale di
avviare delle azioni di responsabilità civile nei confronti di chi,
dirigenti e amministratori, avevano responsabilità gestionali e in
qualche maniera dovrebbero essere chiamati a tenere indenne
l'Amministrazione regionale dalle sanzioni conseguenti ai maggiori
accertamenti che l'Agenzia delle entrate ha recentemente notificato
all'Amministrazione regionale.
Se il dibattito dovesse finire con una serie di interventi fini
a sé stessi, alcuni esclusivamente di tipo polemico, altri in
codice politico trasversale, come sono partiti dai banchi della
maggioranza, penso che come Consiglio avremmo fallito il nostro
compito, ma non sarebbe solo un fallimento politico, ma qualcosa di
più grave: sarebbe una condotta omissiva da parte di un organo, il
Consiglio regionale, che ha per legge dei compiti di controllo
sulla materia che stiamo esaminando. Auspichiamo che si possa
procedere in questo approfondimento, perché la conclusione alla
quale oggi stiamo pervenendo è una conclusione insoddisfacente, per
poter arrivare a delle certezze che abbiano la pretesa non dico
della totalità, ma quanto meno la pretesa di far chiarezza su certi
meccanismi. Non ci accontentiamo di venire in aula, come qualcuno
dei colleghi di maggioranza ha fatto, a dire che non si capisce più
niente, che era meglio non approfondire, non fare la Commissione,
non audire. Penso sia doveroso da parte di tutti, in particolare da
parte di chi ha responsabilità esecutive nei banchi di Giunta,
arrivare a delle conclusioni e su questo chiediamo all'Assessore di
essere coerente con l'"input" iniziale che lei a ragione aveva
trasmesso al liquidatore, anche perché la gestione della "GS",
collega Fiou, l'abbiamo riconosciuta come un passaggio necessario
quando c'era un certo contenzioso, ma poi è diventato un passaggio
che ha fatto comodo a molte componenti politiche, fra queste anche
la sua componente politica che ha condiviso per un lungo periodo,
con la nomina di amministratori, un certo andazzo gestionale. Oggi
chiediamo che venga messo un punto fermo su come sono andate le
cose negli anni della "GS", in cui la politica era la padrona
indiscussa del casinò e di tutto ciò che gli ruotava attorno; con
questo mi riferisco anche a quegli eventi che con il casinò
c'entravano relativamente, ma che erano collaterali, perché il
casinò era una bella "mucca da mungere", ed erano gli eventi che
potevano avere "vestiti" culturali, piuttosto che "vestiti" di tipo
sportivo e ludico.
Ha detto bene il Consigliere Tibaldi che la Commissione di
inchiesta, istituita la scorsa legislatura, era una Commissione
istituita su una vicenda dalla portata molto più ridotta rispetto a
quella relativa a 10 anni di "GS", perché quella vicenda aveva al
centro un funzionario infedele, che aveva costituito un piccolo
comitato di affari per gestire a suo uso e consumo il potere che
gli derivava da certe funzioni. In quella vicenda però vi fu il
coinvolgimento di un Assessore che obbligò l'Amministrazione e il
Consiglio regionale a prendere certe decisioni. Non vorrei che qui
tutto venisse parametrato sulle disgrazie di un amministratore per
valutare quello che è invece l'interesse dell'Amministrazione,
perché, se qui vi fosse stato un amministratore a "scivolare", oggi
ci troveremmo a formulare delle conclusioni leggermente diverse
rispetto a quelle che invece stiamo dibattendo.
Non so se dobbiamo oggi augurarci che sulla "vicenda casinò" la
Magistratura sia contabile che civile e penale "apra gli occhi" per
consentire di fare chiarezza, se questo è l'auspicio che ci
dobbiamo porre, ce lo poniamo, però riteniamo che per dividere i
vari piani della giustizia rispetto al controllo amministrativo si
debba procedere in autonomia, ma altresì senza indugio, senza
tentennamenti e soprattutto si debba fare chiarezza, quella
chiarezza che ad oggi manca.
Presidente
- Non ho altri colleghi iscritti a parlare, è
stata depositata una seconda risoluzione che porta le firme del
gruppo "Arcobaleno".
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV)
- Oggi con la discussione del "dossier
Bo", del sedicente "dossier Bo" abbiamo...
(interruzione di alcuni Consiglieri, fuori microfono)
... sì perché lo abbiamo nominato "dossier Bo", ma credo...
(nuova interruzione di alcuni Consiglieri, fuori
microfono)
... in realtà, e convengo rispetto ad alcune osservazioni che
sono state fatte, un argomento che ha assunto tutta una serie di
connotazioni, ognuno gli dava la propria. Oggi cercherei di
attenermi alle risultanze del "dossier Bo" e alla sua genesi
documentata perché, rispetto alle considerazioni, ovviamente ognuno
fa le proprie, ma relativamente a questo vorrei solo riguardare
della documentazione che, purtroppo, non ho visto, nonostante io
l'abbia data, riportata nel fascicolo: è una lettera del
liquidatore, datata 28 febbraio 2005, in cui si evidenziano delle
anomalie rispetto a dei "fringe benefits", ma senza che qualcuno
abbia detto: "fai" o "non fai"; è una lettera a protocollo in cui
si fanno una serie di considerazioni. L'ho detto in Commissione, ma
forse c'è una memoria volatile e non è stata ricordata. Questa
lettera evidenzia due posizioni di due dirigenti, che albergano,
soggiornano, mangiano, fanno trasferte sembra al di fuori di
qualsiasi deliberazione e di qualsiasi norma. La conclusione del
liquidatore è - leggo testualmente in modo tale che rimanga agli
atti, dovrebbe già essere... ma così cerchiamo di "riportare la
discussione" non ad opinioni, ma a fatti -:
"risulterebbero,
oltre a quei due nominativi, altri nominativi che avrebbero
usufruito di "fringe benefits" per pasti e ospitalità presso
l'"Hôtel Billia" sempre senza autorizzazione"
. La difficoltà
del liquidatore, che dice già a febbraio 2005 di accertare
definitivi importi, sia per i primi nominativi che per altri,
dipende dal fatto che
"gli addebiti per tali costi da parte
dell'"Hôtel" stesso venivano fatti per un certo periodo in maniera
cumulativa con l'ospitalità dei clienti a carico della "GS", per
cui si renderebbe necessaria un'approfondita analisi ed indagine
presso lo stesso prestatore del servizio"
. Rispetto a questo
dice:
"la presente è stata redatta in via preventiva per
conoscere le determinazioni dei destinatari della presente in
ordine ai provvedimenti da assumere per i casi sopra esposti"
.
Questa lettera è stata inviata al sottoscritto e al Presidente del
Collegio sindacale della "GS", ma secondo voi quale poteva essere
la risposta di fronte al liquidatore che diceva che c'erano delle
anomalie, cosa potevo fare?
Ricordo alla collega Squarzino, che in modo così appassionato ha
indicato come una mia azione persecutoria... che all'inizio del mio
mandato, ad ottobre 2003, chiesi una serie di informazioni, e qui è
di nuovo la faziosità... perché questa cosa l'ho chiesta sia alla
"GS", sia alla S.p.a., collega Fiou, perché il politico non ha la
possibilità di intervenire nei processi gestionali, quindi allora
si chiese cosa stessero facendo e cosa avessero fatto per quanto
atteneva i "benefits". Allora mi si rispose che di "benefits" non
ve n'erano, che era tutto a posto, e anche qui non dico che mi
hanno dichiarato il falso, però hanno dichiarato una cosa non
corrispondente alla verità. Mi hanno detto nel 2003: "tutto a
posto, non vi sono "benefits", niente". Alla faccia! Qui abbiamo
una verifica dell'Agenzia delle entrate, che non è più come il
"dossier Bo", perché tale "dossier" è stato fatto a campione,
mentre l'Agenzia delle entrate sui "benefits", come su altri
argomenti, ha fatto un'analisi dettagliata. Sapete quanti sono i
"benefits" per il 2001? Io non lo so perché si è parlato dei
contribuenti, non contribuenti, ma i "fringe benefits" presi dai
dirigenti, dai dipendenti, in modo giusto o sbagliato io non lo so,
sono 455.713.000. È un importo significativo? Se la Corte dei Conti
me li chiedesse perché è stato un danno erariale, io non dormo di
notte. Questo poi produce delle ritenute che non sono state
effettuate, ma anche lì perché qualcuno ha detto: "questa è una
stupidaggine" è stato fatto un gran fracasso. Non è vero, intanto
sui "fringe benefits" c'è stata un'evasione di 167 milioni per il
2001 a cui dovete sommare sanzioni, interessi, poco poco andremo a
300 milioni di vecchie lire.
Mi chiedo: ci sarà qualcuno responsabile? E non cerco
responsabili politici! Le responsabilità, come qualcuno molto
meglio di me sa, sono normalmente personali, quindi voglio
tranquillizzare il collega Fiou che non c'è alcun tentativo da
parte mia di demonizzare la "GS", che ho pubblicamente nelle sedi
del partito e del movimento ritenuto come scelta corretta, ma una
cosa è fare una scelta di un certo tipo, altro conto è la sua
applicazione, sono due cose diverse. Rispetto a questa lettera in
cui mi si dice... poi nelle lettere successive addirittura vi sono
delle corrispondenze in cui il liquidatore si rivolge al Sostituto
Procuratore Longarini per avere della documentazione... e dice:
"vi potrebbero essere risvolti anche di tipo penale"
. Ora,
con tutta la buona volontà non ho spazi per immaginare delle cose
diverse rispetto a quello che ho fatto, e lo dico con tutta la
serenità possibile, perché quando si strumentalizzano alcune
dichiarazioni di soggetti che sono venuti in Commissione... pensate
che questi soggetti non difendano le loro posizioni? Uno di quei
soggetti che avete audito ha beneficiato di 120 milioni di
"benefits" per il 2001 e di 57.940 euro di "benefits" nel 2002;
secondo voi questi "benefits", che quindi neanche risultano nel
CUD, nella dichiarazione dei redditi o da altra parte... secondo
voi questo soggetto va a difendere l'Assessore Marguerettaz? ...
che non va ad immaginare... dice: "ah, chissà cosa è successo?"...
ma vogliamo dare un valore ai soldi? Un contribuente che ci ascolta
faccia due considerazioni... e questo non c'entra niente con la
politica! Ma che ne sa il politico se un dipendente ha una carta di
credito e si va a comprare il telefonino! Ma quali sono gli
strumenti? Io posso andare a vedere se un dirigente va in ferie e
il conto lo paga lui o lo paga il casinò? Credo che così siamo
fuori dal seminato, non lo dico per difendermi, ma perché è
un'offesa al buon senso! Ci sto a stare sulla graticola, ognuno di
noi ha delle simpatie o delle antipatie, ha delle posizioni da
difendere, è nota la simpatia che ha la collega Adriana Viérin nei
miei confronti e ogni volta cerca di difendermi, lo capisco... ma,
rispetto alle simpatie che possono essere dichiarate o non
dichiarate, qui ci sono dei fatti! E io prego il Consiglio di
attenersi ai fatti, alle lettere, altrimenti facciamo "il processo
alle streghe"! Per bruciare l'Assessore Marguerettaz poi ci vuole
un sacco di legna... Consigliere Venturella, qui con le nanopolveri
sarebbe un pasticcio!
(interruzione del Consigliere Venturella, fuori
microfono)
... ecco le "Aureliopolveri", altamente tossiche!
Rispetto a queste cose, vorrei semplicemente richiamare la
lettura... in politica è difficile ma, se possibile, asettica delle
stesse e, quando mi si dice:
"avevi altri strumenti"
,
chiedo: ma quali altri strumenti? Andavo giù a fare una
verifica?
Credo che uno degli obiettivi... quindi concordo sulle
conclusioni della Commissione... non sono d'accordo con la vostra
posizione, perché la Commissione doveva fare emergere... e dare la
possibilità di correggere dei comportamenti... e questo è quanto
avvenuto: grazie a tale lavoro tutta una serie di anomalie di
processi e di procedure sono state modificate e abbiamo fatto
cessare un comportamento che non era corretto.
Dopodiché l'Agenzia delle entrate - e lì tranquillizzo il
Consigliere Fiou - analizza "GS", ma anche S.p.a., quindi vi sarà
un'analisi a tappeto su tutti gli anni; non è che la "GS" è
cattiva, la S.p.a. è buona, l'Assessore che c'era prima era cattivo
e l'Assessore Marguerettaz è buono. Qui non c'entrano gli Assessori
o i Presidenti, c'entrano certe prassi e certe procedure. Rispetto
a questo obiettivo, credo che la Commissione nelle sue conclusioni,
anche se brevi, abbia fatto chiarezza, perché ha detto:
"dall'esito delle audizioni e della successiva analisi svolta in
Commissione risulta una mancanza di chiarezza delle procedure di
gestione adottate dalla casa da gioco"
. Più chiaro di così si
muore!
"Si rileva inoltre che nel corso delle audizioni sono
emersi elementi contraddittori"
e non poteva che essere così,
ma la parte sostanziale della conclusione è che c'erano delle
procedure che mancavano di chiarezza e che in sostanza emerge un
quadro confuso per quanto attiene i meccanismi impostati e le
azioni di gestione. Detto questo, il resto, l'individuazione delle
responsabilità non è compito della Commissione! Qui chi vuole
andare a prendere i verbali dell'Agenzia delle entrate... lì ci
sono nomi e cognomi, lì è molto chiaro: "120 milioni Tizio, 50
milioni Caio...", eccetera, per un totale di quasi 500 milioni di
lire nel 2001, 350 milioni nel 2002 e poi andremo a vedere, ma lì
non c'è più la possibilità di dire: "ma lì è poco preciso, il
campione non è rappresentativo"; no, questa è un'indagine a tappeto
fatta su tutti i documenti! Anche su questo l'Agenzia delle entrate
rispetto ad alcuni argomenti non ha sollevato alcun problema, per
esempio sul finanziamento a fondo perduto della "STV" non ha
rilevato nulla, nel senso che le fatture fatte da "STV" a casinò
erano comprese all'interno di un contratto e sono state
legittimamente considerate come componenti negative di reddito.
Nell'ambito invece delle retribuzioni flessibili nei "benefits" non
discuto, può darsi che fossero corretti, ma gestiti in modo non
corretto e qui vorrei leggere il verbale dell'Agenzia delle
entrate, che ho richiesto al Presidente della Commissione
Praduroux, che ringrazio per la sua attività, dove si dice che
l'allora consulente della casa da gioco e oggi Presidente del
Collegio sindacale della S.p.a., interrogato rispetto a questo
argomento, precisava che per "fringe benefits" si intende il
vantaggio aggiuntivo che il lavoratore dipendente consegue oltre la
retribuzione monetaria in dipendenza del rapporto di lavoro. Il
fiscalista conclude che sia i pranzi consumati presso il "Grand
Hôtel Billia", sia i pernottamenti da parte di un singolo dirigente
si debbano ritenere compensi in natura e vadano considerati ai fini
della determinazione del reddito da lavoro dipendente, perché se
uno dicesse: "ma io non lo sapevo, ho fatto un errore"... qui si
sono anche premurati di fare una domanda al consulente, oggi
Presidente del Collegio sindacale, il quale dice: "tutti questi
"benefits" li dovete tassare" e poi qualcuno non li tassa.
Mettete a processo... ma io non ho bisogno del gruppo "Forza
Italia" che mi faccia la difesa, ma mettete sulla graticola
l'Assessore Marguerettaz, ma qui forse abbiamo sbagliato bersaglio!
Qui alla fine uno che si è intascato mezzo miliardo di lire in
"benefits" è una vittima e l'Assessore Marguerettaz il carnefice!
Devo dire che sono basito, non credo di riconoscermi in una
posizione del genere. Se qualcuno mi può fare dei rilievi, tutto
può essere fatto meglio, anche una certa virulenza dipende dal mio
carattere, non ho una "performance" normalmente da "gentleman", ma
andiamo alla sostanza però, non vorrei che qui venissero invertite
le cose!
Faccio una piccola considerazione a margine per comprendere che
vi sono delle sensibilità diverse sulla privatizzazione del casinò.
Io appartengo al movimento dell'"Union Valdôtaine", quindi non sono
qui a rappresentare l'Ordine dei dottori commercialisti, allora
prima di venire in aula a sostenere delle posizioni partecipo a un
dibattito e a una discussione con gli organi, in modo che vi sia un
ragionamento condiviso. Mi sembrava la sede più corretta... nel
portare una posizione all'interno del Congresso e il collega Rini
aveva tutte le opportunità di andare sul pulpito e dire il suo
pensiero. Io non mi sono posto con la verità in tasca dicendo che
si deve privatizzare e soprattutto neanche quello che ha detto il
collega Fiou, che si deve privatizzare domani: ragioniamoci. Ho
apprezzato molto le considerazioni del collega Fiou, che invita a
pensarci bene, tutto vero, tanto che autorevoli esponenti del mio
movimento hanno ripreso questo pensiero e chi ha detto di essere
più prudente, chi ha detto che c'era una disponibilità a verificare
questo discorso... Mi ha fatto piacere verificare che altre forze
politiche di maggioranza hanno detto "parliamone", ma questo vuol
dire prima parlarne in determinate sedi e poi fare un dibattito con
le altre forze politiche e poi arrivare in Consiglio. Non voleva
quindi essere una mancanza di rispetto e, se è stata interpretata
in tal senso, non voleva essere; d'altra parte il collega Rini
poteva nelle sedi preposte dire la sua. Io sono anche a disagio...
qualcuno dice: "ma qui non siamo a un congresso dell'"Union",
quindi, rispetto a questi discorsi, abbiamo delle bellissime
occasioni, se crediamo nell'"Union" e se vogliamo rimanere in tale
movimento, di discuterne nelle sedi preposte, io sono disponibile,
ma non "mi straccio le vesti" per questo.
Credo che il "dossier Bo" abbia sollevato tutta una serie di
polveroni e di questioni che poco hanno a che vedere con la
sostanza, ritengo che il lavoro fatto abbia permesso di far cessare
una serie di anomalie e di procedure non corrette, quindi siamo
oggi in condizione di andare avanti e cercare di fare dei
ragionamenti che siano meno inquinati da sentimenti personali.
Presidente
- La parola al Consigliere Fiou, per il
secondo intervento.
Fiou (GV-DS-PSE)
- Molto brevemente. Mi pare che
l'Assessore continui ad enfatizzare le cose che non hanno
funzionato nel casinò quasi a giustificare un percorso che lui ha
messo in moto. Nessuno di noi vuole sottovalutare le cose che non
funzionano e frenare le iniziative per correggere quello che non
funziona. La critica è stata sugli strumenti scelti e anche per
dire che non condividiamo una certa propensione dell'Assessore a
sollevare scandalo, anziché preoccuparsi di mettere in moto i
percorsi per risolvere i problemi. È questo che ci mette in
difficoltà. C'erano strumenti istituzionali più opportuni di fronte
al dubbio che vi fossero cose non funzionanti, se poi giustificati
da lettere, eccetera, ancora meglio, che sarebbero serviti
eventualmente anche alla IV Commissione incaricata di seguire la
cosa per affrontare meglio i problemi. Mi spiace ricordare ancora
la Commissione di indagine di altri tempi, ma quella Commissione ha
lavorato bene perché aveva un lavoro preparato da una Commissione
di indagine amministrativa che sul piano tecnico è andata a
verificare tutta la documentazione e ha fornito alla Commissione di
indagine politica una serie di rilievi tecnici, su cui poi la
Commissione stessa ha potuto ragionare politicamente. Questa era la
strada da percorrere, perché non aveva nessuna ambiguità, avrebbe
solo fornito questioni tecniche molto precise, cose che secondo me
il "dossier Bo" ha fornito in maniera talmente approssimativa e
tendenziosa che ha sollevato una serie di riserve e che ha fatto
pensare a finalità diverse da quelle dell'intervento sui problemi.
Volevo precisare questo perché il pandemonio non serve a risolvere
il problema, ma serve a creare ulteriore confusione; l'indagine
precisa invece serve a risolvere i problemi.
Presidente
- La parola al Consigliere Lattanzi.
Lattanzi (CdL)
- Vorrei che la smettessimo di fare "il
gioco delle tre carte", perché credo sia ineccepibile l'intervento
dell'Assessore quando ricostruisce le argomentazioni del suo agire,
posso anche prendere atto che alcuni colleghi di maggioranza
esprimano dei fastidi perché considerano questo agire un fatto non
amministrativo, ma un fatto politico. Non so cosa vi sia stato
dietro l'agire della lettera del liquidatore che informava
l'Assessore che nella liquidazione c'era qualcosa che non andava
bene e che ha dato l'"input" alla sua attività. Non lo so se c'è
stata malafede e malapolitica, battaglia interna ai sistemi di
potere rispetto alla nuova Giunta o a quella vecchia, ma collega
Fiou voi dove eravate? Quando abbiamo detto che quel sistema,
quello della IV Commissione come strumento per andare a
controllare, non era un bel sistema voi dove eravate? Quando il
vostro Assessore con voi in Giunta dichiarò:
"sono tenuto a
procedere per questa via perché il liquidatore scrive che qui vi
sono delle gravi anomalie"
, perché non siete usciti dalla
maggioranza e vi siete dimessi dall'Esecutivo, denunciando alla
stampa che non eravate d'accordo sull'agire dell'Assessore? Perché
lo avete sostenuto? Consiglieri Adriana Viérin e Rini voi dove
eravate? Basta allora con "il gioco delle tre carte", perché questo
popolo non se lo merita il vostro "giochino delle tre carte". Qui
dobbiamo avere chiarezza: chi sta alla maggioranza, chi c'è stato,
chi ha condiviso e chi non ha condiviso. A me non va bene far parte
della vostra minoranza, perché sono 8 anni che noi diciamo queste
cose, voi saltate fuori adesso perché non siete più in maggioranza
e adesso le cose non vi stanno più bene!
(interruzione del Consigliere Fiou, fuori microfono)
... no, perché vi dovete vergognare! Avete "digerito" tutto voi
dei "Democratici di Sinistra" per 14 anni e adesso non vi va più
bene, voi e quella che è adesso la minoranza interna all'"Union"
avete condiviso tutto! Dobbiamo smetterla con questo "giochino"
perché la Valle si distrugge su questa cosa! Voi dell'"Union" avete
fatto un congresso per dire che tutto va bene, quando invece bene
non va; allora andiamo tutti a casa, diamo l'opportunità a questa
Regione di rieleggere un Consiglio che sia legittimato fra
maggioranza e minoranza ad agire per nome e conto della Regione,
perché stiamo facendo schifo!
(interruzione del Consigliere Sandri, fuori
microfono)
... ho detto "stiamo", ti ci metti se vuoi. Qual è il
"giochino", Consigliere Sandri? Stare in Consiglio 2 anni ogni
giorno a fare la minoranza della maggioranza, riconoscersi su un
provvedimento e sull'altro no, su quello che era condiviso sì, ma
adesso non più: non è accettabile! Chi lo condivide deve alzare la
mano e dimettersi, o mettersi all'opposizione, come ha fatto
Perrin, e non star dentro per fare l'opposizione interna! Qui c'è
da fare opposizione a provvedimenti e a scelte politiche!
Considerate che l'Assessore Marguerettaz stia facendo un'operazione
politica per distruggere una minoranza interna all'"Union"?
"Mettetelo sotto", qual è il problema? Sfiduciatelo! Lo avete fatto
al Congresso? No. Siete stati tutti zitti, vi siete messi Cesal
perché non sapevate chi mettere, ma noi Regione cosa c'entriamo con
voi, l'altro 70% di Valle d'Aosta cosa c'entra con le vostre beghe?
Qui bisogna fare un gesto di onestà intellettuale e dire: "io non
ci sto più", ci si dimette o si esce dal partito, ma si fa
maggioranza o minoranza, non si può andare avanti così! Sono 3
anni, prima Perrin che era della maggioranza è diventato della
minoranza e lo avete "fatto fuori" e avete messo Caveri, che doveva
essere lui la maggioranza ma poi... ma che circo! Non possiamo
stare qui, 120.000 cristiani, ad aspettare che l'"Union" faccia i
suoi chiarimenti! L'"Union" è un "partito alla frutta", riuscirà
Cesal a dargli il caffè e il conto? Speriamo il più presto
possibile almeno finiamo questa storia! "Democratici di Sinistra",
la vostra posizione è inaccettabile, vi alzate con i vostri modi
cortesi e gentili: "il metodo dell'Assessore Marguerettaz non era
quello giusto"... dovevate dirlo prima!
Questa relazione è indegna di questo Consiglio per quanto mi
riguarda, non è vero che raggiunge gli obiettivi, perché non stava
alla Commissione dire le cose che non funzionavano, perché questo
lo avevano già detto... 250 pagine di relazioni! Quella Commissione
doveva fare un'altra cosa che non ha fatto... fra l'altro, piccola
analisi: 200 e rotte pagine di fogli, quando ho visto arrivare il
malloppo sulla scrivania ho pensato che avrei dovuto passare
qualche notte a leggere il lavoro della IV Commissione, poi mi sono
accorto che erano solo 27 le pagine da leggere, tutto il resto
erano fotocopie di documenti già conosciuti, ma nelle prime 9 delle
27 pagine ci spiegate qual è il metodo e solo in 15 pagine avete
registrato le audizioni e si poteva andare tranquillamente
all'archivio a prendere la registrazione delle stesse. Nella
27
a
pagina finalmente ci sono le conclusioni, quindi 200
pagine di documenti e 1 paginetta che traccia 5 punti, dove si dice
al primo punto che non è compito di questa Commissione trarre
conclusioni su legittimità e legalità: bravi, che spettacolo di
decisione ci avete comunicato! Secondo punto:
"l'analisi sulla
"relazione Bo" e le audizioni hanno posto in evidenza una
situazione non ben definita e di difficile ricostruzione"
.
Avete ammesso la vostra incapacità a poter fare una ricostruzione,
perché qualcuno dice che i documenti sono stati presi a campione in
maniera manipolatoria, qualcuno dice "sì" e qualcun altro dice
"no", tutto il contrario di tutto! Nel terzo punto avete detto che
la "relazione Bo" è criticata nel metodo e nella casualità non
scientifica, prendiamone atto! Peccato che poi arriva il Ministero
delle entrate che con la scientifica ce la fa... che è peggio di
quella che diceva il Rag. Bo! Qui allora stiamo facendo una
"operazione Zidane": non è lui il colpevole che ha dato la testata,
ma è il "cristo" che gli ha detto che la sorella era una brava
donna; ma insomma! Sulle audizioni si dice che queste evidenziano
un quadro confuso. Le retribuzioni flessibili?
"Si ritiene
inopportuno esprimere giudizi"
, ma come
"inopportuno
esprimere giudizi"
se ci sono 3 milioni di euro che si sono
intascati 4 o 5 personaggi! L'Assessore ha citato per delicatezza
il 2001 e il 2002 e ha taciuto tutto il resto, erano mezzi miliardi
all'anno che si dividevano alcune persone; noi lo abbiamo
denunciato, i miei colleghi si sono presi pure una querela,
naturalmente insussistente. Ma dichiarare che 14 anni di "GS" è
stata una cricca che "Moggiopoli" in confronto è uno scherzo da
ragazzi, ma è una cosa buona, o una cosa giusta, è un fatto
politico fra voi correnti, o è un fatto di pura amministrazione di
controllo della politica? Credo sia un fatto di correttezza
politica dirci che 14 anni hanno avuto più ombre che luci, visto
che hanno saccheggiato un casinò e lo hanno "messo in ginocchio"! È
un fatto politico, punto! Questo significa che l'Assessore
Marguerettaz stia condannando la "gestione Dino Viérin"? Non me ne
frega niente se l'Assessore Marguerettaz sta facendo politica
all'interno del vostro partito, fatevi la resa dei conti nel vostro
partito! Quello che è un dato di fatto è che delle persone si sono
intascati milioni di euro utilizzando la "GS"! Quello strumento noi
lo abbiamo condannato non per queste cose, ma perché ritenevamo
inopportuno che la "GS" gestisse un casinò in forma ordinaria per
14 anni. Quando abbiamo cominciato a sollevare le questioni di
legittimità della gestione non ne abbiamo fatto un fatto politico,
non pensavamo che fosse colpevole Viérin perché aveva messo
Trentaz, ma era perché si stavano gestendo male le cose; se poi voi
politicamente le avete sostenute, Fiou, ve ne dovete assumere la
responsabilità politica, oltre al fatto che avete votato anche i
bilanci quando dicevamo che erano truccati e mascherati e
ripresentati bene. Gigli, il vostro rappresentante dov'era? Al
"Billia". E lui dov'era? Adesso che lo dice l'Agenzia delle entrate
tutti zitti. Ma questo era il "segreto di Pulcinella", altro che
"Moggiopoli"! Se venissero fuori le intercettazioni di quei 10
anni, ci sarebbe da morir dal ridere!
Scusate lo sfogo, ma non è possibile dopo 3 anni di questa
maggioranza che è cambiata e che tiene la Regione ferma perché c'è
una crisi interna all'"Union"... non è più accettabile che
l'"Union" tenga in ostaggio la Valle d'Aosta! Risolvetevi i vostri
problemi, trovate un assetto politico di maggioranza, Presidente
Caveri, chiedo a lei di chiedere la fiducia a questo Consiglio,
ponga lei la questione della fiducia a questa Giunta... altro che
lei ostaggio di qualche Consigliere dell'"Union" scontento perché
non ha l'Assessorato o perché non è più al potere! Ma fate
un'operazione di pulizia, chieda lei la fiducia a questo Consiglio
e vediamo se ce l'ha! Se ce l'ha bene, altrimenti tutti a casa e
diamo l'opportunità ai Valdostani di votarsi un nuovo Consiglio
regionale che sappia almeno amministrare la normale
amministrazione! Siamo qui a trattare il "part-time" con le Signore
che vengono qui a chiedere gli incontri, ma scherziamo? Nella
nostra Regione chiudono intere fabbriche e qui stiamo a discutere
sulla scontentezza di un Consigliere che non avrà l'Assessorato
dell'istruzione? "Impallinati" da "Marco Viérin sì", "Marco Viérin
no"... ma chi se ne frega! Date a questa Regione una maggioranza
stabile che possa governare questa Regione, perché abbiamo problemi
più grossi dei vostri personali problemi!
Presidente
- La parola al Consigliere Rini, per secondo
intervento.
Rini (UV)
- Solo per una piccola replica. Ho sentito dire
sovente anche oggi dall'Assessore Marguerettaz che è sulla
graticola, mi dispiace, ma vorrei ricordargli che non vi è da
preoccuparsi che sulla graticola vi sia lui, vi sono i dipendenti
del casinò, vi è il bilancio della Regione e vi è la Valle d'Aosta,
è su quello che ci dobbiamo preoccupare.
Volevo dire all'Assessore Marguerettaz che avevo posto alcune
domande nel mio primo intervento, non ho avuto risposte, ma non mi
stupisco, è normale, l'Assessore Marguerettaz decide e non ha
bisogno di interpellare gli altri o di dare delle giustificazioni.
È sempre stata una questione di metodo che conosciamo e di poco
rispetto nei confronti dei Consiglieri e di quest'aula soprattutto.
Chiedo per il bene del casinò e della Valle che si apra un
confronto aperto e leale con tutte le parti interessate e con le
forze politiche presenti in quest'aula e che il problema venga
dibattuto in quest'aula al più presto, anche con un'adunanza
consiliare tematica.
Presidente
- La parola alla Consigliera Squarzino
Secondina, per secondo intervento.
Squarzino (Arc-VA)
- Solo due osservazioni rispetto
all'intervento fatto dall'Assessore. Non ci siamo inventati le
cose, noi prendiamo atto di quanto è emerso in Commissione. Abbiamo
sostenuto che lo strumento per indagare sulle eventuali
irregolarità del casinò non era il "dossier Bo", ma lo dice il Rag.
Bo stesso. Lei lo avrà letto nel verbale, ma il 14 marzo il Rag. Bo
riafferma la sua contrarietà ad effettuare questo tipo di indagine
e sostiene di aver ripetutamente consigliato di affidare tale
compito ad una società di revisione. C'erano gli strumenti per
poterlo fare molto più efficaci, la persona a cui è affidato questo
incarico dice chiaramente:
"c'è qualcun altro che lo fa meglio
questo incarico, io non voglio farlo, ci sono altri strumenti per
indagare"
.
Seconda cos: i "benefits", e qui mi ripeto, posso capire
l'esigenza di andare a vedere nei "benefits"... allora le relazioni
sui "benefits" sono state presentate al "CdA" a gennaio 2004, a
maggio 2004, a ottobre 2004, a febbraio 2005, ad aprile 2005, non è
che sui "benefits" all'improvviso sorge il problema, ma ci sono
queste relazioni. Si prenda atto di questo, si indaghi su questo,
si chieda a qualcuno di fare un "dossier" su tale aspetto, ma se
sono giuste le domande dell'Assessore, non adatto e non pertinente
è lo strumento utilizzato.
Si dà atto che dalle ore 12,39 presiede il Vicepresidente
Lanièce.
Presidente
- La parola al Presidente della Regione,
Caveri.
Caveri (UV)
- Vi sono temi così ricorrenti, e talvolta un
po' autoreferenziali per le diverse percezioni che sullo stesso
argomento ciascuno di noi ha, da far scattare in tutti noi quella
che il Presidente del Consiglio francese di qualche tempo fa,
Laurent Fabius, ha chiamato la "tentation de Venise": una specie di
valvola di sfogo che ogni tanto il Presidente Fabius adoperava:
"se mi rompete le scatole tutti..."
- diceva -
"... vado
via 10 giorni e me ne vado a Venezia"
. In questi giorni di
grande canicola tornare nuovamente sulle vicende della casa da
gioco credo sia un qualcosa che non ci consente un "raffrescamento"
ma, come sempre avviene in quest'aula dal 1947, da quando la casa
da gioco esiste, ogni discussione riguardante tale azienda così
atipica diventa il "calor bianco".
Vorrei ricordare che in un Consiglio assai recente abbiamo
discusso "tous azimuts" della casa da gioco ed è un avvenimento
abbastanza raro negli ultimi anni, che dimostra come vi sia una
grande considerazione per la necessità di condividere questo tema.
Credo che qualunque Presidente della Regione e qualunque Governo
regionale di buon senso tenda a condividere che su un tema del
genere, che è stato oggetto di cronache del passato estremamente
delicate per chi si trovi ad essere seduto su questa sedia, è
risultato un percorso incisivo nella discussione che abbiamo avuto,
che ha ribadito il ruolo di questa Assemblea. Evidentemente
qualcuno non si è reso conto della portata di tale dibattito. Devo
dire che il documento ampio e articolato che ne è risultato è stato
portato all'Assemblea totalitaria della S.p.a., purtroppo con
l'assenza del Consigliere di amministrazione che più si è distinto
per le dichiarazioni a mezzo stampa, che ha fissato alcuni
"paletti" alla legittima autonomia della S.p.a.. Questo credo che
rappresenti il percorso futuro che tutti auspicano. Il dibattito
politico odierno, come sempre molto interessante, è stato
l'occasione per riprendere temi, pensieri, idee tutti assai
legittimi e filtrati da avvenimenti storici o anche di semplice
cronaca che, come ricordavo prima, ciascuno di noi legittimamente
osserva dal proprio punto di vista e alle volte anche nella
convinzione che il proprio punto di vista sia esclusivo. Talvolta
in politica si parla di confronto politico, ma alle volte il
confronto è a "compartimenti stagni", perché alla fine della
discussione ognuno la pensa come la pensava all'inizio e questo è
un po' il limite della politica.
Oggi, tuttavia, eravamo sulla "storia" attraverso il "dossier
Bo", documento su cui mi sono espresso varie volte - sono
Presidente della Regione da un anno - e non tornerò ad esprimermi
su di esso; ribadisco però che alcun rallentamento è avvenuto. Il
"dossier" è stato approfondito giuridicamente, per quel che
riguarda gli aspetti penalistici, il tutto è nelle mani della
Procura della Repubblica di Aosta, e gli aspetti penalistici
portano con sé degli aspetti civilistici successivi. Sotto il
profilo contabile, la questione è oggetto di un'inchiesta della
Corte dei Conti, la quale approfondisce anch'essa aspetti che
potrebbero poi avere degli aspetti civilistici; in questo senso
ricordo che avevo già detto al Dott. Bogetti, Procuratore della
Corte dei Conti presso la Procura di Aosta, che esisteva da parte
nostra, in qualunque momento la Procura della Corte dei Conti lo
avesse ritenuto, la disponibilità a fare tutti gli approfondimenti
necessari. Il fiscale è oggetto di una sua giurisdizione, per il
resto l'attesa potrà sfociare in qualcosa e anche nel nulla perché
esiste un'indipendenza delle Magistrature, quindi spetta a loro
stabilire gli elementi significativi ed importanti. L'attesa non è
affatto omissione, censura o altro, è solo rispetto da parte nostra
del fatto che in nulla e per nulla, neppure l'ipotesi da noi
rigettata della Commissione di inchiesta, può sostituirsi in nessun
modo a quegli aspetti assolutamente appartenenti alla sfera di
altri poteri dello Stato, rispetto ai quali abbiamo deferenza e
anche l'attesa per gli avvenimenti che verranno. È per quello che -
e mi esprimo già sulle risoluzioni - riteniamo non accoglibile
questa idea, peraltro già proposta dal gruppo "La Casa delle
Libertà", di incaricare una primaria società di revisione. Oggi
questo approfondimento sarebbe ridondante rispetto all'azione delle
Magistrature e peraltro anche costosissimo. Si tratta di elementi
sui quali riflettere eventualmente in una fase successiva, perché è
evidente che la stessa disponibilità, cioè questa, è stata espressa
al Procuratore della Corte dei Conti.
La seconda risoluzione ha invece caratteristiche politiche. È
del tutto legittimo che l'opposizione valuti severamente come
avviene in questo documento l'operato di ciascuno di noi, però non
si può chiedere a questa maggioranza quanto il gruppo "Arcobaleno"
domanda. Devo dire di condividere solo un passaggio a pieno titolo:
quello dell'uso spregiudicato di informazioni. Abbiamo visto la
pubblicazione sui giornali di alcuni atti di cui la Giunta non
aveva neanche contezza e questo ci è dispiaciuto. Ogni occasione in
questo periodo è buona per letture politiche, specialmente da parte
dei nostri colleghi. Siamo arrivati addirittura ad alcuni amici
cronisti, che sono come le chiromanti, cioè vengono al Consiglio e
poi escono con dei titoli che nulla hanno a che fare con la
discussione consiliare. Si vede che preferiscono i corridoi del
Consiglio e raccogliere i pettegolezzi. Sono giornalista
professionista, ritengo che questo non sia giornalismo, non si
fanno i titoli con i pettegolezzi, cari colleghi! E lo dice uno dei
più anziani come iscritti all'Ordine dei giornalisti della Valle
d'Aosta. Tuttavia non mi stupisco che ogni dibattito, compreso
quello odierno, abbia ricadute di tipo politico. In questa fase
politica ricordo che da parte mia viene colto sempre ogni elemento
utile. Non bisogna mai spaventarsi delle critiche, anche di quelle
più estreme e di quelle che hanno un fondamento di tipo
strumentale. Chi mi conosce bene sa che sono fondamentalmente
permaloso, ma alla fine delle cose che vengono dette faccio sempre
prezioso riferimento e anche il dibattito di oggi può essere utile,
a condizione che ogni fenomeno anche di libera espressione e di
arricchimento del confronto sia riportato a una logica di sistema.
Il sistema è la necessaria stabilità non del sottoscritto o della
sua Giunta, ma del processo decisionale che in modo evidente deve
consentire sul Casinò, come per mille altre questioni delicate, di
attraversare il deserto e di vedere per ciascun tema il verde che è
alla fine del limitare delle sabbie. Restare nel deserto invece mi
convince poco, sia perché si muore di sete, sia perché ci sono i
miraggi, sia perché nel deserto si gira in tondo con o senza
cammello o dromedario. La serenità o la fiducia su temi come
questo, ma direi sull'insieme delle attività, è vedere oltre il
deserto, altrimenti ogni sforzo è inutile.
Si dà atto che dalle ore 12,42 riassume la Presidenza il
Presidente Perron.
Président
- Nous pouvons passer à examiner les
résolutions. Nous discutons de la résolution du groupe "La Casa
delle Libertà", dont je donne lecture:
Risoluzione
Premesso che:
- tra le competenze istituzionali assegnate ai Consiglieri
regionali vi è quella del controllo sull'andamento
dell'Amministrazione regionale e degli enti da essa
dipendenti;
- la legge regionale 21 dicembre 1993 n. 88, istitutiva della
Gestione Straordinaria del Casinò di Saint-Vincent, demanda al
Consiglio regionale la competenza sull'approvazione dei suoi
bilanci e dunque sull'esame degli aspetti contabili;
- il liquidatore della Gestione Straordinaria del Casinò di
Saint-Vincent, in adempimento del proprio mandato e della richiesta
pervenutagli dall'Assessore alle finanze relativamente ad una
ricognizione sulla regolarità dei dieci anni di Gestione
Straordinaria, ha consegnato il 2 settembre 2005 un dossier
riassuntivo dei controlli a campione effettuati nei documenti
contabili;
- dalla relazione del liquidatore sono emerse diverse
anomalie e irregolarità gestionali;
- il Consiglio regionale, nella seduta del 23 novembre 2005,
ha approvato una risoluzione con cui ha dato mandato alla IV
Commissione, allargata ai Capigruppo, di proseguire
l'approfondimento intrapreso "sull'insieme delle problematiche
connesse all'andamento della gestione del Casinò di Saint-Vincent,
con particolare riferimento al Dossier Bo e alle controdeduzioni
nel frattempo pervenute";
Viste le conclusioni a cui è pervenuta la IV Commissione,
allargata ai Capigruppo;
Il Consiglio regionale
Impegna
la Giunta regionale a incaricare una primaria società di
revisione a effettuare un esame approfondito della situazione
contabile e gestionale di Gestione Straordinaria del Casinò de la
Vallée negli anni 1997, 1998, 1999, 2000, 2001 e 2002 e a riferire
entro il 31 dicembre prossimo al Consiglio regionale le risultanze
emerse.
F.to: Tibaldi - Frassy - Lattanzi
La parole au Conseiller Tibaldi.
Tibaldi (CdL)
- Brevemente, anche perché in sede di
dibattito generale sia io che i colleghi Frassy e Lattanzi abbiamo
spiegato le ragioni di questo documento. Abbiamo condiviso le
motivazioni politiche che hanno avviato il "dossier Bo" e questo
non per difendere l'Assessore, che non ha bisogno della nostra
difesa, ma perché abbiamo usato la stessa "lente" nell'analizzare i
fatti. Ovviamente questi sono fatti gravi, sono anomalie gestionali
che non possono passare inosservate e sulle quali abbiamo tratto le
stesse conclusioni dell'Assessore. Ben venga quindi il "dossier
Bo", ma non come dice lei perché le anomalie sono cessate, questo
non siamo in grado di dirlo, perché le anomalie hanno lasciato
strascichi di responsabilità che vanno perseguiti nelle sedi
competenti, siamo d'accordo, ma di responsabilità che presumono
anche decisioni politiche. Oggi da parte vostra non c'è una
decisione politica, allora vanno bene le motivazioni politiche, ma
quali soluzioni politiche ci date? Il "dossier Bo" ha concluso il
suo iter, la Commissione ne ha concluso un altro, quindi la Giunta
cosa decide di fare? La Giunta che, ai sensi della legge n.
88/1993, ha quei poteri di intervento e di controllo di cui
dicevamo prima cosa decide? Per esempio, i termini prescrizionali
quinquennali, le azioni di responsabilità nei confronti di chi ha
commesso i fatti e che lei prima citava... cosa decide la Giunta:
indulgenza, passa inosservato, lasciamo che la prescrizione consumi
il suo termine? Ci dica qualcosa, Assessore!
Noi proponiamo una soluzione di ulteriore approfondimento
attraverso l'incarico a una primaria società di revisione, il
Presidente Caveri dice:
"costosissimo"
, ma quante società di
revisione e quante consulenze avete nominato in questi anni?
Costosissimo perché? Quando chiediamo che si faccia quella
chiarezza che è stata più volte sottolineata? Forse il costo non è
tanto pecuniario quanto politico. Con questa risoluzione allora
vogliamo completare il lavoro; già abbiamo un merito: quello di
aver sollecitato la Giunta a non lasciare impunite e irrisolte
determinate anomalie quali quelle sui "benefits"... completiamo il
lavoro, se la "GS" è terminata il 31 dicembre 2002, non lasciamo
che il 31 dicembre 2007 passi inosservato con quest'"occhio" che si
chiude quasi a non rendersi conto di quello che è successo e a non
voler restituire all'erario, ma soprattutto alla dignità di una
Regione che è responsabile sotto il profilo politico quello che le
è dovuto! Lei prima parlava di persone che hanno accumulato
vantaggi e benefici in maniera discutibile, se questi vantaggi sono
stati percepiti in maniera discutibile, la Regione, in quanto ente
ispiratore della "GS", deve completare la sua opera, anche perché
ha potere di controllo e di intervento tramite la Giunta. Chiediamo
che la risoluzione venga presa in considerazione e che vi sia una
scelta politica. La nostra risoluzione ha la pretesa di essere
politica e non solo di indagine, ha la pretesa di completare un
lavoro che è iniziato e che non può concludersi con quella
relazione di una paginetta, che è misera, che vuole aggiungere
confusione a confusione secondo qualcuno, per noi non è
assolutamente così!
Presidente
- Pongo in votazione la risoluzione presentata
dal gruppo "La Casa delle Libertà":
Consiglieri presenti: 31
Votanti: 23
Favorevoli: 3
Contrari: 20
Astenuti: 8 (Bortot, Ferraris, Fiou, Carmela Fontana, Lanièce,
Sandri, Squarzino Secondina, Venturella)
Il Consiglio non approva.
Presidente
- Esaminiamo la seconda risoluzione presentata
dal gruppo "Arcobaleno", ne do lettura:
Risoluzione
Preso atto della conclusione del lavoro della IV
a
Commissione consiliare sul "Dossier Bo", da cui risultano:
a) l'irregolarità su cui stanno indagando la Procura di
Aosta, la Corte dei Conti, l'Agenzia delle entrate e su cui la
Commissione non ha ritenuto opportuno interferire, anche perché non
in possesso di tutti gli elementi necessari per esprimere
valutazioni, ivi compresi documenti sequestrati;
b) la presenza di elementi contraddittori per quanto riguarda
le retribuzioni flessibili, le missioni dei dipendenti, la gestione
delle carte di credito aziendali e dell'ospitalità;
c) la mancanza di chiarezza nelle procedure di gestione
adottate dalla Casa da gioco;
d) un quadro confuso per quanto attiene i meccanismi
impostati e le azioni di gestione;
Considerato che dalle audizioni effettuate sono emerse
perplessità sulla genesi del dossier, che è stato voluto e
richiesto al liquidatore dall'Assessore Marguerettaz per avere
dati, già a sua disposizione, e che è stato confezionato da un
liquidatore riluttante dopo due anni di reiterate
sollecitazioni;
Constatato che la scelta del contenuto del dossier pare
dettato più dalla volontà di riportare notizie che mettono in
cattiva luce la Gestione straordinaria della Casa da gioco,
piuttosto che prendere in esame le diverse tipologie di "benefits"
per descriverne genesi, evoluzione, modalità di
regolarizzazione;
Il Consiglio regionale
dopo attenta analisi delle informazioni riportate e delle
interpretazioni contrastanti che i diversi responsabili hanno
fornito,
Esprime
un giudizio negativo sulla situazione di poca trasparenza
amministrativa e gestionale che in questi anni si è stratificata e
per la quale non si vedono segnali chiari di cambiamento nemmeno
nella gestione attuale;
Condanna
l'uso spregiudicato di informazioni e il ricorso
all'artifizio di un dossier appositamente predisposto per riverbare
giudizi negativi su organi gestionali nominati da politici che si
intendevano in tal modo screditare;
Ritiene deplorevole
che l'azione amministrativa di un assessore sia utilizzata a
fini politici come strumento di lotta politica tra le diverse
correnti del movimento di maggioranza.
F.to: Squarzino Secondina - Bortot - Venturella
Presidente
- La parola alla Consigliera Squarzino
Secondina.
Squarzino (Arc-VA)
- Non illustro la risoluzione perché è
la sintesi di tutto l'intervento fatto, voglio solo fare una
precisazione: nell'ultima frase:
"ritiene deplorevole"
,
invece delle parole
"utilizzata a fini politici"
vogliamo
mettere:
"finalizzata ai fini politici"
.
Seconda cosa: ricordo al Presidente che la risoluzione che come
gruppo avevamo preparato sulle industrie plastiche è stata
rifirmata non solo dal nostro gruppo, ma anche dal...
Presidente
- ... mi consenta di dirlo io, Consigliera
Squarzino.
Squarzino (Arc-VA)
- ... va bene.
Su tale risoluzione chiediamo il voto segreto, chiedo se altri
colleghi appoggiano questa richiesta.
Presidente
- Il gruppo "Forza Italia" aderisce alla
richiesta.
La parola al Consigliere Frassy.
Frassy (CdL)
- Abbiamo aderito alla richiesta di
votazione segreta, ma vogliamo esprimere una posizione chiara di
contrarietà a questa risoluzione; di conseguenza, il nostro voto
sarà contrario in quanto riteniamo che tale risoluzione non
contribuisca a quella chiarezza che da più parti è stata invocata e
confermi che alla fine uno degli obiettivi principali non era fare
chiarezza, bensì innescare o intentare un processo politico
all'Assessore di turno, questo è un obiettivo che non ci
interessa.
Presidente
- Pongo in votazione a scrutinio segreto la
risoluzione presentata dal gruppo "Arcobaleno":
Consiglieri presenti: 34
Votanti: 31
Favorevoli: 4
Contrari: 27
Astenuti: 3
Il Consiglio non approva.
Presidente
- Il Consiglio prende atto della
relazione.
Con questo punto esauriamo i lavori per questa mattinata, il
Consiglio è riconvocato alle ore 15,30.
La seduta è tolta.
---
La séance se termine à 13 heures.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK