Consiglio Regionale della Valle d'Aosta - Oggetto del Consiglio n. 1704 del 11 gennaio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1704 del 11 gennaio 2006 - Resoconto
OGGETTO N. 1704/XII - Pianificazione dell'attività golfistica in
Valle d'Aosta. (Interrogazione)
Interrogazione
Premesso:
- che la legge regionale 43/1999 è improntata alla
realizzazione, alla riqualificazione e all'ampliamento di impianti
destinati alla pratica del golf e di strutture complementari alla
loro funzionalità, nonché all'erogazione di contributi d'esercizio
a favore dei gestori per le spese di manutenzione e di ripristino
stagionale dei manti erbosi;
- che da diversi anni si annuncia la prossima realizzazione
di un campo a 18 buche nel fondovalle;
- che l'Assessorato regionale del Turismo dispone dal marzo
2004 di "Linee guida per la pianificazione dell'attività golfistica
in Valle d'Aosta": lo studio individua cinque siti idonei alla
realizzazione di un campo a 18 buche nel fondovalle;
ciò premesso, i sottoscritti Consiglieri regionali
Interrogano
l'Assessore delegato per sapere
1) se ha effettuato valutazioni in merito alla realizzazione
di un campo a 18 buche nel fondovalle: in caso affermativo, quali
sono;
2) con quali tempi e modalità pensa di promuovere
concretamente tale opportunità.
F.to: Tibaldi - Lattanzi - Frassy
Presidente - La parola all'Assessore al turismo, sport,
commercio e trasporti, Pastoret.
Pastoret (UV) - Le linee guida elaborate nel 2004, ricordate dal
collega Tibaldi, forniscono numerose ed utili indicazioni in merito
alla possibilità di dislocazione di strutture golfistiche e alle
varie problematiche tecniche da tener presenti, in vista di una
corretta impostazione dei relativi interventi, ma è il caso di
dirlo non possono essere ancora considerate un'effettiva
pianificazione degli interventi stessi; sono degli elementi
ricognitivi che forniscono appunto elementi utili. La realizzazione
completamente "ex novo" di un campo da golf a 18 buche costituisce
peraltro un intervento particolarmente impegnativo che investe caso
per caso complesse problematiche che sono di natura finanziaria,
economica, ambientale, urbanistica, gestionale, queste tanto più
accentuate in un contesto orografico non facile come quello della
Valle d'Aosta. Allo stato delle cose occorre prendere atto che, per
quanto riguarda l'asse centrale della regione, non sono ancora
state avanzate né a livello pubblico, né privato ipotesi
progettuali che affrontino in modo sufficientemente strutturato la
risoluzione delle problematiche da me prima citate. D'altro canto,
la realizzazione di una struttura di questo genere consisterebbe in
un intervento che, senza il sostegno regionale, avrebbe evidenti
difficoltà di realizzazione. Mi si chiede quindi
"se ho
effettuato valutazioni in merito alla realizzazione di un campo a
18 buche nel fondovalle"
e questo già trova risposta nelle
ragioni che ho esposto precedentemente. Ritengo che si dovrà
arrivare in futuro ad una soluzione del genere, ma solo dopo aver
consentito ai campi, ai "club" attualmente in attività di
assestarsi in modo più definitivo - perché una cosa non può
diventare l'esclusione delle altre - completando i progetti di
sistemazione e di investimenti previsti al fine di mantenere le
qualità e la competitività che in questo momento possiedono e poi
per un'altra ragione riguardante la questione dei circuiti di cui
dirò dopo.
Nell'immediato la realizzazione di un campo regionale a 18 buche
assorbirebbe risorse che in questo momento non abbiamo; difatti non
abbiamo previsto un intervento di tale genere, né lo abbiamo
inserito nel piano delle grandi opere, che discuteremo in questo
Consiglio, anche perché un intervento di tale genere produrrebbe
oggi due effetti che considero da valutare attentamente: primo, si
sottrarrebbero risorse alla qualificazione e agli ampliamenti dei
campi attualmente esistenti e funzionanti; secondo, si
determinerebbe un effetto negativo in questo momento difficilmente
sopportabile di concorrenza con le strutture esistenti, con la
mortificazione di iniziative che hanno per lo più valenza di
carattere privato. Oggi non possiamo mettere la realizzazione di
una nuova struttura nell'immediato in concorrenza con strutture che
soggetti, in gran parte privati, hanno messo in piedi e alle quali
dobbiamo consentire di avere i requisiti adeguati e questo perché
uno dei nodi da sciogliere è legato al fatto che bisogna intendersi
sulla funzione di un 18 buche nell'asse centrale. Questo va bene se
diventa un elemento utile all'interno di un circuito che nella
Valle d'Aosta trovi una collocazione adeguata e che consenta quindi
al sistema golfistico nel suo insieme di funzionare; questo non va
bene se diventa un soggetto alternativo alle realtà esistenti e le
porta ad un depauperamento e/o ad una chiusura. Dico questo perché
ho assunto diversi tipi di informazione, mi sono documentato in
materia ed effettivamente il sistema tiene laddove c'è una
circuitazione, anche con campi presenti a 9 buche. Lo studio
peraltro lo dice che la complementarietà degli impianti esistenti è
fondamentale con la creazione di un nuovo impianto così strutturato
a 18 buche nell'asse centrale. In questo momento dobbiamo
consentire a quelli esistenti non dico di rafforzarsi, ma di
mantenere le loro caratteristiche e di migliorarsi. Ciò non toglie
che è indubbio che la realizzazione di almeno un campo a 18 buche
nel centro Valle costituisca un momento di rilevante qualificazione
dell'offerta turistica della Valle. Si è peraltro, sotto questo
punto di vista, ritenuto opportuno anche in applicazione alla legge
regionale n. 43/1999 sostenere il progetto di ampliamento a 18
buche di un impianto come quello del Breuil, che è già esistente e
perfettamente funzionante, quindi in grado di offrire serie
garanzie in merito alla sua futura gestibilità. Certo, il fatto che
l'impianto non sia baricentrico rispetto al territorio regionale
trova compensazione però in due fattori: nel rilievo internazionale
della stazione turistica in cui è collocato, peraltro questa estate
sono state date delle ottime risposte quanto alla fruibilità e alla
frequentazione di tale campo ancora per il momento a 9 buche... in
questa riqualificazione di cui parlavo prima dell'offerta turistica
complessiva.
La conclusione è che c'è l'intenzione di promuovere questo tipo
di intervento, noi oggi siamo però di fronte ad alcune questioni.
Courmayeur sta cercando di riqualificare la sua offerta e ha
proceduto a lavori importanti nella reazione di elementi
complementari nel suo campo e lo riteniamo importante; nell'area di
Brissogne-Quart è sorto questo impianto a 3 buche e c'è una
richiesta di ampliamento fino a 9 e mi sembra non solo
giustificato, ma anche utile; abbiamo in questo momento diversi
soggetti che si stanno muovendo per immaginare di procedere o ad
ampliamenti, o a realizzazioni di campi "ex novo". Dico che, quando
procederemo qui ad un impianto a 18 buche, dovrà essere di valenza
regionale, sostenuto dalla Regione, scelto dalla Regione, perché in
questo caso andremmo a realizzare un impianto che deve essere la
"summa" di tutti gli elementi che ho dato e di altri ancora. Non
credo che l'Amministrazione regionale debba e possa finanziare
ulteriori e diverse iniziative per realizzazioni "ex novo" di campi
a 18 buche che non siano compatibili con gli interessi regionali
che l'Amministrazione deve sostenere e difendere.
Si dà atto che dalle ore 10,58 riassume la Presidenza il
Presidente Perron.
Président - La parole au Conseiller Tibaldi.
Tibaldi (CdL) - Quando vennero incaricati i professionisti Paolo
Croce e Massimo Mocioni dalla Giunta precedente, in particolare
penso dall'allora Assessore al turismo Caveri, vennero preparate le
linee guida per la pianificazione dell'attività golfistica in Valle
e vennero presentate nel marzo 2004, nel corso di una conferenza
stampa, perché il golf a 18 buche era visto come una priorità per
il turismo. L'allora Assessore Caveri disse:
"ci serve in tempi
brevi"
. Qui ho la rassegna stampa del 10 marzo, "La Stampa" di
Aosta, poi nell'articolo si riprendono i concetti espressi in
questa conferenza, concetti che sono stati anche ribaditi in
risposta a un'interpellanza del nostro gruppo che venne presentata
nell'estate del 2004. Oggi lei, Assessore, ci dà degli elementi di
assoluta novità rispetto a un anno e mezzo fa, ovvero che il golf a
18 buche in fondovalle non è più una priorità. Lei ha detto:
"ciò non toglie che il campo a 18 buche nel fondovalle possa
essere interessante"
. Lei però, di fatto, dice che la priorità
è quella del mantenimento dei campi a 9 buche o a 6 buche tuttora
esistenti nelle varie zone della Valle a gestione privata;
peraltro, lei dice: "fermiamoci sulla priorità del 18 buche". Cosa
abbiamo capito? La scelta politica ancora non c'è da parte vostra,
nonostante da 2 anni abbiate a disposizione le linee guida e
nonostante che da 7 anni esista una legge, varata nel 1999, che
prevedeva consistenti investimenti fino al limite massimo del 70%
da parte della Regione per strutture di questo tipo.
Quando venne presentato questo studio in aula si parlava di
"integrazione" fra le varie forme di turismo in Valle, se n'è
parlato ancora ieri con il Presidente Caveri, a fronte di quello
studio che approfondiremo nel corso dell'esame in Consiglio sul
mercato della casa da gioco. I livelli di integrazione devono
essere innalzati se si vuole crescere strategicamente. Oggi,
Assessore, non dico che lei rinunci, ma fa retrocedere una priorità
anche ampiamente condivisa. È vero che è stato approvato e
finanziato a Cervinia, ma Cervinia giace a 2.000 metri, mentre un
certo tipo di turismo forse richiede un campo nel fondovalle.
Terza stagione: potrebbe essere un'opportunità anche per la
terza stagione quella di un'integrazione di turismo golfistico con
altri tipi di turismo, congressuale, ludico, presso il Casinò...
lei dice, giustamente, che la scelta compete alla Regione, è ovvio,
perché finanzia fino al 70%, ma la scelta non può essere fatta
anche dai Comuni in forma singola o associata se la Regione non dà
un "placet" sulle idee di massima. Ricordo che l'allora Assessore
Caveri aveva manifestato, anche se timidamente, una preferenza per
la bassa Valle; non so se questa timida preferenza tuttora sussiste
anche nelle sue idee però, di fatto, i Comuni non possono decidere
di impegnarsi anche in iniziative progettuali che costano - e
sappiamo che non hanno grandi risorse a disposizione - o in
iniziative che comportano dei cambiamenti ambientali e territoriali
che sono evidenti ed importanti se non c'è un assenso preventivo
della Regione, ovvero se non c'è una scelta politica. In sintesi,
Assessore, in 2 anni non avete deciso ancora un bel niente
nonostante l'ennesima consulenza affidata a 2 professionisti e
nonostante la legge del 1999 desse degli strumenti finanziari che
sono direi significativi. La legge del 1999 viene applicata solo
nell'articolo 3, che prevede i consueti e annuali ripristini dei
manti erbosi - ben vengano questi contributi in conto esercizio che
vengono erogati alle varie società di gestione - e rimane
inapplicata nella sua parte più strategica e valente per quanto
riguarda l'implementazione di tale importante settore. Possiamo
dire che non siamo soddisfatti della risposta, anzi prendiamo atto
di una clamorosa inversione di tendenza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK