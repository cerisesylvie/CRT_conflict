Consiglio Regionale della Valle d'Aosta - Oggetto del Consiglio n. 2667 del 25 ottobre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2667 del 25 ottobre 1991 - Resoconto
OGGETTO N. 2667/IX Finanziamento degli interventi di edilizia
sanitaria.
(Interpellanza).
Presidente
Do lettura dell'interpellanza
presentata dal Consigliere Ma-quignaz:
Interpellanza Preso atto che il progetto di ristrutturazione
e ampliamento dell'ospedale di Aosta, approvato durante l'ultima
seduta del Consiglio comunale di Aosta, prevede un impegno di spesa
di circa 15 miliardi;
Ricordato che il CIPE aveva già provveduto nel 1990
all'erogazione di un finanziamento alla Valle d'Aosta di oltre 31
miliardi di lire;
Evidenziato che l'assegnazione definitiva dei 31 miliardi è
subordinata alle presentazioni di precisi progetti e alla
esecuzione dei lavori indicati;
Considerato la necessità di utilizzare nel più breve tempo
possibile la somma di 31 miliardi al fine di realizzare gli
interventi di edilizia sanitaria;
Il sottoscritto Consigliere regionale
Interpella
la Giunta regionale per sapere:
- se gli intendimenti a tale proposito del Comune di Aosta
coincidono con quelli della Regione;
- quali sono in definitiva gli obiettivi che la Regione intende
perseguire, tenendo conto anche che è stato commissionato uno
studio di fattibilità per le costruzioni di un nuovo ospedale.
Presidente
Ha chiesto di illustrare
l'interpellanza il Consigliere Maquignaz, ne ha facoltà.
Maquignaz (AI)
Con questa interpellanza desidero
porre una questione che mi pare di fondo e che mi pare non sia mai
stata definita nonostante i vari dibattiti che si sono verificati
in questo Consiglio regionale, e anche per chiarire quella che mi
sembra una contraddizione fra la posizione della Regione e la
posizione del comune di Aosta. Infatti, mentre da una parte la
Regione promuove uno studio di fattibilità del nuovo ospedale, che
certamente richiederà per la sua realizzazione l'impiego di fondi
statali, dall'altra parte il comune di Aosta approva - al di là di
una visione globale di insieme sul ruolo del nuovo o del vecchio
ospedale - una delibera che concerne una parziale ristrutturazione
che, a detta dell'Assessorato, rientrerebbe in un piano di
interventi indifferibili predisposti dall'Assessorato, al fine
anche di utilizzare i fondi del programma triennale di investimenti
finanziato dal Ministero della sanità.
A me pare che manchi una visione globale sui problemi sanitari,
in modo particolare sul ruolo che nell'ambito del discorso
sanitario dovrebbe essere svolto dal nuovo ospedale di Aosta, o
dalla ristrutturazione del vecchio ospedale. Infatti, l'impegno di
spesa previsto dalla delibera del Consiglio comunale di Aosta per
la sistemazione dell'ospedale è di 15 miliardi, mentre la somma
stanziata dal CIPE è di 31 miliardi, per cui rimane da definire
come verranno spesi questi 16 miliardi, anche se l'Assessore ha già
ricordato che il modo con cui questa somma sarebbe stata spesa era
già stato programmato nel 1990.
Però questa interpellanza acquista un significato particolare
proprio oggi, alla luce del decreto che è allegato alla legge
finanziaria; decreto che comporterebbe la chiusura di cinque
reparti dell'ospedale di Aosta, se non addirittura di nove. Non ho
avuto il tempo di approfondire questo discorso, però a prima vista
la situazione mi sembra molto grave perché, se il decreto fosse di
questa portata, provocherebbe una diminuzione dei posti
nell'ospedale di Aosta, quando dall'altra parte esiste un altro
decreto ministeriale, dove si dice che la Valle d'Aosta è l'unica
regione in cui i posti letto sono sottodimensionati rispetto agli
standards
qualitativi. Quindi, da una parte abbiamo un
decreto che prevederebbe questa diminuzione dei posti letto,
dall'altra parte abbiamo l'altro decreto che prevede l'aumento dei
posti letto, per cui credo che tutto il discorso della sanità
richieda un momento di riflessione, Assessore, alla luce anche dei
tagli del 28 per cento che sono stati annunciati e che coincidono
alla somma di 45 miliardi.
Ho visto le dichiarazioni del Presidente dell'USL e sono
dichiarazioni gravissime, dove si dice fra l'altro che i soldi che
rimangono serviranno soltanto a pagare i dipendenti e nulla
più.
Credo che la situazione si stia complicando per questi decreti
che stanno arrivando, fra l'altro all'insaputa della Regione,
perché questo decreto, che provocherebbe la chiusura dei cinque
reparti, non credo sia stato concordato con l'Amministrazione
regionale; quindi è un fatto gravissimo nei confronti del quale la
Regione deve reagire con energia e con fermezza.
Concludo questo mio intervento, chiedendo alla Giunta regionale
e all'Assessore di voler riflettere su questi problemi che si
stanno susseguendo in questi giorni, anche alla luce della
finanziaria, possibilmente creando un momento di incontro fra i
rappresentanti del comune di Aosta e i rappresentanti della
Regione, per poter concordare insieme una strategia globale nei
confronti del governo italiano.
Presidente
Ha chiesto di parlare l'Assessore alla
sanità e assistenza sociale Beneforti, ne ha facoltà.
Beneforti (DC)
Ringrazio il collega Maquignaz per
aver presentato questa interpellanza, in quanto mi dà modo di
chiarire e ribadire anche i nostri obiettivi in merito ai presidi
ospedalieri della nostra regione, anche se su questo argomento ci
siamo dilungati abbastanza qualche adunanza fa e anche nella
discussione di ieri, in merito alla variazione di bilancio relativo
all'anno in corso.
Ma penso sia opportuno ribadire le linee che come Assessorato e
come Amministrazione regionale intendiamo portare avanti per dare
una giusta informazione all'interno e anche all'esterno, perché
leggo molte cose sui giornali che non so se sono frutto di
protagonismo di qualche giornalista o se sono frutto di
protagonismo di qualche addetto ai lavori della sanità, ma ci sono
senza dubbio molte cose che non rispondono a verità.
Lo studio di fattibilità per la realizzazione del nuovo ospedale
è un punto del programma che la nuova maggioranza si è dato, oltre
che essere una richiesta dell'Amministrazione comunale di Aosta. Lo
studio di fattibilità rientra nelle linee del programma di questa
Giunta e rientra anche nelle linee del programma del comune di
Aosta.
Lo studio di fattibilità serve a valutare l'iniziativa sia sul
piano sanitario che urbanistico, che sul piano finanziario, perché
fare un ospedale nuovo comporta la previsione delle risorse
necessarie, non solo in termini finanziari, ma anche in termini di
personale. Lo studio di fattibilità serve anche come strumento di
confronto fra la ristrutturazione e l'ampliamento previsti dalla
precedente Giunta regionale e la nuova struttura che prevede la
Giunta attuale, che può essere la ristrutturazione e l'ampliamento
dell'attuale complesso di viale Ginevra oppure l'ospedale nuovo.
C'è già un progetto di ristrutturazione e ampliamento, adesso si fa
lo studio di fattibilità e questi due studi vengono messi a
confronto per scegliere la via migliore che si deve seguire per
dare alla Valle d'Aosta un ospedale degno di un capoluogo di
regione.
Qualcuno sostiene che le due iniziative, quella del piano di
ristrutturazione ed ampliamento e quella dello studio di
fattibilità, sono incompatibili fra loro: ho già chiarito che non
sono incompatibili ma sono alternative l'una all'altra. Cioè una
cosa è la ristrutturazione e l'ampliamento dell'esistente così come
è previsto e un'altra cosa è l'ospedale nuovo, anche se l'obiettivo
di ambedue le iniziative è quello di arrivare agli ottocento posti
letto che la Valle d'Aosta deve avere, perché abbiamo unità
operative da creare e unità operative da ampliare all'interno
dell'ospedale, che hanno necessità di posti letto, e lo
standard
previsto anche a livello nazionale è che la Valle
d'Aosta abbia un ospedale di ottocento posti letto.
Consigliere Maquignaz, proprio perché non c'è incompatibilità
fra le due iniziative ma sono alternative l'una all'altra, il 18
gennaio 1991 come Giunta abbiamo rimesso al Ministero della sanità
il piano di ristrutturazione ed ampliamento deliberato dalla
precedente Giunta il 26 gennaio 1990; perché? Intanto perché
parliamo di uno studio di fattibilità da confrontare e non di una
scelta definitiva, anche se si può essere d'accordo di fare lo
studio nuovo, perché questa è la realtà - si parla quindi di studio
di fattibilità su cui confrontarsi e non di una scelta definitiva -
ma anche perché non intendiamo perdere i finanziamenti di nostra
competenza previsti dal piano degli investimenti di edilizia
sanitaria predisposto dal Ministero della sanità.
Come è noto, questi finanziamenti si aggirano, per il primo
triennio 1988-91, sui 31 miliardi e nei dieci anni sono 120
miliardi, per cui non riteniamo di perdere questo finanziamento che
è stato previsto per l'edilizia sanitaria nella nostra regione.
Però, nel momento in cui c'è da una parte lo studio di fattibilità,
dall'altra c'è il piano di ristrutturazione, e non possiamo, in
attesa di questo, restare fermi, perché anche se si dovesse
predisporre il discorso dell'ospedale nuovo, un minimo di dieci
anni di tempo ci vuole per realizzare una nuova struttura.
Pertanto abbiamo presentato un programma di interventi che
rientra nel piano di ristrutturazione e ampliamento presentato
dalla precedente Giunta, che modifica le vecchie strutture
dell'ospedale; non parliamo di ampliamenti ma ci limitiamo a
portare avanti un discorso di ristrutturazione. Ciò perché
bisognava affrontare dei problemi urgenti che ci sono all'interno
dell'ospedale, e il collega Maquignaz può rendersene conto andando
a vedere l'unità operativa di medicina uomini e donne, il reparto
di neurologia, l'unità di anatomia patologica, il laboratorio di
analisi che deve essere ampliato. Dobbiamo realizzare il reparto
per i carcerati, altrimenti scappano da una parte all'altra;
dobbiamo effettuare il trasferimento dalla ex maternità del reparto
di psichiatria: o lo ricostruiamo nuovo alla ex maternità oppure lo
ritrasportiamo all'interno dell'ospedale regionale, ma non possiamo
lasciarlo nella situazione in cui è oggi. Poi ci sono altri
interventi per la messa a norma di servizi di sicurezza, che
riguardano l'antincendio, le scale di sicurezza, l'abbattimento
delle barriere architettoniche.
Questi sono tutti interventi che noi facciamo e che non possono
essere rinviati né ad un piano di ristrutturazione ed ampliamento
generale, anche se rientrano in questo piano, né alla realizzazione
di un ospedale nuovo, tanto più che nei dieci anni che passano per
arrivare all'ospedale nuovo, queste spese sono certamente
ammortizzate nell'arco di tempo.
Poi c'è un'altra cosa che non è in contraddizione e non è
incompatibile: i finanziamenti che sono previsti per la Valle
d'Aosta sono assegnati alle strutture della Valle d'Aosta, e su
questo abbiamo avuto anche degli incontri in sede romana a livello
di Ministero della sanità, che confermano che siamo noi come
Regione a decidere come spendere i soldi che vengono stanziati alla
Valle d'Aosta, purché dimostriamo con i progetti che andiamo a
presentare al Ministero che questi finanziamenti sono usati bene.
Per cui se si dovesse passare da un discorso di ristrutturazione ad
un discorso di ospedale nuovo, i finanziamenti che sono previsti
per la Valle d'Aosta vengono accrediti per l'ospedale nuovo; questa
è la chiarezza con cui noi abbiamo discusso la questione a Roma
presso il Ministero della sanità.
E' chiaro che per realizzare gli interventi che vogliamo portare
avanti e che abbiamo presentato a Roma sulla ristrutturazione,
abbiamo dovuto chiedere al comune di Aosta le concessioni edilizie,
senza le quali, come sa bene il collega Maquignaz, nessuno si può
muovere. Il comune di Aosta ha approvato queste concessioni a
grandissima maggioranza; ciò vuol dire che, avendo dato quelle
concessioni edilizie, gli intendimenti del comune di Aosta
coincidono con quelli della Regione.
Ritengo che il comune di Aosta, nel momento in cui ha proceduto
a dare le concessioni edilizie, pur tenendo a realizzare l'ospedale
nuovo, ha valutato quello che abbiamo valutato anche noi: la
lunghezza dei tempi di realizzazione del nuovo ospedale e la
situazione esistente all'interno del presidio ospedaliero di Aosta,
che non è più rinviabile.
Credo di aver risposto ai quesiti dell'interpellante, comunque
resto a disposizione per chiarire al collega Maquignaz la
situazione.
Nel terminare, voglio tornare al discorso dei reparti che
verrebbero soppressi dai decreti allegati alla finanziaria dello
Stato. Al decreto che prevede la soppressione di alcuni reparti e
unità operative ci siamo opposti e continueremo ad opporci, perché
abbiamo la necessità di mantenere gli ottocento posti letto. Può
darsi che sia necessaria una più razionale organizzazione e
suddivisione degli spazi e dei posti letto, come può darsi che si
renda necessaria una diversa organizzazione dei lavori all'interno
dell'ospedale, ma questo non deve voler dire abolire alcuni reparti
o alcune unità operative.
Per quanto ci riguarda, su questa strada la finanziaria non ci
trova d'accordo e non ci trova d'accordo neppure sul discorso
finanziario, perché ieri, quando abbiamo approvato la variazione di
bilancio, ho riconfermato quali erano le linee della Regione ed ho
dichiarato che non accettiamo certamente i tagli che sulla Valle
d'Aosta dovrebbero essere apportati dalla finanziaria nei confronti
della spesa sanitaria. Dico però che, come molte volte c'è
protagonismo nel parlare delle strutture ospedaliere, delle linee
che si vuol portare avanti, o dell'ospedale nuovo che si mette in
contrapposizione alla ristrutturazione vecchia, anche sul problema
finanziario a volte vedo delle uscite sui giornali o in televisione
che non corrispondono al vero. Per quanto ci riguarda, come Regione
non lasceremo niente di intentato per ottenere quello che dobbiamo
ottenere e perché la Valle d'Aosta mantenga quello che ha necessità
di mantenere.
Questo è l'impegno che ci siamo assunti, sia per non perdere i
finanziamenti relativi alle strutture ospedaliere, sia per quanto
riguarda l'appianamento dei debiti che oggi chiediamo al Governo.
Sono in linea con gli altri assessori alla sanità, il Presidente
della Giunta fa parte della conferenza dei Presidenti, e ambedue
sosteniamo con tutti gli altri che la sottostima che il Governo ha
fatto del deficit sanitario debba essere riconsiderata, perché noi
riteniamo che nel nostro Paese il deficit sanitario sia di 10.800
miliardi, mentre il Governo sostiene che sia di 5.600 miliardi. Se
riusciamo a far capire al Governo qual è effettivamente il debito
della sanità nel nostro Paese, riusciamo a coprire il deficit che
si può presentare nella nostra Regione.
Già un passo avanti è stato fatto perché oggi sosteniamo, come
regioni, che il debito pubblico nella sanità è di 10.800 miliardi;
il Governo sosteneva che era di 3.100 miliardi: oggi è giunto già a
5.600 miliardi. Questi 5.600 miliardi vanno ad integrare il fondo
sanitario nazionale e alla Valle d'Aosta vengono altri 9-10
miliardi. Se riusciamo a far salire questa integrazione che deriva
dalla sottostima che il Governo ha fatto, è chiaro che diminuiamo
anche il nostro debito e quindi l'esborso che la Regione dovrebbe
pagare per pareggiare il bilancio dell'Unità sanitaria locale.
Presidente
Ha chiesto di parlare il Consigliere
Maquignaz, ne ha facoltà.
Maquignaz (AI)
Ringrazio l'Assessore Beneforti per
aver chiarito anzitutto una parte della interpellanza che
riguardava i rapporti fra la Regione e il comune di Aosta. E' stato
chiarito, fra l'altro, che lo studio di fattibilità per il nuovo
ospedale riguarda solo lo studio e quindi non riguarda una presa di
posizione politica sulla costruzione o meno di un nuovo ospedale,
come pure è stato chiarito che nella sostanza il comune di Aosta ha
dato il via alle autorizzazioni burocratiche che riguardano la
concessione edilizia e via dicendo, concernenti il piano di
ristrutturazione dell'ospedale.
Quello che mi preoccupa, al di là della interpellanza, è il
decreto ministeriale allegato alla finanziaria. Giustamente
l'Assessore ha manifestato tutta la sua preoccupazione e la volontà
della Giunta e della Regione di opporsi sia al taglio del 28 per
cento per quanto riguarda la nostra Regione, che coincide a 45
miliardi, sia al decreto che rischierebbe di provocare la chiusura
di cinque reparti all'ospedale di Aosta. Però dalle informazioni
che sono a mia conoscenza, il decreto legato alla finanziaria
lascia poco spazio di manovra, per cui, se le cose stanno in questo
modo, occorre una azione molto forte da parte della Regione per
porre rimedio alla situazione.
Quindi mi permetto di insistere e chiedo ufficialmente
all'Assessore di volersi rendere promotore per organizzare un
incontro fra i rappresentanti della Regione, del comune di Aosta,
insieme alla commissione consiliare regionale competente in materia
sanitaria, e formare al limite una delegazione unitaria per poter
concordare una strategia diversa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK