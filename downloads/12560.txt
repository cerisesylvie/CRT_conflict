Consiglio Regionale della Valle d'Aosta - Oggetto del Consiglio n. 3476 del 10 giugno 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3476 del 10 giugno 1992 - Resoconto
OGGETTO N. 3476/IX Nomina dell'Assessore al Turismo, Sport e
Beni Culturali.
Presidente
Ha chiesto di parlare il Presidente della
Giunta, ne ha facoltà.
Lanivi (GM)
Propongo quale Assessore al Turismo, Sport
e Beni Culturali, Ugo Voyat.
Presidente
Ha chiesto di parlare il Consigliere
Gremmo, ne ha facoltà.
Gremmo (UAP)
Solo per dichiarare che abbandono l'aula,
perché se non c'è neanche un minimo di rispetto per il regolamento,
se fosse stato letto solo in italiano poteva capitare di tutto,
perché quello è un dialetto in cui le cose si possono dire in
diecimila modi, però in francese è molto preciso. Il compito,
secondo me, del vicepresidente doveva essere quello di bloccare la
seduta, che a questo punto corre addirittura il rischio di essere
illegittima, ed entro otto giorni (ma già anche domani)
riconvocarla per nominare il Presidente, perché adesso ci troviamo
con un organo incompleto.
Prima il vicepresidente parlava dell'ufficio di Presidenza,
l'ufficio di Presidenza manca del componente principale che è il
solo che può coordinare le sedute.
Si è voluta fare una forzatura, è una scelta politica secondo me
sbagliata chiunque l'abbia fatta e per qualunque ragione.
Non partecipo più a questa votazione, mi sembra veramente
sbagliato questo sistema, perché si arrivava lo stesso a comporre
l'esecutivo in una forma più accettabile e non con una forzatura e
credo si sbagli a muoversi in questa maniera.
Quindi abbandono l'aula in segno di protesta.
Presidente
Ha chiesto di parlare il Consigliere
Maquignaz, ne ha facoltà.
Maquignaz (GM)
Solo per una questione anzitutto di
metodo. Poiché abbiamo detto che si vuol cambiare metodo di gestire
il potere e anche i rapporti all'interno del Consiglio regionale,
credo che il metodo attuato in questo momento dalla Presidenza del
Consiglio e dalla Giunta sia un po' forzato.
Mi rendo conto che il Consigliere Gremmo nella sua estrosità ha
un po' esagerato, però, colleghi del Consiglio, quando ci sono
state nel passato delle questioni di interpretazione giuridica
sulla interpretazione del regolamento, il minimo che si è sempre
fatto è stato quello di convocare la conferenza dei Capigruppo per
stabilire l'interpretazione giusta.
Quindi chiedo per una questione di metodo e di correttezza,
visto che è una questione giuridica e che ci sono due avvocati che
la sollevano, l'avvocato Andrione e l'avvocato Bondaz, che la
questione venisse interpretata non con atto di forza ma attraverso
la possibilità di convocare la riunione dei Capigruppo e in quella
sede definire in modo sereno la questione.
Presidente
Ha chiesto di parlare il Consigliere
Bondaz, ne ha facoltà.
Bondaz (DC)
Signor Presidente, non si tratta qui di
una interpretazione giuridica, come qualcuno ha detto; si tratta di
una interpretazione costituzionale perché, come tutti i Consiglieri
sapranno, il primo atto che fa il Consiglio regionale quando viene
nominato è quello di nominare il Presidente del Consiglio, cioè di
colui che deve gestire i lavori del Consiglio.
Quando questa persona viene a mancare, scattano le modalità che
sono state più volte lette in questo Consiglio e il Vicepresidente
anziano ha un unico obbligo: quello di convocare il Consiglio per
nominare il Presidente del Consiglio, altrimenti le nomine che
verranno fatte successivamente - e mi dispiace per l'amico Voyat di
questo fatto, ma in fondo gli veniamo anche in aiuto - sono delle
nomine illegittime, così come rimarrebbero illegittimi tutti gli
atti che l'Assessore così nominato andrebbe a firmare
successivamente. Perché non è lecito e non è neanche giusto che un
Consiglio non abbia il proprio Presidente.
Era sufficiente che la maggioranza nominasse per ultimo il
Presidente Cout e nessuno avrebbe sollevato niente.
Il regolamento è molto preciso, quindi se il Consiglio ritiene
di andare avanti in questa ottica, come Gruppo DC non facciamo
varie proteste particolari, ma non intendiamo partecipare alla
formulazione di un atto illegittimo, per cui non parteciperemo alla
votazione e usciremo dall'aula.
Presidente
Per questo argomento vorrei calmare gli
animi, perché nella interpretazione del regolamento non è la
conferenza dei Capigruppo che decide, nè abbiamo mai provveduto a
dare interpretazioni sulle norme riguardanti il funzionamento del
Consiglio convocando la Conferenza dei capigruppo. Viceversa c'è un
organismo appositamente formato, che è la commissione per il
regolamento, che in casi di particolare incertezza viene
convocata.
In questo caso, consultati gli organi tecnici-giuridici e
consultati quanti possono dare specifiche declaratorie sul
regolamento e su questo aspetto, mi sembra che la posizione sia più
che legittima e regolamentare. Pertanto ritengo di dover procedere
alla votazione dell'Assessore.
Si dà atto che, alle ore 20,58, la minoranza abbandona l'aula
del Consiglio in segno di protesta per la mancata sospensione della
seduta.
Presidente
Si procede alla votazione.
Votazione per schede segrete.
Esito della votazione:
- Consiglieri presenti: 23
- Consiglieri votanti: 22
- Schede valide: 22
- Schede bianche: 3
- Sì: 17
- No: 2
- Astenuti: 1 (Maquignaz)
Presidente
In base all'esito della votazione risulta
nominato alla carica di Assessore al Turismo, Sport e Beni
Culturali, Ugo Voyat.
Il Consiglio prende atto ed il neo-nominato Assessore Ugo
Voyat, su invito del Presidente del Consiglio, prende posto al
banco della Giunta.
Presidente
I lavori sono terminati. Pregherei i
Capigruppo di riunirsi presso la sala attigua, per valutare il
calendario dei lavori dei prossimi Consigli e gli adempimenti per
l'elezione della Presidenza del Consiglio.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK