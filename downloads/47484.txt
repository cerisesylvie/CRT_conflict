Consiglio Regionale della Valle d'Aosta - Oggetto del Consiglio n. 3753 del 20 giugno 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3753 del 20 giugno 2024 - Resoconto
OGGETTO N. 3753/XVI - Interpellanza: "Attivazione presso
l'UniVdA di percorsi abilitanti all'insegnamento per le scuole
secondarie di primo e secondo grado".
Bertin (Presidente) -
Punto n. 28. Si è prenotato il
consigliere Perron, ne ha facoltà.
Perron (LEGA VDA) -
Veniamo al tema scuola, sappiamo che
c'è un concorso bandito dall'Università di Torino avente come
oggetto l'ammissione ai percorsi universitari di formazione
iniziale e l'abilitazione all'insegnamento per le scuole secondarie
di primo e secondo grado nell'anno 2023-2024, il quale stabilisce
l'attivazione dei percorsi abilitanti per un totale di 890 posti
suddivisi in varie classi di concorso.
Richiamiamo la richiesta che era stata fatta dai sindacati della
scuola valdostana, rivolta in data 7 dicembre alla Rettrice
dell'Università della Valle d'Aosta, alla Sovrintendenza degli
studi e alla dirigente della struttura personale scolastico della
Regione e dell'Assessore ai beni e attività culturali, con la quale
si chiedeva una riserva di posti per aspiranti al menzionato
percorso abilitante residenti in Valle d'Aosta, quindi c'è stata
una richiesta dei sindacati, richiesta che ovviamente noi non
prendiamo con il "Copia-incolla" ma sappiamo che sia importante
laddove è possibile mantenere delle quote, perché, se non vengono
attivati questi corsi all'Università della Valle d'Aosta, coloro
che devono fare questi corsi, abilitarsi eccetera, devono andare a
Torino.
Noi abbiamo un'università e quindi se ciò non può essere fatto
qui per le più svariate motivazioni, almeno mantenere una quota o
agevolare in qualche modo i Valdostani che devono spostarsi.
Chiediamo quindi a lei Assessore, e al Governo regionale in
genere, se l'UNI VDA abbia intenzione di attivare dei corsi
abilitanti che siamo da 30, 36 o 60 accrediti nell'Ateneo
valdostano o se, in caso negativo, per il discorso che facevo
prima, siano stati presi accordi tra l'UNI VDA e l'Università di
Torino per riservare una quota nel concorso bandito menzionato in
premessa per gli aspiranti valdostani.
Presidente -
Per la risposta, l'assessore Jean-Pierre
Guichardaz.
Guichardaz J. (FP-PD) -
Le do una risposta tecnica,
perché effettivamente questa sua domanda richiede una serie di
precisazioni di tipo tecnico che servono a inquadrare la
questione.
Il decreto del Presidente del Consiglio dei Ministri 4 agosto
2023, pubblicato in Gazzetta Ufficiale il 25 settembre 2023, ha
definito i percorsi formativi universitari e accademici di
formazione iniziale e abilitazione dei docenti delle scuole
secondarie ai fini del rispetto degli obiettivi del Piano nazionale
di ripresa e resilienza, disciplinando in particolare i contenuti
dell'offerta formativa, quindi percorsi da 60 CFU, da 36 e da 30
CFU, e i requisiti di accreditamento iniziale e periodico.
Tenuto conto della normativa citata e della relativa tempistica
di emanazione, della complessità organizzativa dei percorsi, delle
risorse umane e logistiche a disposizione, nonché, dai primi dati
forniti dalla Sovrintendenza regionale agli studi, del fabbisogno
stimato per le possibili assunzioni di ruolo, nelle classi di
concorso con graduatorie esaurite, nel mese di ottobre l'Università
della Valle d'Aosta ha valutato la soluzione di contribuire alle
nuove modalità di formazione degli insegnanti attraverso la
costituzione di un centro per l'erogazione dei percorsi in forma
aggregata, non prevedendo, in fase di prima applicazione per l'anno
accademico 2023-2024, l'attivazione di percorsi per specifiche
classi di concorso presso l'Ateneo; quindi se lei mette insieme
anche le tempistiche e il decreto del Presidente con
quest'engagement da parte dell'Università...
In data 6 novembre 2023 è stato pertanto costituito il Centro
interregionale per la formazione degli insegnanti secondari, il
CIFIS, a cui aderiscono, oltre all'Università della Valle d'Aosta,
l'Università di Torino, l'Università del Piemonte orientale, il
Politecnico di Torino, l'Accademia Albertina di Belle Arti di
Torino e l'Accademia delle Belle Arti di Cuneo.
La proposta di accreditamento dei percorsi del CIFIS è stata
formulata entro la scadenza del 10 novembre 2023 e il 22 aprile
2024, cinque mesi dopo, il Ministero ha adottato i decreti di
autorizzazione dei posti e di definizione dei criteri di selezione
per l'attivazione dei percorsi per l'anno accademico 2023-2024,
nonché di individuazione delle riserve per soggetti in possesso di
specifici requisiti.
In data 17 maggio, è stato emanato dall'Università di Torino, in
qualità d'istituzione capofila, il bando per l'ammissione dei
candidati, quindi, in considerazione della complessità dell'iter di
attivazione dei nuovi percorsi, che sta creando peraltro notevoli
difficoltà organizzative non solo a noi ma a tutte le istituzioni
coinvolte, ivi incluse le grandi Università italiane - che sono
dotate di tutti altri numeri, sia in termini di personale docenti
in organico, sia in termini di bilancio rispetto a quelli della
nostra Università - per le tempistiche che ne hanno disciplinato
l'applicazione e per i requisiti imposti, non è stato possibile,
come lei può immaginare, prevedere nel bando di ammissione emanato
dall'Università di Torino per l'anno accademico 2023-2024 una
riserva di posti a favore di candidati residenti in Valle
d'Aosta.
Si ricorda peraltro che tale risultato è stato invece conseguito
per il nono ciclo dei percorsi di specializzazione per il sostegno
didattico agli alunni con disabilità, i famosi TFA, le cui
procedure di selezione sono attualmente in corsa, questo anche a
conferma della costante attenzione dell'Università della Valle
d'Aosta nei confronti delle esigenze del contesto locale, in
particolare nell'ambito della formazione degli insegnanti di ogni
ordine e grado. Forse era lei che mi aveva fatto un'interpellanza
sui TFA, non ricordo, in cui avevamo detto che le richieste della
Valle d'Aosta erano state in soprannumero; tra l'altro accettate
completamente da parte del Ministero, perché c'era stata
un'interlocuzione importante con il Ministero che aveva poi di buon
grado comunque concesso la possibilità alla Valle d'Aosta di poter
usufruire di tutti i numeri richiesti tramite l'Università.
Ulteriori valutazioni in merito all'attivazione dei percorsi di
formazione iniziale e abilitazione dei docenti delle scuole
secondarie, con particolare riferimento alla previsione di una
riserva di posti nel bando emanato dall'Università di Torino, a
favore di candidati residenti in Valle d'Aosta, nonché di
erogazione di parte delle attività formative presso le sedi di UNI
VDA sono tutt'ora oggetto di valutazione, questo per il prossimo
anno accademico 2024-2025, quindi ci stiamo lavorando, così come
abbiamo lavorato per i TFA.
Si ritiene peraltro opportuno sottolineare l'importanza della
recente adesione di UniVDA al CIFIS, come le dicevo prima, cioè
questo Centro interregionale per la formazione degli insegnanti
secondari, sia sotto il profilo dell'ulteriore consolidamento della
rete di collaborazione con altre istituzioni dell'alta formazione,
sia nell'ottica di realizzazione di sinergia, anche a livello
organizzativo, nel rispetto dei principi di efficacia, efficienza
ed economicità dell'azione amministrativa.
Si evidenzia infine che, proprio in virtù dell'adesione al CIFIS
da parte dell'Università della Valle d'Aosta, gli studenti
regolarmente iscritti all'Ateneo valdostano potranno beneficiare di
una significativa riduzione dell'importo della contribuzione per i
percorsi da 60 CFU attivati dal CIFIS per l'anno accademico
2023-2024, in quanto la quota d'iscrizione prevista è pari a 1.800
euro al posto dell'importo di 2.500 euro stabilito per gli altri
studenti non iscritti alle istituzioni aderenti al CIFIS.
Questo per dire che, pur in mancanza di una previsione per
l'anno 2023-2024, però si è lavorato per rendere più fruibile e più
accessibile comunque, attraverso questa partecipazione al CIFIS, i
corsi abilitanti corrisposti dalle istituzioni che fanno parte di
questa rete di formazione per gli studenti delle secondarie.
Presidente -
Consigliere Perron ne ha facoltà.
Perron (LEGA VDA) -
Grazie, Assessore, per la risposta,
sono argomenti tecnici, io ho tirato giù gli appunti e mi pare di
aver capito, in sintesi, che non ci saranno quote per quest'anno,
quindi la risposta su quello è no.
Ciò che si è ottenuto con il CIFIS è invece questa riduzione
dell'importo; queste quote invece sono state fatte per il TFA del
nono ciclo didattico, su quello sì, quindi non buone notizie per
quest'anno.
La risposta quindi è no su quello ma mi ha detto che ci state
lavorando per provare a farlo il prossimo anno.
Questa è la sintesi, grazie per la risposta, ovviamente faremo
ulteriori valutazioni ma almeno c'è chiarezza all'esterno per tutti
quelli che sono coinvolti da questo genere di attività.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK