Consiglio Regionale della Valle d'Aosta - Oggetto del Consiglio n. 1382 del 23 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1382 del 23 marzo 2022 - Resoconto
OGGETTO N. 1382/XVI - Interrogazione a risposta immediata:
"Iniziative volte a sostenere la rimozione dell'obbligo del green
pass per l'accesso agli esercizi pubblici".
Bertin (Presidente) -
Punto n. 5.02 all'ordine del
giorno. Per l'illustrazione, il consigliere Manfrin ne ha
facoltà.
Manfrin (LEGA VDA) -
Come abbiamo riportato nel testo di
quest'interrogazione, abbiamo voluto ricordare le parole
pronunciate dal Presidente di Confcommercio Valle d'Aosta che
sostanzialmente, riassunto in una frase, dice: "É ingiustificata la
proroga dell'obbligo di Green Pass per ristoranti e bar.
L'eliminazione del Green Pass, con la fine dello stato di emergenza
non può escludere la ristorazione".
Io credo che si possa anche estendere questo concetto a diverse
attività, ma abbiamo voluto anche riassumere quelle che sono un po'
le contraddizioni venute a crearsi con l'annuncio delle misure che,
in teoria, dal primo di aprile dovranno modificare le attuali
disposizioni.
Tra tutte crediamo di aver indicato quella un po' più assurda di
tutte, ce ne sono state parecchie durante questa pandemia, ma è
particolarmente curiosa la disposizione che prevede che ai turisti
stranieri non si applicherà più il controllo del Green Pass
rafforzato, ma semplicemente il Green Pass base, mentre invece ai
cittadini italiani sarà comunque richiesto il Green Pass
rafforzato.
Questo con tutta una serie peraltro di ripercussioni nell'ordine
di coloro che dovranno fare i controlli che dovranno chiedere a
tutti di quale nazionalità siano e magari potranno anche essere
tratti in inganno.
Quindi a fronte di questo e a fronte anche del fatto che la Lega
a livello nazionale - lo abbiamo voluto dire in maniera chiara - ha
manifestato chiaramente una contrarietà rispetto a questa proroga
rispetto ai locali di somministrazione, arrivando a richiedere
anche un ristoro ai locali che dovranno subire questa proroga
soprattutto nelle festività e nei ponti che ci saranno nel mese di
aprile, le chiedo, Presidente, a questo punto se siano state messe
in campo delle iniziative volte a sostenere, presso la Conferenza
delle Regioni e delle Province autonome, quanto esposto dal
Presidente di Confcommercio Valle d'Aosta per anticipare la
rimozione del Green Pass.
Presidente -
Risponde il presidente della Regione
Lavevaz.
Lavevaz (UV) -
Non voglio correre il rischio di risultare
stucchevole nella risposta ma il rischio c'è, perché quando la
richiesta viene reiterata con dei contorni diversi ma è
sostanzialmente sempre la stessa, anche la risposta poi rischia di
essere in qualche caso ripetitiva.
Vorrei solo specificare due passaggi: il primo che il comunicato
di Confcommercio è uscito qualche giorno dopo il confronto che c'è
stato la settimana scorsa, mi sembra nella giornata di giovedì,
sull'argomento e anche su questo ci terrei solo a specificare come
è avvenuto questo confronto con le Regioni, come, è spesso successo
ma in questa fase ancora di più, nel senso che nelle ultime
settimane la Conferenza delle Regioni - sia in via formale che in
via informale, sia su temi specifici legati all'emergenza Ucraina,
sia su temi più generali - si è riunita tantissime volte, non nello
specifico della situazione invece pandemica, dove l'unico incontro
che c'è stato, è stato convocato nella giornata di giovedì a
mezzogiorno, convocato alle ore 11:05, quindi per i 50 minuti
successivi - me lo ricordo perché era la giornata in cui eravamo
impegnati con la manifestazione degli Alpini, quindi siamo
rientrati per seguire i lavori- ed è stata sostanzialmente
un'informativa - come spesso è avvenuto - di quanto sarebbe stato
approvato da lì a pochi minuti, perché non sono neanche passate ore
ma pochi minuti, all'interno del Consiglio dei Ministri.
Quindi noi siamo stati informati di quanto il Governo intendesse
fare e nello specifico sulla questione Green Pass e quindi sulla
necessità, secondo il Governo e secondo la parte sanitaria, di
reiterare ancora per un mese l'obbligo di Green Pass all'interno
delle strutture, in particolare di somministrazioni di cibi e
bevande ma non solo, come lei giustamente ha detto.
Io posso anche essere d'accordo che ci siano delle questioni che
non sono prettamente lineari nella logica, in particolare quella
rispetto agli arrivi dall'estero è una questione che però ci
porteremo avanti ancora per un mese e non credo che questo mese,
con la situazione attuale, dopo due anni tragici, possa veramente
cambiare i destini di queste attività.
Ripeto, senza alcuna polemica, e non voglio neanche tornare
sull'aspetto che mi si continui a chiedere d'intervenire in sede di
conferenza su degli atti che poi alla fine vengono portati avanti
dal Governo di cui voi fate parte. É vero che avete sottolineato
alcune criticità, ma se non sbaglio il decreto l'avete votato, cioè
i vostri Ministri a Roma credo che l'abbiano votato.
Presidente -
Per la replica, consigliere Manfrin ne ha
facoltà.
Manfrin (LEGA VDA) -
Vede, presidente Lavevaz, noi le
chiediamo con queste iniziative - che non sono uguali, mi pare
evidente - di prendere impegni in prima persona. Avremmo anche
voluto comprendere qual è la sua posizione, ma lei ha abilmente
sviato le intenzioni di esprimerla.
Lei dice che per quanto riguarda le attività poco cambia in
questo mese o meno, io direi di no, sottolineando un dato: che
tutte le attività, in particolare quelle a somministrazione, si
troveranno a fare i conti con i rincari dell'energia e a questo
magari avrebbero potuto in parte trovare una soluzione se una parte
di persone avesse potuto nuovamente entrare in queste attività.
Non potendolo fare, io prendo atto della sua scrollata di
spalle, ma riteniamo sia un atteggiamento che probabilmente non
giovi.
Avremmo appreso con piacere una sua espressione, così come noi
abbiamo espresso in maniera molto ferma nel Consiglio dei Ministri
la nostra e così come abbiamo richiesto direttamente al Ministero
della salute dei ristori per quanto riguarda coloro che sono
esclusi dalla fruizione dei ponti e delle festività legate al mese
di aprile, così lei ritiene di non voler comunicare e di non voler
esporsi, quindi ne prendiamo atto e ne prenderanno atto anche i
Valdostani per l'ennesima volta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK