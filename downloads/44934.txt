Consiglio Regionale della Valle d'Aosta - Oggetto del Consiglio n. 1769 del 28 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Energia idroelettrica
NORME DI ATTUAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1769 del 28 luglio 2022 - Resoconto
OGGETTO N. 1769/XVI - Interrogazione: "Aggiornamenti in
merito alla norma di attuazione in tema di concessioni
idroelettriche".
Bertin (Presidente) -
Punto n. 12. Risponde il Presidente
della Regione.
Lavevaz (UV) -
Si chiede, con quest'interrogazione,
aggiornamenti in merito alla normativa di attuazione riguardante il
tema delle concessioni idroelettriche. Questa è già stata portata a
diverso titolo: qua il cofirmatario è il collega Carrel, l'altra
volta era il collega Rollandin, ma di fatto - come è appena stato
dimostrato nell'ultima interrogazione - conta veramente poco quale
sia la mia risposta, perché tanto non soddisfa comunque e non
vengono recepiti i contenuti. Su questa norma abbiamo già detto
tutto almeno in cinque o sei iniziative, ma è giusto chiedere - ci
mancherebbe altro - aggiornamenti. L'ultima volta ne abbiamo
parlato a giugno, oggi purtroppo l'aggiornamento più difficile è il
fatto che il Governo sia caduto; se dovremo dare anche la
responsabilità di questo al Governo regionale, ne prenderemo
atto.
L'ultima volta, e siamo al 22 giugno, avevo spiegato l'iter e la
mancanza di un parere, quello del MISE nello specifico. Peraltro,
era già stato spiegato in maniera molto tecnica e molto puntuale
dai componenti regionali in I Commissione, in particolare dalla
professoressa Randazzo, che non mi sembra proprio l'ultima arrivata
in materia, la quale aveva anche spiegato che, nel caso in cui
questo parere non fosse arrivato, si sarebbe comunque potuto
procedere con l'approvazione della norma.
Il collega Rollandin, dall'alto della sua lunga esperienza, ha
detto "Non è assolutamente così" e ha anche detto, cito il termine,
"che è gravissimo, che la Giunta regionale non si interessi a
questo problema. Questo è gravissimo, oltre che demenziale"; queste
sono le sue parole che ha detto a giugno scorso.
Io prendo atto di questo. Sicuramente nella vostra replica
direte che voi siete gli unici che vi preoccupate di questo tema e
noi ne prenderemo atto. Io altro oggi non ho da aggiungere e non
perdo tempo a farlo!
Presidente -
Consigliere Carrel per la replica.
Carrel (PA) -
Ci dispiace che il Presidente della Regione
pensi che è perdere tempo discutere della CVA e delle commissioni
idroelettriche, ci dispiace.
Le risposte le abbiamo ascoltate molto bene e ci tengo a
riprendere le parole del senatore Lanièce, proprio durante
l'audizione in I Commissione da lei citata, il quale dice - forse
non ha letto tutto -: "Può essere anche che si proceda con
un'approvazione da parte della paritetica, qualora proprio non
arrivi il parere del MISE. Quindi non è un parere che ad un certo
punto è indispensabile per poter approvare la norma, si può andare
avanti con l'iter, però è chiaro che nel momento in cui c'è il
passaggio in Consiglio dei ministri, se non dovesse arrivare un
parere da un Ministero, possono esserci delle problematiche proprio
in quella sede"; il che significa semplicemente che possiamo andare
avanti, ma ci blocchiamo appena dopo. Quello che abbiamo chiesto lo
chiediamo, lo ha ben ricordato, da diverso tempo, perché non siamo
gli unici a occuparci di questo tema, ma siamo sicuramente coloro
che continuano a insistere su questo tema; lo diciamo da circa un
anno: attenzione che la legislatura nazionale prima o poi finisce,
la Commissione paritetica perde i propri poteri. Ce l'hanno
anticipata di sei mesi, non è quello il problema, il problema è che
non abbiamo un accordo con il MISE per sbloccare questa importante
legge, che noi crediamo importante e che per noi vale del tempo e
vale dello studio per portare nuovamente questo tema in Consiglio
regionale.
Il 25 settembre si va a votare, avremo un Governo ci auspichiamo
il prima possibile, avremo una nuova Commissione paritetica e
vedremo. Il tempo intanto trascorre e, ci permetta di dirlo
dall'opposizione, chi doveva occuparsi del dossier è sicuramente
lei, non noi, quindi continuiamo a chiederlo e ci dispiace se lei
tratta un tema così delicato per la Valle d'Aosta con le risposte
che ha appena dato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK