Consiglio Regionale della Valle d'Aosta - Oggetto del Consiglio n. 3455 del 8 aprile 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3455 del 8 aprile 2008 - Resoconto
OGGETTO N. 3455/XII - Approvazione del programma di
cooperazione transfrontaliera Italia-Francia (Alpi) ALCOTRA
2007/2013.
Il Consiglio
a. visto il regolamento (CE) n. 1083/2006 del Consiglio
dell'11 luglio 2006 recante disposizioni generali sul Fondo europeo
di sviluppo regionale, sul Fondo sociale europeo e sul Fondo di
coesione che invita gli Stati membri a presentare proposte di
programmi operativi (PO) entro cinque mesi dall'adozione degli
orientamenti strategici comunitari per la coesione;
b. vista la decisione del Consiglio del 6 ottobre 2006 che
adotta gli orientamenti strategici comunitari per la coesione
economica, sociale e territoriale come un contesto indicativo per
gli Stati membri per l'elaborazione dei quadri strategici di
riferimento nazionali ed i programmi operativi per il periodo
2007/2013;
c. atteso che l'intervento del Fondo europeo di sviluppo
regionale, nell'ambito della cooperazione territoriale europea, si
concentra nelle seguenti priorità:
c.1 realizzazione di attività economiche, sociali e
ambientali transfrontaliere mediante strategie comuni di sviluppo
territoriale sostenibile;
c.2 creazione e sviluppo della cooperazione transnazionale
inclusa la cooperazione bilaterale tra regioni marittime non
disciplinata dal punto precedente, e tramite il finanziamento di
reti ed azioni che favoriscano uno sviluppo territoriale integrato
(cooperazione transnazionale);
c.3 rafforzamento dell'efficacia della politica regionale
grazie alla promozione:
c.3.1 della cooperazione interregionale su innovazione ed
economia della conoscenza e su ambiente e prevenzione dei
rischi;
c.3.2 di scambi di esperienze in merito all'individuazione,
al trasferimento e alla diffusione delle migliori prassi, compreso
lo sviluppo urbano sostenibile;
d. atteso che la priorità della cooperazione transfrontaliera
si declina nei seguenti cinque elementi costituenti come
riferimento per definire le priorità dei singoli programmi:
d.1 promozione dell'imprenditorialità, segnatamente, sviluppo
delle PMI, del turismo, della cultura e del commercio
transfrontaliero;
d.2 promozione e miglioramento della protezione e della
gestione congiunte delle risorse naturali e culturali nonché della
prevenzione dei rischi naturali e tecnologici;
d.3 rafforzamento dei collegamenti tra le zone urbane e
rurali;
d.4 riduzione dell'isolamento tramite un migliore accesso
alle reti e ai servizi di trasporto, informazione e comunicazione,
nonché ai sistemi e agli impianti transfrontalieri di
approvvigionamento idrico ed energetico e a quelli di smaltimento
dei rifiuti;
d.5 sviluppo della collaborazione, della capacità e
dell'utilizzo congiunto di infrastrutture, in particolare in
settori come la salute, la cultura, il turismo e
l'istruzione;
e. dato atto che, con particolare riguardo alla cooperazione
territoriale transfrontaliera, l'ambito territoriale di riferimento
è rappresentato dalle zone al livello amministrativo III della
nomenclatura delle unità territoriali statistiche (NUTS III) e che,
relativamente alla frontiera alpina tra Italia e Francia, tali zone
comprendono:
e.1 la Regione Autonoma Valle d'Aosta,
e.2 le province di Torino e di Cuneo (Regione
Piemonte),
e.3 la provincia di Imperia (Regione Liguria),
e.4 i dipartimenti della Haute-Savoie e della Savoie (regione
Rhône-Alpes),
e.5 i dipartimenti delle Hautes-Alpes, delle
Alpes-de-Haute-Provence e delle Alpes Maritimes (regione
Provence-Alpes-Côte d'Azur)
oltre ad eventuali zone NUTS III adiacenti a quelle
ammissibili, ai sensi dell'articolo 21 del regolamento (CE)
1080/2006 relativo al Fondo europeo di sviluppo regionale;
f. dato atto che la definizione della proposta di programma è
avvenuta secondo un rigoroso approccio di partenariato
transfrontaliero - sia per quanto attiene agli obiettivi, alle
strategie e alle priorità (i contenuti), sia per quanto concerne
gli strumenti di attuazione, il piano finanziario, gli organismi di
cooperazione e le procedure - che ha coinvolto i rappresentanti
istituzionali e, relativamente ai contenuti, i soggetti portatori
di interessi socio-economici, ambientali e quelli per la promozione
delle pari opportunità;
g. rilevato che, in coerenza con gli obiettivi strategici
generali, la proposta di programma di cooperazione transfrontaliera
individua come obiettivo strategico quello di "Migliorare la
qualità della vita delle popolazioni e lo sviluppo sostenibile dei
sistemi economici e territoriali transfrontalieri attraverso la
cooperazione in ambito sociale, economico, ambientale e
culturale";
h. atteso che tale obiettivo strategico del programma si
realizza attraverso i seguenti obiettivi prioritari:
h.1 favorire la competitività e lo sviluppo sostenibile dei
sistemi transfrontalieri;
h.2 sviluppare strategie comuni per preservare e valorizzare
le risorse naturali e il paesaggio dello spazio transfrontaliero e
per gestire i rischi naturali;
h.3 favorire l'attrattiva dell'area, rafforzandone l'identità
e migliorando i servizi;
h.4 accompagnare lo sviluppo di un'autentica cooperazione tra
aree e soggetti della frontiera;
i. considerato che secondo quanto previsto dall'articolo 27
del regolamento generale (CE) 1083/2006 sui Fondi strutturali, il
Comitato interministeriale per la programmazione economica (CIPE)
in data 22 dicembre 2006 ha approvato il quadro strategico
nazionale 2007/2013 per la programmazione e l'utilizzo dei fondi
strutturali comunitari elaborato secondo il percorso partenariale
previsto dalla delibera CIPE n. 77 in data 15 luglio 2005 per la
sua presentazione alla Commissione europea;
j. considerato che il quadro strategico di cui al punto
precedente individua la ripartizione del contributo comunitario del
Fondo europeo di sviluppo regionale (FESR) assegnato all'Italia,
tra gli obiettivi "Convergenza", "Competitività regionale e
occupazione" e "Cooperazione territoriale europea" e, all'interno
di quest'ultimo, tra le varie aree di cooperazione, comprende lo
spazio di confine continentale tra Italia e Francia;
k. preso atto della circostanza che, sulla base dell'analoga
ripartizione effettuata dalla Francia, il contributo comunitario
assegnato al programma in argomento ammonta complessivamente a
149,69 milioni di euro (Meuro), di cui 87,4 Meuro per l'Italia e
62,3 Meuro per la Francia, cui si aggiungono apporti delle
amministrazioni pubbliche e dei beneficiari privati per 49,9 Meuro
che portano ad un investimento complessivo stimato in 235,27 Meuro,
di cui 137,4 Meuro per l'Italia;
l. considerato che la Commissione europea ha approvato, con
decisione C(2007) n. 5716, del 29 novembre 2007,
il
programma di cooperazione transfrontaliera Italia-Francia (Alpi)
ALCOTRA 2007/2013, allegato alla presente e di cui forma parte
integrante;
m. considerato che l'allegato programma di cooperazione
transfrontaliera risulta conforme agli obiettivi generali, ai
principi e alle procedure indicate negli orientamenti stabiliti
dalla Commissione europea ed in particolare che le modalità di
elaborazione hanno seguito un approccio di forte partenariato
transfrontaliero oltreché alla proposta di strategia unitaria
regionale;
n. esaminate, inoltre, le risultanze della valutazione ex
ante del programma, allegata al medesimo;
o. atteso che la presente deliberazione è finalizzata al
conseguimento dell'obiettivo n. 060101 "Programmazione,
coordinamento e finanziamento di programmi di cooperazione
territoriale";
p. richiamata la deliberazione della Giunta regionale n. 3817
in data 21 dicembre 2007 concernente l'approvazione del bilancio di
gestione per il triennio 2008/2010, con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
q. visto il parere favorevole di legittimità rilasciato dal
Capo del Servizio cooperazione territoriale, ai sensi del combinato
disposto degli articoli 13, comma 1, lettera e) e 59, comma 2,
della legge regionale 23 ottobre 1995, n. 45, sulla presente
deliberazione;
Visto il parere della I Commissione consiliare
permanente;
Delibera
1) di approvare, per quanto di competenza, il programma di
cooperazione transfrontaliera Italia-Francia (Alpi) ALCOTRA
2007/2013 allegato alla presente deliberazione, di cui forma parte
integrante;
2) di dare atto che agli adempimenti necessari per
l'attuazione del programma in Valle d'Aosta, ivi compresa
l'adozione della Guida di attuazione, provvederanno, secondo le
rispettive competenze, la Giunta regionale e il dirigente della
struttura regionale responsabile del programma stesso.
Allegato
(Omissis)
Presidente
- La parola al Presidente della Regione,
Caveri.
Caveri (UV)
- Ci troviamo di fronte a questo atto di
approvazione del cosiddetto "Alcotra", ossia "l'Interreg
Italia-Francia" e non c'è una contraddizione. Lo dico in merito
alla discussione dell'altra volta, fra la cooperazione territoriale
e la cooperazione transfrontaliera. Il termine "cooperazione
transfrontaliera" è un termine ormai datato, soprattutto quando si
riferisce a Paesi che di fatto le frontiere non ce le hanno più,
come nel caso della Francia. La cooperazione transfrontaliera nasce
negli anni '80 quando la discussione non prevedeva né il mercato
unico, né Schengen, che sono oggi un'incarnazione di
un'impostazione completamente diversa. Tra l'altro, oggi è una
giornata di grande giubilo, perché è di oggi la notizia
dell'approvazione definitiva del GECT (Gruppo europeo di
cooperazione territoriale) da parte del Parlamento francese, mentre
l'Italia non ce l'ha fatta a recepire il GECT, come avrebbe dovuto
fare, entro lo scorso anno. Abbiamo finalmente - lo dico anche
all'attenzione dei colleghi che seguono la cooperazione
territoriale, come l'amico Cesal - uno strumento giuridico che
consentirà la nascita dell'Euroregione; quindi l'Euroregione che è
più o meno la stessa perimetrazione, quindi Piemonte, Liguria,
Valle d'Aosta, Rhône-Alpes, Provence-Alpes-Côte d'Azur, anche se
poi sappiamo che non è esattamente così, perché della Liguria c'è
solo la Provincia di Imperia nell'ambito della cooperazione
transfrontaliera, lo stesso vale per alcune Province piemontesi,
questa Euroregione è un'evoluzione politica della collaborazione
molto stretta che abbiamo avuto nell'ambito della cooperazione
territoriale con la Francia.
Visto che l'altro giorno sono stato rimproverato di una
relazione frettolosa, ma era dovuta alla temperie politica che
respiravamo all'inizio di questi lavori, avrò il piacere di far
avere ai colleghi una breve scheda illustrativa sia dei risultati
della cooperazione transfrontaliera con la Svizzera nel periodo
2000-2006, sia una breve scheda di sintesi delle attività che si
sono svolte nell'ambito della cooperazione con la Francia. Come
avrete modo di vedere, in entrambi i casi, ma in questo momento ci
riferiamo alla Francia, abbiamo avuto numerose e proficue attività
nel rapporto con i nostri vicini francesi, sia con la parte più
distante - come voi sapete, capofila dell'iniziativa è la
prefettura di Marsiglia: mi riferisco a Provence-Alpes-Côte d'Azur,
sia con tutta la parte di Rhône-Alpes, con particolare riferimento
alla Savoia e alla alta Savoia, cui ci lega una prossimità
maggiore. Da notare, fra l'altro - lo dico all'attenzione della
Presidenza, anche se in questo momento il Presidente Perron non
presiede -, che il Principato di Monaco, grazie ad un'idea della
Valle d'Aosta, ha aderito per la prima volta a tale cooperazione; è
una novità importante perché, visto che lavoriamo con loro
nell'ambito dei Parlamenti francofoni, devo dire che avere un
partner nuovo, per quanto minuscolo, ma economicamente importante,
è un elemento nuovo e significativo su questo versante, come
abbiamo avuto modo di manifestare all'Ambasciatore del Principato
di Monaco in Italia, che si occupa di questi fondi
transfrontalieri.
È molto importante che si lavori in una logica di
programmazione, che eviti alcune problematiche emerse nel periodo
2000-2006, dove talora abbiamo avuto dei progetti troppo piccoli.
Ogni tanto scherziamo con il Vicepresidente Cerise sulla famosa
trota autoctona, che è stato uno degli "Interreg Italia-Francia"
che ha fatto un po' sorridere, l'idea è quella di proseguire degli
"Interreg" che abbiano una solidità, ossia al di sotto di una certa
cifra non scendere e devo dire che abbiamo già un "carnet" fitto di
proposte che dovranno essere sottoposte al mese di giugno al primo
incontro con il quale cominciare ad adoperare i fondi. La Valle
d'Aosta si è sempre dimostrata virtuosa nella capacità di spesa,
che ha superato il 100% e questo non sembri assurdo perché abbiamo
avuto delle premialità derivate dalla capacità di spendere, mentre
altre Regioni hanno la "maglia nera" rispetto alla capacità di
spesa.
Nel rapporto con le autorità francesi continuiamo ad avere
qualche piccola difficoltà derivante da una situazione un po'
particolare dello Stato francese, dove qualunque decisione assunta
dagli enti locali, che siano le Regioni o che siano i Comuni, deve
transitare attraverso numerosi controlli delle autorità statali,
"in primis" dei prefetti, e talvolta questo crea delle situazioni
nelle quali noi approviamo assieme alle autorità locali dei
progetti, che poi vengono cassati dallo Stato francese. Eventualità
che da noi non capita, perché, come è noto questi programmi, una
volta trasferito il denaro, sono gestiti in proprio dalla Regione e
la stessa cosa avviene per le altre Regioni italiane, con cui si
può dire che c'è un grande "feeling". Il Segretariato si trova a
Mentone con la presenza di un giovane funzionario valdostano,
mentre il capofila è la Regione Piemonte; fra l'altro, ricordo qui
perché ha appena lasciato questo ruolo di coordinamento il dott.
Ezio Canepa che è stato sostituito da un nuovo funzionario della
Regione Piemonte, con cui abbiamo sempre lavorato in grande
affinità in una logica montanara e sub-alpina di grande "idem
sentire" rispetto alle problematiche. Riteniamo che i diversi
filoni che vengono tracciati siano importanti, che ci consentiranno
di avanzare su dei terreni come le nuove tecnologie, il settore dei
trasporti e del turismo, il settore culturale; sapremo sfruttare
con acquisita e grande professionalità degli operatori del settore
dei fondi comunitari e devo dire che, per fortuna, la nostra
modellistica è considerata efficace ed efficiente e l'applicheremo
anche in questo nuovo periodo di programmazione.
Presidente
- Si apre la discussione generale.
La parola alla Consigliera Squarzino Secondina.
Squarzino (Arc-VA)
- Solo un breve commento rispetto a
questo programma operativo della cooperazione transfrontaliera,
facendo le 2 premesse che sono, la prima: aspettiamo di vedere
risultati dei piani operativi precedenti. Prendiamo atto che il
Presidente si è impegnato a farci avere tali risultanze, quindi le
aspettiamo e verifichiamo questo. Fra l'altro, sarebbe interessante
anche che l'analisi del prodotto fosse fatta anche in sede di
Commissione nel momento in cui si affronta. Ci rendiamo conto che
questa volta l'atto è arrivato in Commissione "in extremis", pochi
giorni prima dell'ultima seduta del Consiglio, per cui il tempo da
dedicare a tali problematiche non era sufficiente, ma riteniamo che
sia importante perché, mentre condividiamo e siamo orgogliosi del
fatto che questa Regione ha speso tutti i soldi e ha avuto anche
una premialità, sarebbe utile verificare la ricaduta delle varie
azioni sull'intera Regione, è un po' questo l'elemento più critico,
su cui occorrerà lavorare.
Fatta questa premessa, volevo sottolineare 2 aspetti. Sono
sempre interessanti queste analisi del contesto, perché mettono in
luce differenze e uguaglianze fra più Regioni. Qui vorrei mettere
in luce alcuni dati che emergono. In ambito culturale è utile anche
ricordarci che c'è un patrimonio culturale che ci accomuna fra la
nostra Regione e la Regione della Savoia, che è interessata a
questi progetti ed è il fatto che c'è un'appartenenza comune
all'Impero romano e al fatto che c'è stata successivamente in tutte
queste aree l'egemonia savoiarda - dice il testo -; ossia la nostra
identità culturale trova le proprie radici in un'esperienza comune
che risale a 2000 anni fa e che è stata rinnovata in questi ultimi
500 anni, quando eravamo anche noi con l'esperienza del Governo di
Casa Savoia. Questo per dire come sia importante l'identità
descriverla a più cerchi e come ogni identità anche di una piccola
Comunità come la nostra non si esaurisca nei confini del proprio
territorio, ma allarghi a centri concentrici le sue caratteristiche
culturali a seconda dell'ottica diversa che uno prende in esame,
perché poi c'è l'identità non solo questa romana, savoiarda, ma c'è
quella europea, occidentale, di tutto il mondo e dell'intero
universo.
Vi sono poi alcuni punti che sono messi alla base di tutti i
progetti che dovranno essere attuati: primo punto, si sottolinea
come in questi territori vi sia una straordinaria diversità di
ambienti naturali e di specie; proprio questi spazi costituiscono
un mosaico diversificato di "habitat", che sono quindi un grosso
patrimonio da valorizzare. Come pure da valorizzare è il patrimonio
paesaggistico e questo è un dato che emerge per la prima volta in
modo così forte, ossia che questa Regione possiede una varietà di
paesaggi eccezionale, quindi le misure di protezione dei siti di
maggiore importanza, che coprono circa l'11% del territorio,
coprono l'essenziale della ricchezza paesaggistica, però altri siti
di minore importanza sono ugualmente oggetto di interesse
particolare: questo è un altro elemento positivo di cui tener
conto. Altro elemento, meno positivo, è che purtroppo tutta la
Regione ha un problema... in cui si dice: "nell'area
transfrontaliera la maggior fonte di inquinamento atmosferico è
rappresentata dal trasporto su gomma, seguito dai processi
produttivi di combustione". Tutto quello che potrà essere fatto per
mitigare questo inquinamento quindi credo sia un'azione positiva,
meritoria e utile per l'intera Comunità. Punti deboli che ci
accomunano purtroppo sono la difficoltà per giovani e donne di
trovare lavoro:
"permanere della difficoltà di inserimento di
giovani donne nel mondo del lavoro"
e questo, da un punto di
vista sociale, sarà un aspetto che dovrà essere tenuto presente nei
programmi che saranno predisposti.
Vorrei sottolineare un aspetto in particolare. Qui è chiaro che
non sono indicati i vari programmi, saranno fatti successivamente,
ma riconosco come nelle azioni che vengono individuate per la
qualità della vita vi sia una serie di azioni che riguardano il
mondo dell'istruzione, formazione e lavoro. Qui credo che tutto il
lavoro che si sta già facendo vada ulteriormente incrementato.
Leggo qui alcune azioni che ritengo importantissime, che sono:
"... percorsi incrociati per gli operatori dell'istruzione e
della formazione mirati all'acquisizione e allo scambio di
conoscenze..."
, tutto quello che è la formazione e
l'istruzione, credo sia importante che vi sia un raccordo fra
questi 2 mondi. Ancora:
"... sostegno alla mobilità di scolari,
studenti, insegnanti ed educatori..."
, troppo poco il mondo
della scuola conosce realtà limitrofe, che possono aiutare a
migliorare le proprie competenze e credo che quegli scambi che già
stanno avvenendo debbano essere - mi rivolgo a lei, Assessore
all'istruzione - ulteriormente potenziati. Stiamo analizzando le
attività a pagina 81 del programma operativo. Ancora:
"...
realizzazione di percorsi formativi congiunti bilingui finalizzati
al riconoscimento transfrontaliero del livello di studi nella
scuola superiore..."
. Credo che il giorno in cui frequentare le
scuole in Valle consentirà di raggiungere un certificato di studi
riconoscibile non solo in alcuni settori, ma a livello europeo,
avremo fatto un grosso servizio e avremo dato uno sbocco operativo
importante per tutto il lavoro di bilinguismo che si sta facendo da
anni nella nostra scuola. Come pure spero che nello
"... scambio
di buone pratiche e iniziative congiunte per la sensibilizzazione e
la formazione mirata all'integrazione nel mercato del lavoro delle
fasce più deboli (donne stranieri, disabili)..."
possano
venirci anche dei suggerimenti utili per realizzare quella legge
sulla disabilità che si discuterà in questi giorni in
Consiglio.
Presidente
- Passiamo a discutere l'ordine del giorno del
"PD".
La parola al Consigliere Sandri.
Sandri (PD)
- L'ordine del giorno viene ritirato.
Presidente
- Mi permetto di chiedere: anche
l'emendamento?
Sandri (PD)
- Anche.
Presidente
- Sia l'emendamento, sia l'ordine del giorno
del "PD" vengono ritirati.
Pongo in votazione il documento in un'unica votazione:
Consiglieri presenti, votanti e favorevoli: 27
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK