Consiglio Regionale della Valle d'Aosta - Oggetto del Consiglio n. 1382 del 6 ottobre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
INFORMAZIONE
Sistema informativo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1382 del 6 ottobre 2010 - Resoconto
OGGETTO N. 1382/XIII - Interrogazione: "Valutazioni sulla
sperimentazione del sistema informativo per la gestione
dell'indicatore regionale della situazione economica
(I.R.S.E.)".
Interrogazione
Preso atto che la bozza del nuovo Piano regionale per la
salute e il benessere sociale 2010 - 2012 ribadisce che "l'equità
nei servizi sociali prevede.... una politica di partecipazione alla
spesa da parte delle persone e delle famiglie conforme sul
territorio rispetto alle medesime tipologie di servizio
reso";
Ricordato che l'IRSE (indicatore della situazione economica)
è lo strumento per definire la situazione reddituale e patrimoniale
della famiglia;
Evidenziato che creazione di una Banca dati IRSE ha tra le
sue finalità quella di orientare in modo più efficace le scelte in
tema di politiche tariffarie;
Vista la deliberazione della Giunta regionale n. 3797 del 30
dicembre 2009 con la quale è stato approvato l'accordo tra la
Regione e il CPEL per la realizzazione e la gestione, per il
periodo sperimentale di un anno, del sistema informativo relativo
all'IRSE;
Considerato che il citato accordo stabilisce che il periodo
di sperimentazione decorrerà dalla data di adesione alla
convenzione di un numero di Comuni e Comunità montane che
rappresentino almeno il 20/30% della popolazione regionale;
i sottoscritti Consiglieri regionali
Interrogano
l'Assessore competente per sapere:
1) quando ha preso ufficialmente avvio la sperimentazione del
sistema informativo regionale IRSE;
2) quali e quanti sono i Comuni e le Comunità montane che, a
tutt'oggi, hanno aderito alla convenzione;
3) quali le prime valutazioni sulla sperimentazione in atto e
se è in programma uno specifico seminario di studio invitando al
confronto i patronati, i sindacati, le associazioni sulla
valutazione della sperimentazione.
F.to: Rigo - Carmela Fontana - Donzel
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie, Presidente.
La deliberazione della Giunta regionale n. 3797/2009 ha
approvato l'istituzione del sistema informativo IRSE e il suo avvio
sperimentale per il periodo di un anno, stabilendo altresì che vi
fosse un minimo pari a 20-30 percento dei Comuni aderenti, anche al
fine di rendere maggiormente significativo l'utilizzo dei dati in
fase di sperimentazione. Per ragioni di semplificazione e di
risparmio sulla spesa, durante la fase di messa a punto del sistema
sono stati modificati sia i modelli, sia le dinamiche dei flussi
informatici. Infatti l'INPS ha nel frattempo costruito una nuova
modalità di condivisione dei dati con altri enti pubblici, che
prima risultava essere impraticabile dal momento che non era
possibile trasmettere singole documentazioni, ma solo pacchetti
cumulativi periodici. La banca dati nazionale dell'ISEE gestita
dall'INPS ha messo a disposizione della Regione un nuovo sistema di
cooperazione applicativa solo dal 2 agosto 2010; da quel momento è
partita la fase di sperimentazione fra DIT e INPS per
l'interscambio dei dati, ad oggi il sistema collaudato è pronto per
l'avvio della fase di applicazione sperimentale. Nella seconda
quindicina di ottobre sarà dato accesso al sistema agli uffici
della Direzione politiche sociali, che alla prima richiesta da
parte dei cittadini di assistenza economica o accesso ai servizi,
procederanno immediatamente con l'immissione dei dati. Durante la
prima fase si farà un uso parallelo della documentazione
informatica e di quella cartacea, per poi eliminare del tutto la
vecchia modalità a regime.
Per quanto riguarda
"quali e quanti sono i Comuni e le
Comunità montane che, a tutt'oggi, hanno aderito alla
convenzione"
: le recenti elezioni amministrative hanno
rallentato l'iter decisionale da parte degli enti locali, che,
peraltro sono stati informati sul tema durante una recente
assemblea dei nuovi sindaci. In quel frangente è stata presentata
la bozza di deliberazione che ciascun ente dovrà adottare, al fine
di formalizzare la sua adesione al sistema.
"Quali le prime valutazioni..."
: contestualmente al
collaudo del sistema, si è provveduto ad erogare a tutto il
personale coinvolto di Amministrazione regionale ed enti locali un
primo modulo di formazione, per mettere in condizione gli operatori
di partire non appena la banca dati sarà universalmente
condivisa.
Infine ad un'agenzia di comunicazione è stato affidato il
compito di predisporre un piano di informazione al cittadino sulle
nuove procedure da seguire per accedere ad un contributo ad un
servizio sia presso gli uffici regionali, sia presso gli enti
locali, mentre sono state predisposte delle procedure per il
monitoraggio della fase sperimentale e degli indicatori di
efficacia per la valutazione dei processi e degli esiti. In
parallelo si procederà con una serie di incontri fra tecnici
informatici, Amministrazione regionale, associazioni di categoria,
organizzazioni sindacali e patronati, per condividere i nuovi ruoli
e le migliori modalità di contatto e di informazione agli utenti.
Durante questi incontri sarà presentato il sistema di valutazione
messo a punto. Grazie.
Presidente
- La parola al Consigliere Rigo.
Rigo (PD)
- Grazie, Presidente. Dall'Assessore Lanièce
abbiamo appreso che per problemi tecnici, il rapporto, anche di
funzionalità, con i dati INPS e la banca dati INPS, l'accordo fra
la Regione e il Consiglio permanente degli enti locali, quello
della delibera citata dall'Assessore, per la realizzazione e la
gestione del sistema informativo regionale relativo all'indicatore
regionale della situazione economica non è stato ancora
sottoscritto dai Comuni e dalle Comunità montane e questo per le
ragioni che ci ha spiegato l'Assessore. Siamo quindi in ritardo e
questo ovviamente mi preoccupa, come preoccupa credo tutti quanti
voi.
Avere a disposizione uno strumento innovativo, una banca dati, a
supporto delle procedure di raccolta delle situazioni economiche è
molto importante, perché certamente contribuirà a definire con
maggiore giustizia ed equità la determinazione della partecipazione
dei beneficiari e dei loro familiari alle spese di funzionamento
dei servizi. L'IRSE è, a mio modo di vedere, un buon indicatore,
certo perfettibile, ma sicuramente migliore di un puro parametro
reddituale. L'ideale sarebbe che ci fosse una cornice disciplinare
nazionale e che poi gli enti erogatori adattassero parametri
specifici in relazione alle diverse prestazioni e alla comunità di
riferimento (anche in questo caso occorrerebbe il federalismo),
collocazione geografica, reddito pro capite, costo della vita,
presenza capillare o meno di servizi. Ma a cosa dovrebbe servire
l'IRSE? Una società non può fare parti uguali fra disuguali, ovvero
distribuire a pioggia le risorse, invece di concentrarle a favore
di quanti sono più lontani dallo status di cittadini liberi e
uguali. Tutti i cittadini hanno diritto a uguali servizi e
prestazioni, ma non a riceverle alle stesse condizioni, perché le
risorse non sono illimitate e vanno distribuite sulla base dei
bisogni effettivi.
L'IRSE è strumento perfettibile, ho detto prima; il sistema
informativo regionale è nato perché deve aiutarci a perfezionare la
capacità selettiva dell'indicatore, riducendo il rischio di
produrre ingiustizie. Nello stesso tempo il sistema dovrebbe
agevolare l'obiettivo di estendere l'applicazione dell'IRSE stesso
a tutte le aree di intervento della protezione sociale, non solo i
servizi sociali e i servizi socio-educativi, in una parola a dare
applicazione all'auspicio contenuto nell'ordine del giorno
approvato all'unanimità dal Consiglio regionale l'11 giugno 2009,
del quale leggo la parte conclusiva:
"Impegna il Governo regionale a predisporre una metodologia
per la valutazione della condizione economica dei soggetti che
richiedono agevolazioni pubbliche, contributi economici, accesso e
partecipazione alle spese di funzionamento di tutti i servizi
previsti nelle varie politiche di settore, basata su criteri che
tengono conto congiuntamente del reddito, del patrimonio, di
condizioni sociali e di parametri familiari sempre tanto evocati,
da sottoporre all'esame delle competenti commissioni
consiliari"
.
Ovviamente il ritardo della sperimentazione prevista dalla
deliberazione citata dall'Assessore sposta purtroppo in avanti il
raggiungimento di quell'obiettivo sopra ricordato, per questo ci
attendiamo, ma sappiamo che lo ha già fatto, un'accelerazione del
progetto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK