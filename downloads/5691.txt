Consiglio Regionale della Valle d'Aosta - Oggetto del Consiglio n. 114 del 26 ottobre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 114 del 26 ottobre 1983 - Resoconto
OGGETTO N. 114/VIII - PREDISPOSIZIONE DI UNA LEGGE REGIONALE
CHE FISSI LE NORME ESSENZIALI A FAVORE DEL DIRITTO ALLO STUDIO.
(Interpellanza).
PRESIDENTE:
Do lettura dell'interpellanza presentata dai
Consiglieri Cout e Dolchi:
INTERPELLANZA
CONSIDERATO che gli interventi per il diritto allo studio
sono dispersi e spezzettati in Valle d'Aosta, in diverse leggi,
creando problemi agli stessi studenti sia per l'informazione che
per le modalità di accedervi, e alle commissioni che preparano i
vari bandi o interventi per ciò che riguarda una visione
dell'insieme;
i sottoscritti Consiglieri regionali
INTERPELLANO
l'Assessore alla Pubblica Istruzione per sapere se non
ritiene opportuno preparare, come hanno fatto già diverse Regioni,
una apposita legge regionale. di diritto allo studio che raccolga i
vari interventi e fissi le norme essenziali per coordinare meglio
le iniziative ed individuare con più precisione alcuni obiettivi
prioritari.
PRESIDENTE:
Ha chiesto di illustrare l'interpellanza il
Consigliere Cout, ne ha facoltà.
COUT - (P.C.I.):
Questa interpellanza, fatta in una forma
abbastanza semplice, forse non rende l'esatta dimensione del
problema, che è invece ben più grande, e penso che anche dopo
l'illustrazione non si riuscirà a mettere in chiaro tutti quelli
che possono essere i pregi o i difetti per ciò che riguarda gli
interventi di diritto allo studio in Valle d'Aosta. E' a questo
proposito che interpelliamo l'Assessore per sapere cosa intende
fare. Ricordo che per un problema analogo a questo - mi riferisco
alla legge sulla formazione professionale - c'erano all'inizio una
serie di interventi molto spezzettati, che si sovrapponevano e che
avevamo definito inutili; la Regione ha in questo senso ricercato
una soluzione proprio con una legge quadro di riordino generale,
che si tratta ora di attuare.
Lo stesso occorrerebbe fare per ciò che riguarda il diritto allo
studio. Premetto che in questo caso non ci sono interventi inutili
o che si sovrappongono, si tratta di interventi indubbiamente
qualificanti; per esempio, l'uso gratuito dei libri di testo per le
scuole superiori è un intervento che pone la Regione
all'avanguardia in questo campo e così per una serie di altri
problemi per cui non abbiamo nulla da invidiare ad altre Regioni,
ma che anche in questo caso si tratta di interventi spezzettati.
Questo inconveniente l'abbiamo potuto verificare in diverse
occasioni, in Commissioni che decidono interventi analoghi però una
Commissione non sa cosa viene deciso dalle Commissioni parallele.
Si pone quindi il problema di razionalizzare tutto questo, come
hanno fatto altre Regioni.
In questo momento si potrebbe fare un'analisi molto puntuale
della situazione per riuscire ad avere una visione di insieme di
tutti gli interventi che vengono fatti per ciò che riguarda il
diritto allo studio, a partire dai libri in uso gratuito alle borse
di studio, agli aiuti ai ragazzi che vengono dai Comuni disagiati
per ciò che riguarda la retta nei convitti, agli aiuti ai Comuni
per le mense, per i trasporti, aiuti a studenti che non frequentano
le scuole esistenti in Valle e in particolare i sussidi, le borse
di studio per gli universitari.
Il secondo stadio sarebbe quello di razionalizzare il
tutto in un unico testo di legge, che dovrebbe suddividere
gli interventi per gradi di scuola e tipo di intervento e
coordinarli per potere poi individuare alcuni obiettivi per
interventi speciali di diritto allo studio più immediati nei
settori ove più ce n'è bisogno.
Non ho intenzione di illustrare ulteriormente l'interpellanza,
ho voluto solo porre il problema; penso che non sia compito di un
singolo Consigliere individuare i possibili interventi, bensì di
una Commissione, che dovrebbe provvedere all'analisi della
situazione e alla stesura di un testo di legge coordinato. E' una
programmazione che si rende necessaria soprattutto per il futuro in
Valle d'Aosta, per fare sì che tutti quanti abbiano la possibilità
di superare le difficoltà che si frappongono per l'attuazione piena
di quello che deve essere il diritto allo studio. Ci sono ancora
studenti che sono più favoriti rispetto ad altri, che incontrano
svantaggi notevoli e che potrebbero essere aiutati. Non me ne
voglia l'Assessore se la metto in questo modo; è un problema che va
affrontato.
PRESIDENTE:
Ha
chiesto di parlare l'Assessore alla
Pubblica Istruzione Faval, ne ha facoltà.
FAVAL - (U.V.):
Faccio subito una precisazione, dal
momento che l'interpellanza suona in questo modo: non è forse
opportuno in Valle d'Aosta legiferare circa gli interventi della
Regione per quanto riguarda l'assicurazione del diritto allo
studio? A questo proposito va detto che la Regione in questo
settore è senza dubbio all'avanguardia rispetto a tutte le altre
Regioni d'Italia e forse anche a livello europeo. In effetti, oltre
a tutte le spese obbligatorie che sostiene per i vari ordini di
scuola - ed il Consigliere Cout lo sa perfettamente - la Regione
spende, o perlomeno spenderà perché rimangono ancora un paio di
mesi all'anno 1983, qualcosa come 2 miliardi e 528 milioni e la
previsione per l'anno 1984, che è stata elaborata in questi giorni,
è di 2 miliardi 838 milioni. Una delle voci più importanti di spesa
è quella della fornitura dei libri di testo gratuiti (cosa che
nessuna altra Regione d'Italia fa), che costa al contribuente della
Valle d'Aosta 700 milioni di lire per l'anno 1983; la previsione
per l'anno 1984 la vedremo. Ci sono poi altre voci importantissime
come i trasporti, 55 milioni per il 1984 previsti, 53 spesi nel
1983; la refezione, 400 milioni 1983, 440 previsione 1984, ecc..
Inoltre per ciascuno di questi interventi sono in grado di dare il
dettaglio. Questi pochi dati li ho voluti citare per dimostrare
come in effetti la Regione intervenga concretamente per garantire a
tutti la possibilità di studiare.
Se invece l'interpellanza va nel senso di suggerire che sarebbe
forse opportuno coordinare questi interventi con una legge che
riassuma un po' tutti gli interventi, allora, molto onestamente,
direi che vale la pena di riflettere un attimo.
Troppo spesso quando si cerca di regolamentare, anche al meglio,
degli interventi, si rischia di dimenticarne una parte oppure di
impedirne, nel corso dell'applicazione, la piena esecutività, anche
perché la legge limita il campo d'azione. Pongo questo
interrogativo come motivo di riflessione al Consiglio regionale: è
effettivamente il caso di intervenire con un unico intervento
legislativo che riassuma e coordini tutta questa attività?
Personalmente non so se sia opportuno!
Sono d'accordo con il Consigliere Cout quando dice che vi
possono essere dei casi nei quali l'Amministrazione potrebbe
comportarsi ed agire in modo diverso; questo è dovuto anche al
fatto che ci sono delle regolamentazioni, le delibere del Consiglio
regionale, le delibere della Giunta che debbono essere aggiornate,
e questo, per esempio, in questo momento lo stiamo facendo. Ho
inviato alla V^ Commissione la richiesta di valutare un
ammodernamento per alcune questioni, dal punto di vista
strettamente formale, mi è stato fatto notare da parte degli uffici
della Presidenza del Consiglio - che non era necessario il parere
della Commissione; io comunque ritengo opportuno che la Commissione
ne sia a conoscenza e che si esprima perché i rapporti fra
esecutivo e Consiglio regionale devono essere improntati alla
massima collaborazione.
Sulla base di ciò, se il Consigliere Cout vorrà analizzare i
vari settori nel dettaglio, ho la documentazione e gliela posso
passare. Per esempio, posso anche ricordare che la Regione arriva
addirittura a pagare i pasti a coloro che frequentano dei corsi
all'Olivetti di Ivrea e via di questo passo.
E' vero che bisogna procedere ad aggiornamenti nel settore, però
non condivido l'opportunità di regolamentare tutto questo discorso
con un'unica legge: penso che non sarebbe lo strumento migliore per
il Consiglio per intervenire concretamente, ed anche
tempestivamente, in questo settore.
PRESIDENTE:
Ha chiesto di parlare il Consigliere Cout, ne
ha facoltà.
COUT - (P.C.I.):
Il problema che ci ha spinti a
presentare questa interpellanza era quello di vedere se ci sono
degli interventi che possono essere coordinati meglio: anche noi
siamo convinti che forse non è con una legge generale che si
risolve tutto.
Comunque ci possono essere leggi che vanno ad individuare gli
interventi che potrebbero essere almeno raggruppati per argomenti,
scuole, livelli o in qualche altro modo. Dovrebbe essere questo il
lavoro da farsi ed è un lavoro che non dovrebbe essere fatto dal
singolo Consigliere. Ringrazio fin d'ora l'Assessore se mi
permetterà di essere a conoscenza di tutti quanti gli interventi
che saranno fatti, però direi che il problema non è questo. Questo
è il problema di chi più direttamente interessato alla questione,
metta mano all'insieme di tutti questi interventi, cercando di
coordinarli quanto più possibile, suddividendo poi questi
coordinamenti, che verranno fatti per settori o tipi di intervento,
perché altrimenti, ancora una volta quando si porta in discussione
un argomento una Commissione decide una cosa ma non sa cosa capita
nel settore più direttamente interessato.
Questo permetterà, se non altro, di usare dei criteri comuni e
di arrivare a delle soluzioni che possono offrire prospettive
maggiori, che possono anche favorire i ragazzi nel senso di essere
meglio informati dei diritti a cui possono accedere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK