Consiglio Regionale della Valle d'Aosta - Oggetto del Consiglio n. 1406 del 30 luglio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1406 del 30 luglio 2015 - Resoconto
OGGETTO N. 1406/XIV - Reiezione di risoluzione: "Tutela degli
interessi della Valle d'Aosta nei confronti di RFI S.p.A. in
relazione alla chiusura del passante di Torino".
Presidente
- Per l'illustrazione, la parola al
Consigliere Bertschy.
Bertschy (UVP)
- Grazie Presidente.
In conclusione di un Consiglio abbastanza lungo arrivano tre
risoluzioni sicuramente di importanza, per quanto ci riguarda, per
gli interessi delle persone che rappresentiamo e i bisogni anche
delle persone che rappresentiamo. La questione del passante è stata
oggetto di due discussioni in Consiglio regionale, probabilmente,
essendo anche un po' distante da noi questa questione, non è così
facile trovare né la concentrazione, né la voglia di discuterne. Il
passante di Torino è il tunnel che ha portato...che ha tolto dalla
superficie stradale i treni che arrivavano a Porta Susa e che
collegavano direttamente, per quello che ci riguarda, Aosta. Con la
costruzione del passante e con l'apertura nel 2009 e 2012 poi
definitiva la Valle d'Aosta ha perso un pezzo importante dei suoi
collegamenti ferroviari, che già non erano di grande livello.
Perché sollecitiamo un ragionamento e un approfondimento con una
risoluzione su quest'argomento? Perché c'erano lettere ufficiali -
e sono le lettere che abbiamo richiesto -, c'erano documenti
ufficiali che dichiaravano da parte di RFI che per la Valle d'Aosta
- e sono documenti che, se avete piacere di leggere, sono qua,
l'Assessore li conosce... - la costruzione del passante, ma
soprattutto l'apertura del passante non avrebbe comportato ostacolo
al collegamento diretto. Il problema qui non è cosa abbiamo fatto
come Valle d'Aosta, ma cosa non abbiamo fatto. RFI si è trovata
nella condizione di dire a noi che non ci sarebbero stati problemi,
è stata aperta questa benedetta indagine, sono stati prorogati i
passaggi dai treni termici ai soli Minuetto e poi dopo ci siamo
trovati ad un certo punto con l'indagine che si è conclusa e
l'impossibilità di continuare a passare.
La progettazione e le dichiarazioni fatte alla Valle d'Aosta
quindi sono state smentite poi dalla costruzione del passante e noi
ci siamo trovati...soprattutto gli utenti si sono trovati a vedersi
complicare la vita dapprima con la rottura di carico a Chivasso e
poi con la rottura di carico ad Ivrea. Ad Ivrea nel 2006 è arrivata
l'elettrificazione, dati che ho già detto qui, cos'è successo alla
Valle d'Aosta dopo? Prima intanto avevamo chiesto di poter...la
sicurezza nell'acquisto dei bimodali, ai quali avevamo partecipato,
se non ricordo male, Assessore, per una quota intorno ai 5 milioni
di euro, la sicurezza che i Minuetto...scusate, prima di
partecipare all'acquisto del materiale rotabile, avevamo chiesto
anche che i Minuetto non avessero avuto dei problemi e ci era stato
risposto appunto di no. Dopo la chiusura del passante - ed è questo
il fatto che, secondo me, va fatto rilevare e speriamo che, come
maggioranza, abbiate voglia di prendere in mano la questione
seriamente - la Valle d'Aosta, l'Assessore
in primis
si è
trovato nella condizione di riconvertire una programmazione, noi
avevamo un accordo di programma, quello del 2007, che prevedeva
degli investimenti sull'elettrificazione e sull'ammodernamento
della linea. Quei soldi sono stati presi, perché non potevamo più
transitare con i nostri minuetto, arrivare a Torino...sono stati
presi, sono stati utilizzati per acquistare...anzi per fare la gara
- perché l'acquisto non abbiamo ancora capito se si è concluso o no
- per i treni Minuetto e siamo rimasti completamente sprovvisti di
risorse per ammodernare la linea, quindi oggi ci troviamo beffati e
non ci siamo ancora ribellati a questa beffa.
Se ben provocatoriamente diciamo all'Assessore di togliersi da
questo dossier, quindi non è un attacco tanto alla maggioranza: è
una richiesta di attenzione da parte vostra a far sì che si apra
una seria vertenza contro RFI. RFI in questo caso ha danneggiato la
Valle d'Aosta, ha danneggiato soprattutto i valdostani, ha
danneggiato il nostro sistema di trasporto, il nostro collegamento
di Torino. Perché da allora ad oggi non abbiamo voluto prendere in
esame questa questione? Perché da allora ad oggi non siamo riusciti
a fare qualche cosa quanto meno per obbligare RFI ad andare con noi
a cercare dei piani di investimento sicuri nel tempo?
Il dato dell'elettrificazione di Ivrea lo ricordo solamente per
dire che nel 2006 si è conclusa l'elettrificazione di Ivrea, 10
anni dopo noi non sappiamo che cosa faremo del nostro trasporto
ferroviario proprio perché quest'errata progettazione, quest'errata
costruzione ci mette in condizione di non poter usare neanche il
materiale rotabile che oggi abbiamo. Il tutto è partito da
un'interrogazione-interpellanza del collega Nello Fabbri che
chiedeva: "proviamo a capire se possiamo limitare l'inquinamento
prodotto dai Minuetto", poi, approfondendo la questione la
questione, la questione si è rilevata quella che vediamo oggi,
no?
Nell'impegno noi diciamo: intanto affrontiamo questo dossier
seriamente, obblighiamo RFI a dirci perché non vuole trovare delle
soluzioni, perché la possibilità non era solo quella di impedire il
passaggio dei treni termici: era quella di intervenire
sull'impianto di ventilazione, migliorare l'esecuzione delle opere,
che oggi non sono ancora collaudate. C'è - l'ho ribadito ieri - un
articolo recente, di fine luglio che dice che oggi le opere non
sono ancora collaudate. Allora c'è il tempo di investire in
tecnologia da parte di RFI e di riaprire una discussione, oppure ci
deve essere da parte di RFI l'impegno a portare il piano di
ammodernamento e di elettrificazione della linea in un carattere di
urgenza e di aiutarci ad uscire da quest'isolamento totale. Se non
c'è la volontà né di fare una cosa, né di fare l'altra, noi
riteniamo che si debba approfondire la questione anche a difesa di
una tutela legale della Valle d'Aosta. Abbiamo speso dei soldi per
acquistare prima e acquistare dopo, ci siamo spogliati da
investimenti che avevamo, quindi cosa facciamo ora di queste
risorse che abbiamo impegnato? Come vogliamo uscirne fuori? La
risoluzione vuole aprire un dibattito in questo senso e soprattutto
vuol sollecitare ancora una volta l'Assessore a dare un segno in
qualche maniera che c'è voglia di fare qualcosa.
Subentrare a questo dossier quindi vuol dire che, a nostro
avviso, in questi cinque anni non si è fatto nulla a riguardo di
questo problema, che è stato veramente un problema delle persone
che hanno dovuto utilizzare il treno e oggi ci troviamo in una
situazione di debolezza estrema perché non abbiamo né risorse, né
collegamento.
Presidente
- Grazie per l'illustrazione. Apriamo la
discussione generale. Ci sono interventi? Se non ci sono
interventi, chiudiamo la discussione generale. La discussione
generale è chiusa. Per la replica, la parola all'Assessore
Marguerettaz.
Marguerettaz (UV)
- Grazie.
Quest'argomento è stato affrontato diverse volte. Cercherò solo
di dare qualche elemento per valutare quanto dice il collega
Bertschy, che sicuramente dice una cosa condivisibile: che questo
lavoro di fatto ha penalizzato la comunità valdostana, ma non ha
penalizzato solo la comunità valdostana, ha penalizzato tutti i
treni che passano per Porta Susa, tutti i treni che arrivano da
Biella sono treni che arrivano da una tratta non elettrificata e
che obbligatoriamente producono delle rotture di carico.
Il passante di Torino è stato fatto per risolvere un problema
della città di Torino e il progetto non è mai passato sui tavoli
dell'Amministrazione regionale in quanto Ente decisorio. Il
ragionamento che è stato fatto a suo tempo dicendo: "ma siete
sicuri?" è un ragionamento che anche nella valutazione degli uffici
difficilmente può permetterci di avere una vittoria, ma molto
facilmente ci potrebbe procurare un danno per una lite temeraria,
perché noi non abbiamo nessun ruolo. I contenziosi nell'ambito
dell'Amministrazione regionale ovviamente vengono valutati anche
con gli uffici legali, perché il dato di fatto è sicuro, il fatto
di non avere un passante agibile per i treni termici è un problema
per noi, ma vi assicuro che, a fronte di tutto questo disagio, gli
uffici, il sottoscritto, la parte politica ha fatto tutti gli
approfondimenti. Da nessuna parte è emersa una minima speranza, una
minima possibilità per risolverlo, anche perché, quando hanno
risposto, non è stata solo una risposta, c'era uno studio fatto da
ITALFER, che lei sicuramente avrà visto, dove addirittura si diceva
che, passando i treni nel passante, quel vortice avrebbe generato
una corrente utile a portare via tutti i gas di scarico e tutto
questo quindi è stato ampiamente supportato da valutazioni tecniche
poi rivelatesi deboli o addirittura infondate e fu l'intervento
della Magistratura che produsse poi l'obbligo di bloccare qualsiasi
tipo di transito. Ecco che capendo il ragionamento che è stato
fatto - così come quello di chiedere la possibilità di far
transitare i treni Minuetto o anche quelli di nuova generazione,
perché via via che l'evoluzione tecnologica procede gli
inquinamenti diminuiscono - l'istanza ha avuto un "no" totale, si
dice:
"tutti i treni termici, indipendentemente dal fatto che
siano euro 4 o euro 5"
, ecco perché, da questo punto di vista,
tutti gli uffici e tutti i tecnici che hanno analizzato i dossier
ci hanno dichiarato che non c'è nessuna possibilità di poter
avviare un contenzioso.
Presidente
- Grazie Assessore. Ci sono interventi? La
parola al Consigliere Bertschy.
Bertschy (UVP)
- È diventato un passante tra l'Assessore
e il sottoscritto quest'argomento, ma non mi trova d'accordo.
Intanto ha fatto bene a ricordare che ci sono altri treni di altri
territori ed è proprio con questi che noi dovremmo allacciare delle
alleanze per capire come stanno vivendo questa situazione, perché
qui avete enunciato più volte, nel corso anche del dibattito sulla
nuova maggioranza, la paura, il pericolo che il Piemonte interrompa
un bel giorno il suo collegamento, costruisca una metropolitana
leggera tra le stazioni di Chivasso o di Ivrea e interrompa questo
collegamento tra Aosta e Torino, quindi motivo in più per lavorare
al riguardo di un collegamento diretto è questo che avete enunciato
in quella fase.
Io non capisco qual è la paura di prendere carta e penna e
cominciare a scrivere a RFI: "avete sbagliato a progettare, avete
sbagliato a costruire, ci avete creato un danno, ci avete lasciato
in braghe di tela e noi abbiamo speso dei soldi per colpa
vostra"...almeno dirglielo! Lei ha ricordato lo studio di ITALFER,
poi tanto sono documenti che lei conosce, conosciamo un po'
tutti...
(interruzione di un Consigliere, fuori microfono)
...certo che c'è...c'è scritto! Ce l'hanno scritto loro che si
poteva fare! Addirittura un grande progettista ha detto: "mano a
mano che passano i treni elettrici puliscono l'area dal residuo di
quelli a gasolio". Sì, ma chi l'ha scritto si prenderà le sue
responsabilità o chi paga è sempre Pantalone, cioè l'ultimo, il
cittadino? Alla fine per quell'errore progettuale le persone oggi,
soprattutto i valdostani, ma anche i biellesi, come dice lei, si
trovano ad essere fortemente penalizzati a perdere dei minuti tutti
i giorni per strada, ad avere la paura di non rientrare, quindi che
paura c'è di prendere carta e penna e scrivere a RFI? Non ho mica
ancora detto di andare in tribunale, se la paura è questa...ma vi
ho detto: prendete carta e penna e scrivete a RFI: "mettete a
posto, fate un intervento tecnologico, o mettete a posto e
aiutateci a trovare i soldi per l'elettrificazione della linea e
per l'ammodernamento della linea", poi se ci diranno di no,
valuterete se fare un'azione legale.
I punti sono in subordine: il primo è sostituirla da
quest'incarico, perché la vediamo stanco su questo dossier, quindi
magari con una nuova energia di qualcun altro si può fare qualcosa
di meglio. Ripeto: non è questo il problema, l'importante è che la
Valle d'Aosta dichiari a qualcheduno che i progetti non sono stati
rispettati, ma ce li avete dati voi questi documenti qua, prendete
questo e scrivete: "nel 2003 ci avete preso in giro, perché avete
scritto quello, nel 2008 ci avete di nuovo preso in giro", loro ci
diranno: "vabbè, ci piaceva prendere in giro quelli che usavano i
treni a gasolio", poi decidiamo se fare un'azione legale, ma porco
cane proviamo a sentire questo "Assessorino" del biellese, che
conterà meno di quello del Piemonte, per dire qualche cosa?
Vogliamo provare a far sentire la voce delle istituzioni
valdostane, che da cinque anni vedono i loro poveri utenti perdere
del tempo sulla ferrovia? Avremo la norma di attuazione tra un po',
ma se abbiamo una macchina vecchia che non possiamo neanche sederci
sopra, che cosa ce ne facciamo? Bravi, avete recuperato 120
milioni, li regaliamo a Trenitalia, che continua a darci un
servizio sempre più scadente... Prima cosa che farei fossi
Assessore, anzi fossi Presidente perché sostituirei l'Assessore in
questo dossier, direi: "adesso apriamo un contratto, guardiamo il
contratto e vediamo come mai io ti continuo a pagare 23 milioni dal
2011 in avanti, quando te mi fai salire e scendere la gente e non
mi dai più la possibilità di collegarmi direttamente a Torino", poi
loro ci direbbero: "non ce ne frega niente", perché tanto queste
potenze nazionali non ascoltano il "solletico" dei valdostani, ma
almeno la soddisfazione di dirgli in faccia quello che pensiamo! È
questo l'atteggiamento politico che vorremmo vedere da parte sua,
non vogliamo mica vederla in tribunale a testimoniare contro o a
favore, ma prendete carta e penna e scrivete a nome dei gruppi UVP,
ALPE, se ad altri non interessa, ma fate qualche cosa riguardo a
questo, perché noi siamo distanti...Assessore, nel 2018 - tra
l'altro, l'omologazione lei ci ha detto che c'è, speriamo che
arrivi - risolviamo parzialmente i problemi coi treni bimodali!
Sarà una scelta giusta o sbagliata, non ci torniamo sopra, ma
risolviamo parzialmente i problemi. Quei soldi servivano per
ammodernare la linea.
Ci sono quattro impegni, non ve ne va bene uno, non ve ne va
bene un secondo, ma prendiamo una volta in mano questo dossier e
completiamo almeno la nostra strada, se poi non si potrà far nulla
di legale, lo verificherete voi, lo verificheremo noi, ma neanche
dire come la pensi ad uno che ti ha sbagliato un progetto, che ti
ha messo in condizione di avere un disagio mi sembra che qualcosa
non funziona, ecco. Sono diritti che sono stati lesi, ma non perché
li avevamo e li vogliamo ancora, ma perché qualcuno ci ha detto che
potevamo averli, poi non è che voglio diventare il difensore dei
viaggiatori dei treni, ma veramente pensate che la gente ne ha
sempre più bisogno di questo trasporto, la gente sta facendo fatica
e il trasporto pubblico ha un senso proprio in situazioni di crisi
come questa.
Presidente
- Grazie. La parola al Consigliere Fabbri.
Fabbri (UVP)
- Grazie Presidente.
Solo per precisare che - l'ha già detto nella sua chiusura il
collega Bertschy - prima che di questa cosa si interessino magari
le varie associazioni dei Pendolari Stanchi o dei cittadini, forse
è meglio che sia l'Amministrazione, il Governo, a prendere, a
cercare di seguire questa strada, prima di essere, come dico,
scavalcati da queste associazioni.
Presidente
-Grazie. La parola all'Assessore
Marguerettaz.
Marguerettaz (UV)
- Grazie per l'opportunità,
semplicemente per dare al Consiglio qualche elemento.
Ora, se è nato questo contenzioso sulle tre annualità 2011, 2012
e 2013, che poi oggi è stato risolto, è proprio per il fatto che
noi sui 23 milioni non abbiamo mai avuto la possibilità di dire
nulla, perché il contratto tra Trenitalia è con il Ministero e
quindi se il servizio funziona, non funziona, se c'è rottura di
carico, non c'è rottura di carico, non abbiamo purtroppo mai avuto
voce in capitolo.
Rispetto poi alle istanze, con tutta la serenità possibile, cosa
pensa che siamo andati a dire ai tavoli con la Presidenza del
Consiglio dei ministri, con l'Onorevole Bressa, con tutti i tecnici
del Ministero e della Ragioneria? Le nostre ragioni sono proprio su
questo e la norma di attuazione dà proprio questo tipo di
indirizzo: tutti i lavori da fare per migliorare la linea. Quindi
il solco è la norma di attuazione, dove c'è un percorso che si è
arenato per via della norma finanziaria, che non ha consentito di
fare nessuno di questi interventi. È chiaro che questa debolezza
nel servizio è l'argomento principe che utilizziamo ed è in tutti i
verbali degli incontri paritetici che stiamo facendo con RFI, con
il Ministero! Il tema quindi, mi creda, è stato ampiamente
riportato in tutte le sedi.
Presidente
- Grazie Assessore. Ci sono altri interventi?
La parola al Presidente Rollandin.
Rollandin (UV)
- Sì, grazie Presidente.
Io mi riferisco in particolare al primo punto, su cui lei ha
detto che...posso certificare come veterinario che non è stanco, ma
è solo un po' svogliato, quindi la cosa...non possiamo accettare la
mozione, sulle altre ha già detto l'Assessore, quindi credo che ci
sia oggi la possibilità...al limite vediamo di studiare una lettera
come vuole lei che possa risollecitare incontri chiarificatori.
Grazie. Noi quindi respingiamo la mozione.
Presidente
- Grazie Presidente. Se non ci sono altri
interventi, possiamo mettere in votazione la risoluzione. La parola
al Consigliere Bertschy.
Bertschy (UVP)
- Al di là dell'ironia, che ci sta anche
in un momento di dibattito politico, mi ha fatto piacere che l'ha
considerato da veterinario, quindi sicuramente c'è la possibilità
di dargli ancora più energia, ecco, in questo senso e...
(interruzione del Presidente della Regione, fuori
microfono)
...la lettera non la deve...cioè non è tanto una questione,
ripeto, del gruppo UVP o personale: il problema è veramente far
capire alla gente che sul dossier ferrovia ci siamo per i contratti
ci siamo...quindi va bene quello che ha ribadito l'Assessore, i
verbali li vedete voi, chiaramente se noi non facciamo i "116", non
li vediamo tutti, però facciamo sentire la nostra presenza forte,
perché il disagio è grandissimo e soprattutto non si intravvedono
delle soluzioni. Grazie.
Presidente
- Grazie. Possiamo mettere in votazione la
risoluzione? La votazione è aperta. Colleghi, votate. La votazione
è chiusa.
Presenti: 33
Votanti: 33
Favorevoli: 14
Contrari: 19
Il Consiglio non approva.
Passiamo al punto 35.02 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK