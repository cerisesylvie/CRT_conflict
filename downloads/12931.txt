Consiglio Regionale della Valle d'Aosta - Oggetto del Consiglio n. 3887 del 9 novembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3887 del 9 novembre 1992 - Resoconto
OGGETTO N. 3887/IX Necessità di revisione delle leggi
regionali che finanziano la realizzazione di rifugi alpini e di
rifugi di tappa.
(Interpellanza)
Presidente
Do lettura della interpellanza presentata
dal Consigliere Riccarand:
Interpellanza Ricordato che è stata più volte sottolineata,
in Consiglio regionale, la necessità di rivedere le leggi regionali
n. 2/1961 e n. 16/1986 che finanziano la realizzazione di rifugi
alpini e di rifugi di tappa;
Ricordato, altresì, che la Giunta regionale aveva presentato, lo
scorso 31 gennaio, il Disegno di legge n. 379 che operava una
completa revisione della materia;
Sottolineato che tale Disegno di legge aveva già avuto il parere
favorevole di tutte le competenti Commissioni consiliari
permanenti;
Ricordato, infine, l'impegno dell'Assessore al Turismo di
ripresentare all'esame del Consiglio, entro il mese di settembre
1992, il Disegno di legge di riorganizzazione della normativa sui
rifugi alpini;
il sottoscritto Consigliere regionale del Gruppo Verde
Alternativo
Interpella
l'Assessore al Turismo per conoscere:
1) per quale motivo non è stato rispettato l'impegno di
presentare all'esame del Consiglio, entro il mese di settembre, il
Disegno di legge di riorganizzazione dei contributi per i rifugi
alpini e per i rifugi di tappa;
2) gli estremi di tutti i provvedimenti assunti dalla Giunta
regionale nel corso del 1992 per finanziare la costruzione di
rifugi alpini o di tappa;
3) che cosa intende fare per mettere il Consiglio in condizione
di poter votare al più presto una legge regionale di revisione
dell'attuale normativa.
F.to: E. Riccarand
Presidente
Ha chiesto di illustrare l'interpellanza il
Consigliere Riccarand, ne ha facoltà.
Riccarand (VA)
Questa interpellanza solleva una
questione, più volte sottolineata in Consiglio, della necessità di
rivedere due leggi regionali: la legge n. 2 del 1961 e la legge n.
16 del 1986, che finanziano la realizzazione di rifugi alpini, o di
cosiddetti rifugi di tappa. Una, quella sui rifugi alpini, è una
legge datata, è una legge del 1961 per cui ha necessità di una
revisione; l'altra è una legge del 1986 che è nata male, che è
stata applicata ancora peggio, creando una serie di situazioni
anomale che non so che risultati potranno produrre. Comunque è una
legge in gran parte inapplicabile oggi, perché la Giunta regionale
non ha mai provveduto a renderla applicabile per quanto riguarda i
rifugi di tappa, approvando lo schema tipo del rifugio di
tappa.
Questi problemi erano stati più volte sollevati nel passato,
c'erano stati impegni già da parte della Giunta precedente a
portare in Consiglio un disegno di legge di revisione della
normativa e di accorpamento delle due normative in un'unica legge.
Dopo lunga attesa - il nostro Gruppo fra l'altro aveva presentato
in materia anche una proposta di legge che era stata respinta dal
Consiglio, dicendo che sarebbe arrivato il disegno di legge della
Giunta - il 31 gennaio 1991 venne presentato finalmente un disegno
di legge da parte della Giunta regionale: "Interventi volti a
promuovere lo sviluppo alpinistico ed escursionistico". Questo
disegno di legge venne discusso in commissione, venne modificato
parzialmente, vennero accolti emendamenti sollecitati anche dal CAI
e da altri organismi, però non arrivò mai alla approvazione perché
c'erano alcuni aspetti che dovevano essere discussi e il
cambiamento di maggioranza e di Giunta ha determinato un arresto
dell'iter e un ritiro di questo provvedimento da parte della nuova
Giunta.
L'Assessore Voyat, interpellato già nel mese di luglio, aveva
preannunciato per il mese di settembre la presentazione di un nuovo
disegno di legge che riprendesse, riordinasse e desse certezza a
questa normativa. Siccome il mese di settembre è passato, il
disegno di legge non lo abbiamo ancora visto, volevamo sapere che
intenzioni ha la Giunta rispetto a questa materia: se intende
presentare questo disegno di legge, con quali caratteristiche,
entro quale tempo.
Facendo il punto di questa materia, volevamo anche chiedere gli
estremi dei provvedimenti assunti dalla Giunta regionale nel corso
del 1992 per finanziare la costruzione di rifugi di tappa o rifugi
alpini, per vedere in questa fase transitoria cosa è andato avanti,
se sono state date nuove autorizzazioni, se si sono dati solo
ulteriori finanziamenti su progetti già autorizzati o se sono state
previste nuove costruzioni. In particolare però ci interessa sapere
quali sono le intenzioni della Giunta rispetto alla revisione
complessiva di questa normativa.
Presidente
Ha chiesto di parlare l'Assessore al
Turismo, Sport e Beni Culturali Voyat, ne ha facoltà.
Voyat (UV)
In effetti è vero quanto diceva il
Consigliere Riccarand, che ci eravamo impegnati per il mese di
settembre, solo che ci sono stati dei problemi. Pensavamo che gli
emendamenti concordati in commissione anche con l'Assessore Faval,
che prima si interessava di questa materia come Consigliere,
fossero già stati trasmessi anche alla Presidenza del Consiglio e
alla associazione delle guide, mentre tutto questo non è stato
fatto.
Pertanto quando ce ne siamo accorti, proprio nel mese di
settembre, abbiamo mandato il tutto all'Urgam che ci ha risposto in
data 5 novembre.
Il disegno di legge sarà approvato in una di queste Giunte e
sarà portato al Consiglio mi auguro prima della fine dell'anno o
all'inizio del 1993. In questo disegno di legge sono previsti i
finanziamenti, in quanto i finanziamenti per il 1992 erano stati
stralciati.
Chiedendo scusa per il ritardo e confermando che se non questo
venerdì, il prossimo il disegno di legge sarà approvato dalla
Giunta, posso poi dare le copie delle delibere approvate in questo
periodo dalla Giunta regionale, oppure dargli solo i numeri. I
numeri sono i seguenti: delibere n. 7229 del 7 agosto 1992 e n.
7230 del 7 agosto 1992, che prevedono solo finanziamenti di rifugi
i cui lavori e finanziamenti erano già stati approvati in Giunte e
in esercizi precedenti; delibera n. 6998 del 31 luglio 1992, che
prevede un contributo per la teleferica del rifugio Monzino.
Per quanto riguarda l'ultima domanda, come ho già detto, in una
delle prossime Giunte sarà approvato questo disegno di legge, che
ha un parere anche dell'Urgam, che presenta due piccoli emendamenti
che credo la commissione o la Giunta non avrà problemi ad
accettare.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Prendo atto di questo impegno
dell'Assessore, di far sì che entro la fine dell'anno il Consiglio
possa discutere questo disegno di legge, che credo sia molto
importante per evitare il ripetersi di alcuni abusi che abbiamo
avuto in passato in questa materia, e per cercare anche di
calibrare meglio i contributi della Regione.
Spero che il disegno di legge che la Giunta approverà non
rappresenti uno sconvolgimento totale di una impostazione che era
già stata discussa in commissione, su cui c'era stato - con una
serie di emendamenti - anche un consenso ampio all'interno delle
commissioni consiliari che se ne erano occupate, anche perché
questo favorirebbe una procedura più rapida da parte delle
commissioni nella approvazione del disegno di legge.
Non mi resta che augurarmi che questo disegno di legge sia al
più presto varato dalla Giunta e possa al più presto essere
trasmesso alle commissioni per il lavoro istruttorio che dovranno
fare.
Presidente
Abbiamo esaurito i lavori della seduta
mattutina del Consiglio; non ci resta che sospendere i lavori, per
riprenderli alle ore 16 di oggi pomeriggio.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK