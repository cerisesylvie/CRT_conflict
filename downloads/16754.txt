Consiglio Regionale della Valle d'Aosta - Oggetto del Consiglio n. 50 del 29 luglio 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 50 del 29 luglio 1998 - Resoconto
SÉANCE DU 29 JUILLET 1998 (MATIN)
OGGETTO N. 50/XI Disservizi nella somministrazione di alimenti e
bevande nell'Ospedale di V.le Ginevra. (Interpellanza)
Interpellanza Venuti a conoscenza dell'avvenuta sospensione
della gara d'appalto per la gestione della struttura di
somministrazione di alimenti e bevande, da poco inaugurata,
dell'ospedale regionale di Viale Ginevra;
Considerato il disservizio procurato agli utenti ormai
perdurante da troppo tempo;
i sottoscritti Consiglieri regionali
Interpellano
l'Assessore competente per conoscere:
a) i motivi di sospensione delle procedure di appalto;
b) come l'Amministrazione regionale intende porre rimedio a tale
situazione.
F.to: Lattanzi - Frassy - Tibaldi
Presidente Ha chiesto la parola il Consigliere Lattanzi.
Lattanzi (FI) Quando abbiamo fatto quest'interpellanza pensavamo
di dover incontrare e di dover sollecitare il classico problema di
burocrazia, quei problemi di burocrazia che ogni tanto bloccano la
macchina amministrativa e non permettono ai cittadini di avere dei
servizi.
Nella richiesta della documentazione viceversa abbiamo dovuto
affrontare più che un problema di semplice burocrazia, un vero e
proprio conflitto tecnico-giuridico di competenze ed anche politico
ed è il motivo per cui oggi presentiamo quest'interpellanza con
l'attesa di avere dall'Assessore i chiarimenti su come far arrivare
ai cittadini il nostro servizio.
Il collega Tibaldi aveva presentato nella scorsa legislatura
un'interrogazione ancor prima che si parlasse della strutturazione
dello spaccio del bar dell'Ospedale di via Ginevra.
La risposta era stata di questo tenore: non procediamo
all'acquisto di nuove macchine, non procediamo a investimenti in
tal senso visto che è in atto la realizzazione di un nuovo bar che
per la primavera del 1998 sarà operativo, sia in termini tecnici,
quindi operativi strutturali, sia in termini gestionali.
Sappiamo che oggi, alla data del 29 luglio, questo non è
avvenuto; sappiamo però che il 24 aprile di quest'anno, proprio in
piena campagna elettorale, abbiamo assistito ad un buffet ricco in
termini di investimento, ma soprattutto di immagine perché
l'Amministrazione ha presentato a tutta la popolazione l'avvenuta
inaugurazione dello spaccio del bar e del servizio dell'Ospedale. I
cittadini il giorno dopo si sono presentati a questo bar, il quale
però era chiuso.
La motivazione della chiusura di questo spaccio è nel conflitto
che si è creato fra l'Assessorato della nostra amministrazione e la
Direzione generale dell'USL, Direzione generale che, coerentemente
ai programmi politici indicati dall'Assessore, aveva indetto nel
giugno 1997, alla contestuale ristrutturazione dei locali, la gara
di appalto per poter arrivare per il primo aprile 1998
all'inaugurazione ed apertura ufficiale con tanto di gestore e
quindi con gara di appalto avvenuta. Infatti, proprio in
quest'ottica il 16 giugno 1997, con una deliberazione dell'unità
operativa dell'Economato del Provveditorato dell'USL, si è
proceduto alla deliberazione della gara di appalto per la gestione
di questo bar.
Una deliberazione che non sto a ripercorrere per questioni di
tempo, ma che nel suo titolo indiceva la gara a licitazione privata
per l'affidamento della gestione dello spaccio del Presidio
ospedaliero di viale Ginevra per un periodo di tre anni con
approvazione dell'impegno di liquidazione della spesa e di
pubblicazione. Questo era pertanto l'atto formale con il quale il
Direttore generale dava l'avvio alle pratiche di gestione.
In una seconda battuta, il 22 ottobre 1997, si approvava la
lettera di invito completata di capitolo speciale per oneri per
l'affidamento della gestione dello spaccio del presidio ospedaliero
per tre anni; in pratica si procedeva alla deliberazione
dell'ammissione delle ditte che avevano regolarmente fatto
richiesta. Le ditte erano 15, vennero selezionate e deliberate come
idonee a poter partecipare a quest'appalto 12 aziende.
Le date sono importanti perché il 16 giugno inizia la procedura
di appalto, il 22 ottobre 1997 vengono definiti i partecipanti cioè
coloro che hanno i requisiti per partecipare all'appalto e qualche
mese dopo il 5 marzo 1998 si procede all'affidamento della prima
gara di appalto per la gestione dello spaccio interno per un
periodo di tre anni, 1998-2001.
Tutto questo faceva presagire che a pochi giorni di distanza si
sarebbe potuti partire con la gestione, contestualmente
all'inaugurazione dello spaccio dell'Ospedale e, probabilmente,
poter aprire le porte il giorno dopo l'abbuffata generale. Questo
invece non è avvenuto perché il 20 marzo 1998 con una lettera il
funzionario addetto dell'USL faceva comunicazione al Direttore
generale Bragonzi che era arrivata dall'Assessorato regionale, dal
funzionario Corrado Vicquéry, una richiesta di chiarimenti in
funzione di questa procedura di appalto.
La richiesta di chiarimenti è datata 19 marzo, è riferita ad un
chiarimento specifico su una delle parti dell'appalto e quindi
della valutazione e cioè sulla voce "eventuali ribassi al prezzo di
rispetto di listino imposto". Si chiede come mai alcuni concorrenti
avevano visto dimezzato il loro punteggio in funzione di questo
parametro e si precisava che, attraverso questa richiesta di
informazioni, in funzione dell'articolo 5, del comma 4, della legge
n. 75/92 si interrompevano i termini per l'esercizio del controllo.
In pratica, veniva richiesto di sospendere l'inizio della gestione
del vincitore dell'appalto per un chiarimento sui punteggi riferiti
agli altri partecipanti.
A tale richiesta di chiarimenti l'USL, il Dott. Bragonzi in
prima persona rispondeva con una nota di qualche giorno dopo, del 2
aprile, osservando in riferimento alla nota del Dott. Corrado
Vicquéry che, a parere della scrivente Amministrazione, cioè il
Dott. Bragonzi, l'esame circa l'opportunità dei criteri seguiti
nell'attribuzione dei conteggi comporta da parte dell'Assessorato
l'espressione di un giudizio di merito che le vigenti normative in
materia di controllo sugli atti delle USL sembrerebbero escludere.
In pratica si diceva: fateci sapere a cosa vi riferite perché
parrebbe dalla legge sia competenza nostra procedere in questo
senso e non competenza vostra esprimere giudizi di merito sulle
procedure di appalto.
La risposta a questa risposta del 2 aprile del Dott. Bragonzi fu
la deliberazione della Giunta regionale, evidentemente su invito
dell'Assessore Vicquéry, di annullamento della deliberazione del
Direttore generale dell'USL per l'affidamento della gara di appalto
con tutta una serie di motivazioni, prendendo atto che si era
esaminata la deliberazione della costituzione di una commissione
permanente per l'espletamento delle procedure inerenti le gare di
appalto, che si era rilevata la contraddittorietà delle eccezioni
sollevate in rapporto alla volontarietà della sottoposizione al
controllo dell'atto.
Si riconosceva in un certo senso che era una semplice richiesta
di informazioni, che non c'era da parte dell'Assessorato la volontà
di procedere nel merito ad un controllo e che era quasi strano che
ad una richiesta di specifiche informazioni si fosse risposto da
parte del Dott. Bragonzi in quella maniera e quindi, considerato
che la valutazione tecnica per il suo carattere strumentale che si
inserisce nei procedimenti ordinati alla realizzazione di altri
risultati non può essere affidata allo stesso organo deliberante,
ma avrebbe dovuto essere rimessa alla Commissione appositamente
istituita, visto il parere favorevole del Dirigente, si annullava
la deliberazione del Direttore generale Dott. Bragonzi e della sua
commissione d'appalto.
Il rilievo significativo era sulla correttezza del giudizio
tecnico espresso sulla determinazione dei prezzi di listino,
espressa direttamente dal Dott. Bragonzi, che veniva contestato
essere da una parte il deliberante e quindi il proponente e
dall'altro il giudicante. Questo era il rilievo tecnico, dicendo
appunto che essendoci una commissione di appalto, avrebbero dovuto
loro determinare chi era vincitore di quell'appalto, ma anche
determinare la correttezza e la quantità dei parametri tecnici,
mentre per quel determinato dato tecnico - i prezzi dei prodotti -
aveva creato la condizione tecnica direttamente il Dott. Bragonzi e
lui stesso aveva proceduto al giudizio.
Evidentemente la Dott.ssa Tarello dell'USL procedeva
all'immediata comunicazione di sospensione della deliberazione al
Dott. Bragonzi, il quale - qui veramente la burocrazia funziona -
pochissimi giorni dopo il 18 maggio, data della comunicazione di
sospensione, provvedeva il 20 maggio ad un'ulteriore nuova gara di
appalto: autorizzazione a procedere all'affidamento in economia per
un periodo di anni uno della gestione dello spaccio. Cioè, mi avete
sospeso la deliberazione del primo appalto - diceva in pratica il
Dott. Bragonzi - mi fate delle contestazioni, ma in attesa di
queste contestazioni procedo con una gara di appalto in economia
per un anno, così che, mentre si discute della regolarità tecnica,
della competenza specifica dell'appalto per tre anni, dotiamo il
Presidio ospedaliero di viale Ginevra dello spaccio attraverso
l'affidamento in gestione.
La legge prevede che il Direttore Bragonzi possa, a suo
insindacabile parere, invitare un numero congruo di aziende - mi
pare cinque - a sua scelta. Il Dott. Bragonzi invece ha proceduto
in questo senso, con una corretta interpretazione dei suoi poteri,
a ripescare tutte le aziende che avevano partecipato alla prima
gara di appalto, invitandole a partecipare a quest'appalto di
emergenza che in termini di appalto per l'affidamento in economia
prevede una gestione molto limitata e quindi provvisoria.
Viene redatta la nuova gara di appalto, ribadisco provvisoria;
il Direttore Bragonzi fa invitare le aziende che hanno partecipato
alla prima gara di appalto e tutto procede per l'apertura delle
buste - vi ricordo le date: 21 maggio 1998, in piena campagna
elettorale - se non per la definizione di una procedura di gestione
di tre anni, almeno per una procedura di gestione di urgenza che
avrebbe permesso la funzionalità dello strumento strutturale dello
spaccio di viale Ginevra.
Il 12 giugno, anche qui in forma molto tempestiva, questa volta
direttamente l'Assessore, perché probabilmente era particolarmente
colto da questo fatto, scrive al Direttore generale dicendogli che
è venuto a conoscenza che codesta Azienda ha invitato per
l'affidamento della gestione del bar le ditte che avevano
partecipato al primo appalto facendo uso del regolamento in
economia.
Si contesta la metodologia applicata in quanto nettamente in
contrasto con il principio della trasparenza a cui non è possibile
derogare. E visto che era lì, gli ricorda anche che c'è qualche
altra magagnetta di cui il Direttore deve rispondere, gli ricorda
che è stata riscattata l'apparecchiatura isocinetica ed ancora:
"... mentre ti dico che tu non puoi fare questo, ti ricordo anche
che devi rispondermi di altre situazioni..."; il carattere della
lettera è evidentemente molto urgente perché i tempi sono molto
stretti.
Io sono obbligato a darvi questi elementi perché è giusto che il
Consiglio sappia qual è il contesto nel quale ci muoviamo e anche
per comprendere quelle scelte che l'Assessore ci comunicherà.
Il 12 giugno 1998, qualche giorno dopo, il Direttore generale
risponde: "Tuttavia ritenendo che la procedura seguita: fornitura
in economia ai sensi del regolamento regionale 2/94, è legittima,
si chiede di chiarire in dettaglio quali siano gli elementi che
facciano prospettare una violazione del principio di
trasparenza".
La risposta dell'Assessore è qui ed è l'ultimo documento che vi
leggo per capire in quale quadro ci muoviamo: "Con riferimento a
quanto da voi comunicato, emerge una condizione prolungata di
proroga delle situazioni organizzative e di procedure attivate
oggettivamente discutibili sul piano dei principi di regolare e
buona amministrazione, si ribadisce l'esigenza di un attento ed
urgente esame delle decisioni adottate al fine di evitare rischi di
illegittimità o altro profilo dell'azione esercitata da codesta
Amministrazione". La lettera è del 13 luglio, qualche giorno fa e
qui si blocca tutta la procedura di appalto di urgenza, ad un anno,
provvisoria, in economia, della gestione dell'appalto.
Le questioni su cui l'Assessore credo si debba esprimere sono
due. La prima è di merito, la popolazione aspetta quali sono le
strade che l'Assessorato indica all'Amministrazione dell'USL per
procedere comunque all'apertura, con correttezza e con trasparenza.
La seconda, su cui ci aspettiamo che ci sia chiarezza, riguarda i
rapporti che ci sono fra l'Assessorato della sanità e il Direttore
generale perché è evidente che questi carteggi denotano un
conflitto grave, profondo, fra l'Assessorato e la Direzione
generale dell'ente ospedaliero.
Questo credo che all'Amministrazione non possa fare che male
visto che il Direttore generale Bragonzi è stato presentato alla
scorsa assemblea direttamente dall'Assessore come uno dei "top ten"
direttori generali dell'amministrazione sanitaria. E questo è vero
perché tutt'oggi il Dott. Bragonzi è nei primi dieci della lista
dei migliori nazionali direttori generali dell'USL. Quindi i casi
sono due: o questo signore che sta amministrando la Direzione
sanitaria è un incompetente come sostiene in questo momento
l'Assessore e quindi forse abbiamo sbagliato prima o,
probabilmente, qualcosa di tipo politico e gestionale esiste.
Chiediamo spiegazioni e restiamo in attesa.
Presidente Ha chiesto la parola l'Assessore alla sanità, salute
e politiche sociali, Vicquéry.
Vicquéry (UV) La question que le Groupe de Forza Italia pose me
donne l'occasion d'éclaircir que, quand il s'agit de matières dont
la compétence et la responsabilité reviennent uniquement à l'USL,
je me bornerai à donner la lecture des réponses de la même USL, car
le rôle du Gouvernement régional vis-à-vis de l'Agence est de
simple contrôle de légitimité sur un nombre très limité de
délibérations du Directeur général, étant donné la possibilité de
la part de l'USL de décider en totale autonomie. Il revient à cet
organe politique l'évaluation générale sur l'activité du Directeur
général et c'est tout là.
Donc je vous donne la lecture de la réponse de Mme Riccardi,
Directeur administratif:
"Con deliberazione n. 1953 del 19 giugno 1997 veniva indetta la
licitazione privata per l'affidamento della gestione dello spaccio
del presidio ospedaliero di viale Ginevra 3, per un periodo di anni
tre, con regolare pubblicazione del bando di gara sul bollettino
ufficiale della Regione Valle d'Aosta n. 34 in data 22 luglio 1997,
nonché sui giornali La Vallée e La Stampa, pagina regionale, in
data 26 luglio 1997.
Con deliberazione n. 2524 del 23 ottobre 1997 sono state ammesse
le ditte che avevano inoltrato regolare domanda, secondo le
modalità richieste in bando di gara, ed è stato approvato il
capitolato speciale d'oneri trasmesso alle ditte partecipanti con
lettera protocollo 2210 E/8, in data 28 ottobre 1997.
Con deliberazione n. 497 del 5 marzo 1998 veniva affidata la
gestione dello spaccio e la delibera veniva inviata al controllo
della Giunta regionale, ai sensi della legge 75/92.
Con nota dell'Assessorato della sanità, protocollo n. 7170 del
19 marzo 1998, si richiedevano chiarimenti in merito alla delibera
a cui è stato dato riscontro da parte dell'azienda USL con nota
protocollo n. 1926 del 2 aprile 1998.
Con deliberazione n. 1507 in data 4 maggio 1998 la deliberazione
di aggiudicazione n. 497 del 5 marzo 1998 veniva annullata con la
motivazione che la valutazione tecnica per il suo carattere
strumentale, che si inserisce in procedimenti ordinati alla
realizzazione di altri risultati non può essere affidata allo
stesso organo deliberante, ma dovrebbe essere rimessa alla
commissione appositamente istituita.
L'USL con deliberazione n. 1117 del 21 maggio 1998 autorizzava
una nuova gara di affidamento della gestione dello spaccio del
presidio ospedaliero di viale Ginevra 3, per un periodo di anni
uno, mediante l'affidamento in economia, così come previsto
dall'articolo 22, comma 2, della legge regionale n. 19 del 16
luglio 1996, il quale richiama le norme contenute nel regolamento
regionale 28 marzo 1994 n. 2 e n. 8/95, provvedendo a trasmettere a
tutte le ditte che avevano fatto richiesta per partecipare alla
precedente gara la lettera di invito con protocollo 798/8 del 25
maggio 1998.
La decisione di procedere in economia era motivata in quanto,
essendo state infruttuosamente esperite le procedure di gara, non
poteva essere differita l'esecuzione se non con gravi disagi per
l'utenza, così come stabilito dall'articolo 2, comma 8, lettera n),
del regolamento regionale n. 8/95.
In tale lettera di invito veniva richiesta l'offerta economica
non inferiore a lire 100 milioni e si prevedeva l'apertura delle
buste economiche per il giorno 12 giugno 1998.
Si rammenta che la procedura in economia utilizzata per tale
gara con un tempo di espletamento inferiore ai 60 giorni permette
l'affidamento della gestione dello spaccio per il periodo di anni
uno, durante il quale verrà esperita la gara ad evidenza pubblica,
di durata triennale, il cui tempo tecnico di esecuzione non può
prevedersi inferiore a 6 mesi.
In data 12 giugno 1998 con protocollo 16482 l'Assessorato della
sanità contestava la procedura adottata evidenziando una mancanza
di trasparenza, pertanto l'USL sospendeva l'apertura delle buste
economiche e con nota protocollo 924 in data 24 giugno 1998
richiedeva ulteriori dettagli circa i criteri di trasparenza
violata.
Con nota protocollo 19950 in data 13 luglio 1998 l'Assessorato
della sanità ribadiva l'esigenza di un attento e urgente riesame
delle decisioni adottate, al fine di evitare rischi di
illegittimità.
Con nota protocollo 1068 in data 24 luglio 1998 l'USL comunicava
all'Assessorato della sanità la propria volontà di procedere
all'apertura delle buste economiche".
Voilà les conclusions de l'USL. Je peux dire, à titre
strictement personnel, que je ne les partage pas car il n'existe
pas de motivations d'urgence pour adopter ce type de règlement,
mais s'agissait d'un contrôle administratif ce sera de la
compétence des bureaux de l'Assessorat régional de faire le
contrôle.
Pour ce qui est de la question posée par rapport au conflit
soi-disant politique entre le soussigné et l'USL, le problème ne se
pose pas, car le Directeur général de l'USL n'est pas un organe
politique et donc il ne peut pas exister un conflit de nature
politique. Le gouvernement régional se limite, chaque année, à
faire une évaluation sur l'activité complexive du Directeur
Général.
Presidente Ha chiesto la parola il Consigliere Lattanzi.
Lattanzi (FI) Ringrazio l'Assessore per aver letto quella
relazione che sintetizzava tutto il mio intervento. Se me l'avesse
data prima, l'avrei letta io così facevamo prima.
Sulle brevissime riflessioni che ha fatto l'Assessore direi che
dobbiamo prendere atto senz'altro di una contestazione formale di
legittimità sulla prima gara di appalto che è stata sollevata
dall'Assessorato e che ha affossato la prima gara di appalto.
Non so in questo senso chi ha torto e chi ha ragione; sarà poi
qualche altro organo che dovrà stabilire se l'Assessorato si è
interessato di cose di cui non si doveva interessare o se la
Direzione generale dell'USL ha proceduto in maniera non conforme
alla trasparenza per quanto riguarda la prima gara di appalto.
Per quanto riguarda invece la seconda gara di appalto, e quindi
la sospensione richiesta dall'Assessore in data 12 giugno 1998
sulla seconda gara di appalto, quella d'urgenza, l'Assessore ha
detto di non condividere l'urgenza per procedere all'utilizzazione
del provvedimento di gara di appalto in economia che prevede la
gestione per un anno.
In questo senso politicamente mi sento di contestare la
riflessione per una semplice questione di idee, nel senso che
ritengo che la Comunità abbia aspettato fin troppo quello spaccio e
che i soldi spesi per la realizzazione di quella struttura siano
stati anche troppi. E se c'è qualcuno che oggi politicamente si
assume la responsabilità di tenerlo chiuso e di non vedere
un'urgenza nell'apertura di quella struttura, credo che si debba
assumere la responsabilità anche legale perché lì ci sono degli
investimenti dell'Amministrazione, ci sono delle utenze dei servizi
a cui dobbiamo rispondere. E quello spaccio, che oggi è composto da
quattro macchinette, che danno un servizio di emergenza che si
protrae da ormai troppo tempo, non può continuare quindi, la
determinazione dell'urgenza o meno credo che a questo punto possa
essere legata alla seconda riflessione che l'Assessore fa e cioè
che questa è competenza dell'Amministrazione dell'USL.
Se l'Amministrazione dell'USL nella sua autonomia, così come è
stata proposta dall'Assessore, decide che quella è una gara da fare
in affidamento in economia perché c'è un servizio a cui bisogna
rispondere con urgenza all'utenza, perché c'è una struttura aperta,
inefficiente, chiusa, con tutto quello che ne consegue: macchinari
che se non usati perdono di operatività e manutenzione che va fatta
comunque con la struttura chiusa, credo che l'Assessore debba
decidersi: o lui ha una competenza per intervenire nelle decisioni
del Direttore Bragonzi oppure Bragonzi nella sua autonomia se
decide che quello si fa in affidamento con una gara in economia
perché c'è un problema di urgenza di gestione dell'azienda, è
libero di farlo e questo è un giudizio prettamente politico.
Sulla seconda riflessione fatta dall'Assessore che dice che il
Dott. Bragonzi non ha un rapporto politico con l'Assessore in
quanto lui è un tecnico, ricordo come ho fatto già nella precedente
relazione che quella è una nomina politica quindi, dal momento che
l'Assessore è venuto in quest'aula a promuovere la competenza,
l'affidabilità, le capacità gestionali, le classifiche che vedevano
questo Direttore generale fra i migliori d'Italia, oggi non può
dire, lavandosene le mani, che questa non è una scelta politica.
No, questa è stata una scelta politica, una sua scelta politica,
Assessore.
Quindi se oggi ci sono dei problemi di rapporti che impediscono
ai cittadini di avere dei servizi, credo che sia un chiarimento che
lei deve affrontare in sede di Giunta sicuramente e in sede di
commissione altrettanto certamente perché non possiamo pensare di
avere un Assessore che nomina un Dirigente amministrativo fra i più
capaci d'Italia e che poi si limita a dover bisticciare, a dover
discutere, a dover creare disservizi perché la gestione viene
contestata, addirittura la trasparenza dell'attività di questo
Dirigente viene contestata quindi, addirittura la legittimità degli
atti che questo Signore fa. Ma questo Signore o è un furfante, un
incapace, o si muove in maniera assolutamente fuori dalle regole, e
allora lei, Assessore, si deve assumere la responsabilità di quella
nomina oppure questo Signore è esattamente come lei ce lo vendeva
qualche anno fa quando lo ha presentato a questa sala e cioè una
persona capace, che sa cosa deve fare, che conosce gli obiettivi
dell'Amministrazione e che li persegue cercando di dare ai
cittadini il massimo servizio.
Non entro nel merito del tifare per qualcuno, per l'Assessore
piuttosto che per il Dott. Bragonzi però, credo che quest'aula
abbia il diritto di sapere dall'Assessore - cosa che non ha avuto
in questo senso - come intende far aprire quel bar. Non può dire
che questo è un problema del Dott. Bragonzi quando, ogni qualvolta
il Dott. Bragonzi indice una gara di appalto per aprirlo,
l'Assessore gliela contesta e gliela blocca. Si decida, caro
Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK