Consiglio Regionale della Valle d'Aosta - Oggetto del Consiglio n. 2696 del 21 novembre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2696 del 21 novembre 2012 - Resoconto
OGGETTO N. 2696/XIII - Relazione ai sensi dell'articolo 4,
comma 2, della legge regionale 18 giugno 2004, n. 10 recante
"Interventi per il patrimonio immobiliare regionale destinato ad
attività produttive e commerciali".
Président
- La parole au Président de la Région,
Rollandin.
Rollandin (UV)
- Grazie Presidente.
Come ogni anno, a livello di Amministrazione regionale facciamo
una valutazione nel merito della situazione e della gestione dei
beni patrimoniali della Regione, il loro utilizzo e soprattutto
l'attività che Vallée d'Aoste Structure svolge da quando a questa è
stata delegata. Questa è la relazione svolta da Vallée d'Aoste
Structure, che è tenuta a presentarla in base alla delibera del
Consiglio regionale n. 2625/2007: l'attività svolta nell'esercizio
2011, il risultato economico a cui è pervenuta e le problematiche
principali che sono state affrontate in base agli indirizzi che
abbiamo dato.
Vi sono alcune precisazioni da premettere per la giusta
percezione del quadro di insieme, all'interno del quale si sono
svolti i fatti gestionali di cui è stato conto nella relazione. È
importante ricordare come nell'attività societaria di Vallée
d'Aoste Structure debbano obbligatoriamente coesistere la tutela
del patrimonio immobiliare che le è conferito, il perseguimento di
interessi a carattere collettivo e la ricerca del profitto
aziendale, elementi non sempre facilmente compatibili e in
assonanza fra loro, perché, dove si chiede che ci sia un profitto
aziendale, questo è in conflitto con il discorso di carattere
collettivo o con la situazione che si è venuta a creare di crisi
aziendale e quindi della richiesta che quasi tutte le aziende hanno
fatto di ridurre il costo dell'affitto degli stessi, o del fatto
che molti non possono pagare l'affitto. L'attività di Vallée
d'Aoste Structure sul piano operativo si espleta nella
valorizzazione e nell'accrescimento dell'efficienza gestionale dei
beni immobili situati sul territorio della Regione, nella
riconversione e reindustrializzazione dell'area ex Cogne di Aosta e
nel supporto nel momento di avvio delle attività industriali, nella
piccola e media industria e di piccole dimensioni, dotate di
caratteristiche specifiche, attraverso gli incubatori delle
pépinières d'entreprises
.
L'esercizio 2011 ha confermato l'andamento marcatamente negativo
dell'ultimo quinquennio, dovuto al sostenimento di costi per lo
svolgimento dell'attività societaria decisamente superiori ai
ricavi ottenuti dalla gestione del patrimonio, che ha portato ad
una perdita di 3.264.000 euro. La persistente crisi economica e
finanziaria, che deprime l'economia italiana ed europea, accentua
l'oggettiva specificità del quadro in cui agisce Vallée d'Aoste
Structure, che è indotta ad intervenire in situazioni di difficoltà
e la riduzione delle locazioni e la dilazione del loro pagamento
costituiscono a volte condizione essenziale per la prosecuzione di
attività produttive. Pur rimanendo nel quadro economico
sostanzialmente recessivo nel 2011, Vallée d'Aoste Structure ha
speso 1.931.000 euro per ristrutturazioni e adeguamenti di immobili
sociali, oltre a 81.000 euro per interventi di manutenzioni, ad
oggi sono cantierabili lavori per oltre 6.000.000 di euro e
altrettanto è previsto per l'anno successivo. I principali
interventi eseguiti nell'anno scorso sono costituiti dalla
ristrutturazione del complesso industriale HON01, conduttore Via
delle Indie nel Comune di Hône, l'adeguamento funzionale e la
soppalcatura del lotto dell'edificio E in Espace Aosta (da locare a
Dora, ST Microelectronics) e la realizzazione della doppia
alimentazione elettrica nello stabilimento PSM, dove c'è
Engineering 2, a Pont-Saint-Martin. Sono stati inoltre eseguiti
interventi puntuali su vari fabbricati, fra cui ricordo la
manutenzione straordinaria delle coperture e interventi
sull'impianto di riscaldamento per l'immobile PSM07 a
Pont-Saint-Martin, dove c'è la Xerox e Advalso; interventi su
impianti di riscaldamento dell'immobile dell'ex Cooperativa
Saint-Ours a Villeneuve; l'eliminazione di infiltrazioni di acqua
per la
Pépinière
di Aosta, oltre a diversi interventi legati
alla Coinca-Lavazza in Verrès, interventi a La Grolla a
Saint-Pierre e alla Centrale laitière a Gressan. I principali
interventi programmati per l'anno in corso riguardano il
completamento della ristrutturazione del PAC nell'Espace Aosta, la
riconversione del complesso PSM07, l'ex Zincocelere a
Pont-Saint-Martin, e l'illuminazione, videosorveglianza e
telegestione delle aree Espace Aosta ed ex Illsa Viola. Altri
interventi riguardano l'adeguamento funzionale e impiantistico per
l'ex Fera a Saint-Vincent, oltre a lavori di adeguamento
impiantistico della PSM05 (l'ex Akerlund-Brilla a
Pont-Saint-Martin), di miglioria per il contenimento energetico in
comune di Verrayes e di realizzazione di una nuova sala
server
nella
Pépinière
di Pont-Saint-Martin. Il
considerevole investimento sull'ammodernamento di immobili
industriali risponde alla duplice esigenza di adeguare l'esistente
e di conservarne valore, fruibilità ed efficienza, da una parte, e
di favorire nuovi insediamenti dall'altra; a tal fine si ricorre ad
imprese operanti sul territorio, nel pieno rispetto del Codice dei
contratti pubblici, per sostenere il mondo del lavoro in questo
momento sicuramente non facile.
Nell'ambito dell'attività di Vallée d'Aoste Structure un cenno
va fatto alla gestione delle
Pépinières d'entreprises
di
Aosta e Pont-Saint-Martin, in quanto incubatori di imprese dedicate
a supportare l'avvio di nuove attività produttive e diffondere una
cultura imprenditoriale, fornendo assistenza e servizi logistici
con la supervisione dell'Assessorato delle attività produttive
della Regione. Al 31 dicembre 2011 otto imprese erano insediate
nella
Pépinière
di Aosta e nove in quella di
Pont-Saint-Martin, risultato di un insediamento e di cinque uscite
per la sede di Aosta e quattro nuovi insediamenti e due uscite per
la sede di Pont-Saint-Martin nel corso dell'anno. Pur nel difficile
contesto attuale, Vallée d'Aoste Structure ha continuato a svolgere
azioni di animazione e tutoraggio destinate a promuovere e
sostenere l'avvio di attività imprenditoriali, ad avviare
start-up
...innovative, nonché a favorire la cooperazione tra
imprese ed università. Il concorso bandito a premiare la migliore
impresa innovativa
Start Cup
ha costituito l'elemento
centrale di queste azioni, con ottimi risultati sia di
partecipazione, sia di elevata qualità dei progetti imprenditoriali
presentati. Il ritorno e le ricadute sul territorio hanno portato
alla creazione di nuove imprese, all'implementazione di attività di
ricerca e sviluppo, nonché all'incremento occupazionale e alla
crescita delle professionalità. Nel primo semestre 2012, vi sono
stati due nuovi insediamenti nella
Pépinière
di Aosta e uno
in quella di Pont-Saint-Martin.
Infine si ricorda che l'occupazione prodotta dall'attività
svolta nei complessi industriali locati costituisce un indice
significativo dell'effetto sull'economia regionale della funzione
affidata a Vallée d'Aoste Structure. Secondo le informazioni
fornite dai conduttori stessi, la forza lavoro occupata negli
immobili che Vallée d'Aoste Structure concede in locazione è stata
nel 2011 di 1.494 dipendenti operanti in 40 imprese, oltre a 1.064
dipendenti di Cogne Acciai Speciali e 85 addetti operanti nelle
imprese insediate nelle
pépinières
. Nel 2010 i dati relativi
all'impiego rilevano la presenza di 1.367 dipendenti operanti in 36
imprese, oltre a 1.028 dipendenti di Cogne Acciai Speciali e 108
addetti operanti nelle imprese insediate nelle
pépinières
.
Questa è una sintesi delle azioni principali svolte dalla
Struttura Vallée d'Aoste, tenendo conto di una serie di difficoltà
oggettive che ci sono nei ritardi nei pagamenti degli affitti da
parte delle società, per molte la dilazione è stata fatta anche più
di una volta, per evitare di far chiudere le imprese. Questo incide
negativamente sull'attività e sulla possibilità di rientro di beni,
che possono essere reinvestiti per le attività di ammodernamento e
di intervento specifico nelle strutture date in gestione alla
stessa. Questa è una breve relazione sull'attività svolta nell'anno
passato. Grazie.
Président -
La parole au Vice-président Chatrian.
Chatrian (ALPE)
- Grazie Presidente.
Due riflessioni sul metodo, prima di fare qualche considerazione
sulla sostanza. Stiamo affrontando il rendiconto 2011 che ha
chiuso, come diceva prima il Presidente, con un risultato negativo
di 3.200.000 di euro, non so se a qualche collega possono
interessare le nostre riflessioni, ma stiamo parlando di una
società piccola, controllata direttamente dall'Amministrazione
regionale che chiude con una perdita di esercizio di 3.200.000 di
euro. Venendo al metodo, ormai stiamo concludendo la legislatura,
ma noi più volte, proprio in riferimento a Vallée d'Aoste
Structure, avevamo chiesto di anticipare questa relazione, perché
siamo al 21 novembre, affrontiamo il rendiconto 2011 e stiamo
ultimando il 2012 e nell'argomento affrontato poc'anzi stavamo
parlando di tempo reale: penso che sia a babbo morto questa
discussione sul 2011, perché ci manca un mese per terminare il
2012. Sollecitiamo per la prossima legislatura, per chi sarà
deputato a governare, che questa relazione sia presentata in estate
e non a fine anno; con questo non vogliamo fare polemica, è solo un
problema di metodo e di forma. Mi permetta poi, Presidente
Rollandin, non penso di andare fuori tema se dico che sempre più
siamo convinti, come gruppo ALPE, che questo Consiglio doveva fin
dall'inizio di questa legislatura affrontare temi di questa
importanza nelle sedi opportune. Vi leggo gli emendamenti che
avevamo presentato un settimana fa per le società controllate e
partecipate:
"Entro il 31 ottobre di ogni anno, gli organi di
gestione delle società controllate dalla Regione con bilancio
superiore a 1.000.000 relazionano alla commissione in merito alle
linee strategiche e di indirizzo delle società per l'anno
successivo. Entro il 30 giugno di ogni anno, gli amministratori di
nomina regionale o gli organi delle società controllate della
Regione con bilancio superiore a 1.000.000 relazionano alla
commissione sul rendiconto dell'anno precedente"
. Ho voluto
riprendere questo, perché penso sia basilare dibattere sia sul
rendiconto che sugli indirizzi programmatici prima di affrontare un
nuovo anno e questo ne è un esempio. Un plauso al lontano 2007
quando si è inserito in legge, altrimenti non saremmo qua a
discutere la relazione di Vallée d'Aoste Structure, l'obbligo di
affrontare la relazione in Consiglio regionale e discutere,
confrontarci sul lavoro fatto da questa società al cento percento
pubblica. Due riflessioni quindi di metodo: la prima sul discorso
temporale, la seconda sulla necessità di portare in aula, o nelle
commissioni il dibattito sulle società controllate e
partecipate.
Il Presidente ha fatto una sintesi della relazione che abbiamo
letto, riguardante azioni che la società ha messo in campo nel
2011; faccio solo qualche considerazione sull'andamento economico
della gestione 2011. Questa società chiude con una perdita di
3.200.000 di euro, nel 2011 il valore della produzione è stato di
4.300.000 e il costo della produzione quasi di 8.000.000; questo è
probabilmente un piccolo assessorato come ordine di grandezza, come
valutazioni, come indirizzi. Fra le voci componenti il costo della
produzione le spese per servizi ammontano a 1.400.000 di euro, il
costo del personale a 1.600.000, gli ammortamenti e le svalutazioni
a 3.700.000 di euro. Prima il Presidente diceva che gli oneri
diversi di gestione ammontano a 900.000 euro e la differenza fra
valore e costo della produzione rispetto al 2010 peggiora di quasi
2.000.000 di euro. Forse questa discussione interessa a poche
persone, questo mi fa male come componente di questo Consiglio,
perché le scelte vengono fatte fuori dalle commissioni e da tale
Assemblea, ma direttamente dalla società, mentre sono sempre più
convinto che tali scelte devono essere dibattute in quest'aula e
nelle commissioni. Perché dico questo? Come dicevo prima, dobbiamo
parlare non più del rendiconto 2011, che è stato disastroso, ma
dobbiamo parlare del 2012, che sta terminando, e del 2013.
Per quanto riguarda le manutenzioni previste per il 2013-2014,
abbiamo uno specchietto nella relazione, ci sono scelte impattanti,
fra cui la riconversione dello stabilimento industriale ex
Zincocelere per 5.300.000 di euro, cioè grandissime risorse, l'ex
Fera, 1.000.000 di euro per l'adeguamento funzionale, strutturale
ed impiantistico, il rifacimento tetto, poi l'area Espace Aosta di
3.400.000 di euro; la somma di questi tre interventi ammonta a
circa 10.000.000 di euro! Penso che scelte di questa natura
debbano, in un momento di minori risorse, in un momento in cui
nessuno ha la sfera di cristallo, essere dibattute nelle sedi
opportune e non a babbo morto, a decisione chiusa e blindata.
Termino questo breve intervento, soprattutto sul metodo, come
gruppo ALPE, non possiamo più permetterci di delegare in bianco
scelte così importanti a singoli amministratori dei vari consigli
di amministrazione, ma queste scelti impattanti dal punto di vista
economico finanziario devono essere decise da questo Consiglio e
dalle commissioni competenti e poi, per quanto riguarda la forma,
non possiamo discutere di un rendiconto 2011 a fine novembre.
Grazie.
Président -
La parole au Conseiller Donzel.
Donzel (PD)
- Grazie Presidente.
Questa relazione ci ha visto ripetere nel corso di questi
quattro anni le stesse cose, cioè è una relazione che arriva per
ragioni formali - non per un non adempimento da parte
dell'Amministrazione regionale - in ritardo. Il sollecito ad
immaginare una procedura diversa per affrontare questa tematica non
è stato colto, non si è voluti intervenire e si è andati avanti
nell'applicazione di una legge per cui parliamo a fine 2012 di cosa
è successo nel 2011 e a fine 2012 approviamo un ragionamento
previsionale del 2012, che è finito. Dal punto di vista formale,
non regge tanto questa procedura, andrebbe modificata, non sto
dicendo che l'adempimento non è corretto, ma che la procedura non è
corretta.
Nel merito di alcune questioni che vogliamo sollevare, vi è
quella che la struttura che ha affrontato questa relazione ci ha
presentato alcune considerazioni di carattere generale che sono
quelle che tutto il Consiglio ha appena approfondito discutendo il
bilancio, ovvero la difficoltà economica del momento. Volevo
soffermarmi sul concetto dell'andamento dell'occupazione: leggendo
i dati forniti dalla relazione, uno che è un marziano che arriva
qui è portato a concludere che le cose in Valle d'Aosta vanno bene,
perché aumenta il numero delle imprese che utilizzano le strutture
di Vallée d'Aoste Structure: passiamo infatti da 34 imprese nel
2009 a 40 imprese del 2011, aumentano i dipendenti (da 1.368 a
1.494). Chi legge questi dati quindi dice: "aumentano le imprese
che utilizzano le strutture, aumentano i dipendenti, ci saranno dei
dati positivi!", invece no: i dati peggiorano di anno in anno,
perché queste imprese che hanno dei numeri, cioè dipendenti
assunti, eccetera, li hanno in cassa integrazione, per cui siamo in
una situazione di estrema difficoltà. Questa non è la fotografia
della regione, ma questo non viene detto da nessuna parte con
chiarezza.
Una considerazione poi più politica: qui sono stati fatti degli
interventi su alcune aziende, ad esempio l'Engineering, ma, quando
ci sono dei problemi legati a pensioni, a rapporti difficili fra
imprese e lavoratori, non sento mai che la parte pubblica, che
tanto ha contribuito a sostenere queste imprese e ha fatto bene a
farlo, si accorge che ci sono alle volte anche i lavoratori, quindi
non lasciare che i lavoratori, che sono quelli che contribuiscono a
pagare le tasse e a sostenere queste imprese, si sentano
isolati.
Alcune considerazioni riguardano il fatto che si devono fare
importanti interventi di manutenzione su strutture che non sono
antiquate come le strutture delle
pépinières
. Anche qui
viene da chiedersi come è possibile che su strutture abbastanza
moderne già dobbiamo intervenire pesantemente con interventi di
manutenzione, infiltrazioni d'acqua, eccetera, ma, quando abbiamo
fatto questi edifici, li abbiamo fatti con tutti i controlli, non
so se nelle case nuove dei cittadini si mette a piovere dentro,
cioè uno che fa delle cose deve farle ben per non dover
reintervenire.
Vedo poi che vengono fatti degli interventi su degli stabili:
penso ad esempio alla Grolla, sappiamo che adesso quella
cooperativa non esiste più, sì abbiamo rimesso a posto il tetto, ma
non abbiamo salvato l'impresa.
Nella parte finale c'è una nota molto triste, che è laddove
all'inizio parlavamo delle imprese che usufruiscono di queste
strutture, quindi una cosa molto positiva, poi c'è la tragica parte
finale dove ci sono le azioni legali intraprese; qui viene fuori
che, oltre alla perdita di 3.000.000 di cui parlavamo prima, c'è
uno "scaduto" non incassato - adesso non sono un esperto
commercialista -, che non è messo nelle perdite, ma che ammonta ad
oltre 2.000.000 di euro. Qui quindi abbiamo un problema grave nei
confronti di molte realtà e per quanto riguarda l'atteggiamento di
Vallée d'Aoste Structure: ecco perché condivido le considerazioni
del collega Chatrian, bisogna che di queste cose se ne parli nelle
commissioni, perché devono esserci approfondimenti politici
rispetto al fatto che alcune azioni meramente burocratiche di
carattere legale possono mettere in seria difficoltà le imprese!
Dobbiamo avere la capacità di distinguere qual è la realtà di ogni
singola impresa e vedere se possono essere trovate delle soluzioni.
La sostanza è che la maggior parte di questi mancati pagamenti
risulta legata alla situazione degli affitti ed è un tema che il PD
pose quattro anni fa, prima dell'inizio della crisi, dicendo che si
doveva ragionare in termini diversi rispetto all'affitto di queste
strutture. Ci è stato sempre detto che non si può fare nulla, va
bene, teniamo lì gli affitti e le ditte non li pagano e, quando
saranno insolventi, al massimo chiuderanno i battenti e questa non
mi sembra una strategia di politica economica.
Resta quindi il fatto che è una discussione che arriva tardiva
su queste cifre e che sarebbe davvero importante che la commissione
competente potesse avere tali dossier per tempo e potesse
intervenire politicamente con alcune linee di indirizzo, che in
questo momento spettano esclusivamente alla Giunta. Grazie.
Si dà atto che dalle ore 10,37 assume la presidenza il
Vicepresidente André Lanièce.
Presidente
- Se nessuno chiede la parola, il Consiglio
prende atto.
Il Consiglio
Premesso che:
- la legge regionale 18 giugno 2004, n. 10 recante
"Interventi per il patrimonio immobiliare regionale destinato ad
attività produttive e commerciali" prevede, all'articolo 4, comma
2, la presentazione annuale da parte del Presidente della Regione
di una relazione sulle attività della società a cui
l'Amministrazione regionale ha conferito i beni facenti parte del
patrimonio immobiliare regionale destinato ad attività produttive e
industriali e sull'attuazione degli eventuali programmi di
dismissione dei beni in argomento;
- il Presidente della Regione ha trasmesso al Consiglio
regionale l'allegata relazione, ai sensi dell'articolo 4, comma 2,
della legge regionale 18 giugno 2004, n. 10.
Prende atto
della relazione stessa.
Allegato
(omissis)
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK