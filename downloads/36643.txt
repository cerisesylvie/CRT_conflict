Consiglio Regionale della Valle d'Aosta - Oggetto del Consiglio n. 627 del 28 luglio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 627 del 28 luglio 2014 - Resoconto
OGGETTO N. 627/XIV - Accettazione delle dimissioni rassegnate
dal Consigliere André Lanièce dalla carica di Vicepresidente del
Consiglio regionale e dal Consigliere David Follien dalla carica di
Segretario del Consiglio regionale e loro sostituzione.
Presidente -
Si comunica che, in data 24 luglio scorso,
sono state presentate le dimissioni dei Consiglieri André Lanièce
dalla carica di Vicepresidente del Consiglio regionale e del
collega David Follien dalla carica di Segretario del Consiglio
regionale. Il Consiglio, pertanto, è chiamato a procedere alla
sostituzione del Vicepresidente André Lanièce e del Consigliere
Segretario David Follien. Questa sostituzione quindi parte dalla
presa d'atto delle dimissioni. Prego il Consiglio di esprimersi
innanzitutto sull'accettazione delle dimissioni. Pongo in votazione
l'accettazione delle dimissioni. La votazione è chiusa.
Presenti: 33
Votanti: 17
Favorevoli: 17
Contrari: nessuno
Astenuti: 16 (Bertin, Bertschy, Chatrian, Cognetta, Donzel,
Fabbri, Ferrero, Fontana, Gerandin, Grosjean, Guichardaz, Morelli,
Nogara, Roscio, Rosset e Laurent Viérin)
Il Consiglio approva.
Adesso passiamo alla sostituzione del Vicepresidente e del
collega che farà parte dell'Ufficio di Presidenza come Segretario
del Consiglio. Ricordo che la sostituzione dei componenti l'Ufficio
di Presidenza avviene con votazione per scheda: ogni Consigliere
può scrivere sulla propria scheda un solo nome ed è eletto colui
che al primo scrutinio ha ottenuto il maggior numero di voti; a
parità di voti è eletto il più anziano di età (articolo 7, comma 5,
del Regolamento interno). Ricordo anche che occorre procedere a
votazioni separate, una per l'elezione del Vicepresidente e l'altra
per l'elezione del Segretario del Consiglio. Si partirà
dall'elezione del Vicepresidente; se qualcuno chiede la parola per
fare delle proposte...
La parola al collega Laurent Viérin.
Viérin L. (UVP)
- Merci Monsieur le Président.
No, non su questo punto, ma su quello precedente; solo per
sottolineare, Presidente, della maggioranza numericamente non
sufficiente, al di là degli aspetti tecnici di una presa d'atto di
dimissioni che ottiene 17 voti a fronte della nostra astensione.
Solo per rimarcare che effettivamente, anche su questi atti
importanti, ci siano almeno le condizioni per discutere, al di là
della discussione, di avere i numeri che possano essere conseguenti
ad una decisione che è comunque importante per l'aula. Di questo ci
rammarichiamo e vogliamo semplicemente sottolinearlo.
Presidente
- Grazie collega Laurent Viérin. C'è qualche
collega in merito al punto? Collega Borrello.
Borrello (SA)
- Grazie Presidente. Buongiorno a tutte le
colleghe e a tutti i colleghi. A nome della maggioranza, proponiamo
come candidato al ruolo della Vicepresidenza il collega David
Follien. Grazie.
Presidente
- La parola al collega Farcoz...sempre su
questa proposta? La parola al collega Farcoz.
Farcoz (UV)
- Oui, merci Président. Pour proposer, au nom
du Conseil régional, comme Secrétaire du Conseil Monsieur Lanièce.
Merci.
Presidente -
...sì, solo che adesso si procede alla
votazione del Vicepresidente del Consiglio, e mi sembra che una
proposta sia arrivata sul nome di Follien. La parola al collega
Bertschy.
Bertschy (UVP)
- Grazie Presidente.
Solo per rendere comprensibile tutto questo, perché altrimenti
non si capisce...dimissioni, poi rinnovo delle cariche...allora, il
Presidente del Consiglio è andato alla Stella Alpina, il
Vicepresidente va all'Union e il Segretario va alla Stella Alpina,
cioè questi 5 minuti servono a ricomporre politicamente l'Ufficio
di Presidenza in questo senso, altrimenti poi non si capisce come
mai le stesse persone si ridanno disponibili...pensavo fosse per
fare una battuta, un problema di tempo, invece è giustamente un
ricomporre politicamente la situazione che si era scomposta con la
crisi. Grazie.
Presidente
- Grazie collega. La parola al collega
Bertin.
Bertin (ALPE
) - Grazie Presidente.
Ha già anticipato il collega Bertschy cosa volevo commentare:
una situazione piuttosto surreale, nella quale ci si dimette, ci si
ricandida a un'altra posizione, un "balletto" nel quale
all'improvviso si cambiano i posti che, ancora una volta,
evidenziano i limiti di questa maggioranza che non riesce neanche
ad avere, su queste situazioni, una posizione che non sia anche
vagamente ridicola. Grazie.
Presidente
- La parola al collega Ferrero.
Ferrero (M5S)
- Grazie Presidente.
Per anticipare la posizione del Movimento Cinque Stelle: noi
abbandoneremo l'aula in segno di grande vergogna per questo scambio
di poltrone; questo è veramente il manuale Cencelli che viene
istituzionalizzato. Ovviamente non partecipiamo a queste
spartizioni, ve le fate tra di voi, quindi non stiamo neanche in
aula perché, sinceramente, certe cose ci fanno venire la nausea.
Grazie.
Presidente
- La parola al collega Donzel.
Donzel (PD-SIN.VDA)
- Sì, grazie Presidente.
Credo che abbia avuto ragione il collega Bertschy a cercare di
spiegare all'esterno quello che avviene in maniera piuttosto
surreale in quest'aula. Se all'inizio di una legislatura è
abbastanza normale - ed è una prassi istituzionale che serve anche
a rispettare il voto espresso dagli elettori - ripartire le cariche
di rappresentanza all'interno dell'Ufficio di Presidenza in base a
quella che è la consistenza politica delle forze rappresentate in
Consiglio, quindi normalmente si cerca di riconoscere che la forza
politica che ha preso il maggior numero di voti abbia le cariche
più rappresentative...ma questo non sta scritto da nessuna parte, è
una prassi istituzionale volta a rispettare il voto degli
elettori...quando, invece, intercorre un problema politico come
quello che è intercorso durante questa legislatura...normalmente le
cariche di rappresentanza dell'aula, cioè la Presidenza del
Consiglio e le cariche dell'Ufficio di Presidenza, non vengono
messe in discussione...questa volta c'è stata, invece, la messa in
discussione della carica del Presidente del Consiglio perché la si
riteneva non adeguata; dopodiché, uno non adeguato a fare il
Presidente del Consiglio è adeguato a fare l'Assessore
all'istruzione...vabbè, questa è una vostra scelta politica, lo
spiegherete poi meglio ai vostri elettori, perché noi certamente
non l'abbiamo condivisa.
Ora, è assolutamente surreale che uno che fa il Vicepresidente
del Consiglio in qualche modo passi a fare il Consigliere
Segretario, e l'altro, che era Consigliere Segretario, passi a fare
il Vicepresidente del Consiglio! Queste cose, quando avvengono in
altri consessi, prevedono anche il cambio delle persone in
questione, perché se ti dico fai un passo indietro, lo fai
indietro, non è che è una questione che adesso il collega Lanièce
guadagnerà 200 euro in meno al mese e guadagnerà 200 euro in più
Follien...è tutta questa la situazione che ci viene rappresentata
in questo momento? Mi sembra molto ridicolo! Fra l'altro, il
collega Lanièce ha ormai sei anni di Vicepresidenza del
Consiglio...mi sembra che gli si può rimproverare tanto in
politica, gli si può rappresentare tanto in politica, ma non che
non sia presente a tutte le iniziative istituzionali, non che non
abbia decorosamente rappresentato il nostro Consiglio in tutte le
situazioni... Quindi che significa questo, se non, veramente - come
ha citato qualcuno - un manuale Cencelli molto antipatico, legato
anche alle quisquilie in cui la piccola carica, i 200 euro mettono
in atto delle situazioni di questo tipo...nel momento in cui la
Valle d'Aosta è sommersa da problemi, disoccupazione, lavoro,
eccetera, noi siamo qui, ancora a regolare con il lumicino "non
vorrei che la Stella Alpina avesse poi due cariche, l'Union...". Ma
siete una maggioranza, una, o siete due partiti che sono attaccati,
arroccati al potere per cui la battaglia sul CdA di Vallée d'Aoste
Structure, la battaglia sull'Ufficio di Presidenza...ma l'Ufficio
di Presidenza è un luogo di rappresentanza al servizio di tutto il
Consiglio regionale! Così veramente lo svilite, lo
dequalificate!
Lei, Presidente, che all'inizio, in risposta a un Consigliere
che la interroga su come gestiremo meglio quest'aula, dice:
"vedremo, faremo" e due minuti dopo "vedremo, faremo" l'Ufficio di
Presidenza è ridotto in queste condizioni! Che potere politico, che
rappresentanza? Io non mi sento rappresentato da quella parte
dell'Ufficio di Presidenza, quando l'Ufficio di Presidenza dovrebbe
non avere logiche di maggioranza e minoranza su alcune questioni,
ma un qualsiasi Consigliere dovrebbe rapportarsi all'ex
Vicepresidente Lanièce, all'ex Segretario Consigliere Follien per
avere ragioni, chiarimenti, essere rappresentato...invece no, non è
così che funziona!
Noi ce ne rammarichiamo e riteniamo che non abbiate scelto un
bel modo di esordire in questo percorso del "Rollandin bis", almeno
in termini di gestione dell'Ufficio di Presidenza. Ci riproponete
cose che abbiamo già visto in questi anni e che non sono le cose
che servono a dire ai cittadini che la politica sta cambiando
passo, che ha capito che ci sono la crisi e le difficoltà e che
vogliamo cambiare. No, tutto uguale come prima: ripartizione dei
posti, giochini...e non ci si accorge che il mondo intorno a noi,
fuori da questo Consiglio regionale, è completamente cambiato.
Presidente
- La parola alla collega Morelli.
Morelli (ALPE)
- Merci Monsieur le Président.
Intervengo giusto a integrazione di quanto ha già detto e
anticipato il collega Bertin per sottolineare un aspetto che, a
nostro avviso, è comunque un aspetto rilevante. Ieri sera siamo
stati a Champoluc per una tavola rotonda sulle donne e la politica,
a cui erano invitate le rappresentanti dei gruppi presenti in
Consiglio regionale e, sfortunatamente, era rappresentata soltanto
l'opposizione, della maggioranza nessuno ha potuto presentarsi a
questo incontro. Questo mi sembra un po' sintomatico di
un'indifferenza sostanziale che c'è nei gruppi di maggioranza nei
confronti della rappresentanza femminile. Devo riconoscere che,
quando ho saputo delle dimissioni della collega Péaquin Bertolin
dalla II Commissione, immaginavo che questo preludesse ad un
ingresso nell'Ufficio di Presidenza, dove - vi faccio notare - non
c'è una rappresentanza femminile. Ritengo che sia veramente una
scarsa considerazione da parte della maggioranza nei confronti del
genere femminile, e me ne dispiaccio, molto.
Chiederei alcuni minuti di sospensione.
Presidente
- La collega Morelli ha chiesto alcuni minuti
di sospensione come gruppo dell'ALPE? Della minoranza? Va bene,
sono concessi alcuni minuti di sospensione.
Si dà atto che la seduta è sospesa dalle ore 9,26 alle ore
9,37.
Viérin M. (Presidente)
- Riprendiamo i lavori. Qualcuno
chiede la parola? La parola al collega Cognetta.
Cognetta (M5S)
- Sì, grazie Presidente. Solo per
annunciare un cambiamento di voto da parte del Movimento Cinque
Stelle: ci siamo confrontati con i colleghi, e quindi parteciperemo
alla votazione in aula. Grazie.
Presidente
- Altri che chiedono la parola? Allora, il
Consiglio ha preso atto che il Movimento Cinque Stelle parteciperà
alla votazione. Altri chiedono la parola? Nessuno chiede la parola?
Allora chiedo che vengano distribuite le schede per la votazione
del Vicepresidente. Apriamo la votazione.
Collega Laurent Viérin...si stanno distribuendo le schede di
votazione, poi il collega Segretario farà l'appello per la
votazione e, come di consuetudine...adesso si sta votando la carica
di Vicepresidente del Consiglio e la proposta è David Follien...è
sufficiente anche solo il cognome, perché non c'è omonimia. Collega
Bertschy, siamo già in votazione...
Scusi, Laurent Viérin, per cosa...? Ah, mozione d'ordine.
Prego.
Viérin L. (UVP)
- Per mozione d'ordine sulle modalità di
votazione. È da richiedere il voto in cabina?
Presidente
- Sì, era da richiedere.
Viérin L. (UVP)
- E allora chiediamo, se fosse possibile,
di fare la votazione in cabina. Grazie.
Presidente
- Scusate colleghi, questa richiesta andava
fatta anche un momento prima, perché noi abbiamo aperto la
votazione e abbiamo distribuito le schede...prego, collega
Viérin.
Viérin L. (UVP)
- Allora, Presidente, lei ha deciso le
modalità di votazione...quando abbiamo appreso che c'era la
votazione e abbiamo visto la distribuzione delle schede, abbiamo
richiesto il voto in cabina prima della votazione, quindi le
chiediamo formalmente il voto in cabina.
Presidente
- Collega Bertschy.
Bertschy (UVP
) - No, ma scusi, Presidente, io l'ho
guardata e non mi ha dato la parola perché mi ha detto che eravamo
già in fase di votazione; allora, io, quando abbiamo visto partire
le schede - perché nessuno ha deciso come si votava - l'ho guardata
e le ho chiesto la parola, ma non me l'ha data, e io le avrei
chiesto il voto in cabina. Le ho fatto segno, mi ha detto di sì e
son partite le distribuzioni delle schede. Cerchiamo di venirci
incontro...se c'è la volontà da parte nostra di andare in cabina e
non è stato valutato...le chiediamo di prenderne atto, ecco.
Presidente
- Un attimo solo che vedo coi funzionari,
perché bisognerebbe ritirare le schede e ci creerebbe un problema
non indifferente. Scusate, possiamo trovare un sistema che possa
essere...no, ma il concetto è che noi abbiamo aperto la votazione e
sono state distribuite le schede. Allora, io proporrei questo: si
fa questa votazione con le schede che sono state distribuite,
dopodiché...allora, per la seconda volta, la parola al collega
Laurent e poi...
Viérin L. (UVP)
- Grazie Presidente.
Da un punto di vista formale chiederemmo agli uffici un
approfondimento, nel senso che la richiesta va fatta prima della
votazione...la votazione non è ancora avvenuta, è avvenuta solo la
distribuzione delle schede, Presidente; quindi, prima della
votazione, le chiediamo di votare in cabina. Se voi avete
distribuito le schede, non è la votazione che è iniziata, la
votazione inizia nel momento in cui qualcuno va quando viene fatto
l'appello, noi ci rechiamo nell'urna che è qui, di fronte a noi, e
infiliamo la scheda. Quindi noi, prima di questa votazione, che non
è ancora avvenuta, le chiediamo il voto in cabina, Presidente.
Quindi lei, che dovrebbe essere il Presidente
super partes
su una questione procedurale, già...voglio dire, si schieri con il
buon senso e non con la maggioranza a cui lei appartiene!
Grazie.
Presidente
- La parola al collega Chatrian.
Chatrian (ALPE)
- Sì, Presidente, per mozione d'ordine,
nel senso che lei, prima di far distribuire comunque le schede, ha
annunciato il voto in cabina, quindi c'è stata una
gaffe
...ritiriamo queste schede e votiamo per favore in
cabina! Mi sembra una posizione di buon senso, dato che l'ha
anticipata lei la votazione in cabina.
Presidente
- Chatrian, non abbiamo anticipato questo
particolare. La parola al collega Donzel.
Donzel (PD-SIN.VDA)
- Grazie Presidente.
Mah, ci sono le cose semplici che poi diventano complesse e
molto strane... La democrazia si fonda sul diritto di esercitare
liberamente la propria espressione di voto, e se in quest'aula
nessun Consigliere regionale si sente...diciamo garantito dal
votare in cabina, è normale che votiamo palesemente dai nostri
tavoli, col fatto che, come succede quando giochi a carte, quello
che ti sta seduto vicino dà il colpo d'occhio e vede che cosa
scrivi sulla votazione. Quindi si sa che quando si vota al banco il
voto è pubblico, no? Se qualcuno ritiene di essere maggiormente
garantito dal voto in cabina, lei, che è il Presidente di
quest'aula, deve tutelare anche quel singolo Consigliere che sente
il bisogno di essere tutelato dal voto segreto in cabina.
Noi glielo chiediamo cortesemente...io vorrei che nessuno
sapesse cosa scrivo o non scrivo, perché ho anche il diritto di
astenermi attraverso il voto in cabina...che addirittura i
giornalisti non possano, dall'alto, vedere se metto scheda bianca o
no! Non ho capito, perché è un diritto questo, e lei deve garantire
il diritto e tutelare il Consigliere nell'esercizio del suo voto!
Quindi io ripeto: la mia scheda, come quelle dei miei due colleghi
Fontana e Guichardaz, le nostre schede sono già state strappate. Se
lei adesso si mette a risparmiare su un pezzo di carta quando
spende migliaia di euro altre cose...andremo a verificare se questa
è la democrazia che lei vuole garantire.
Noi non riteniamo valida questa procedura perché c'è l'esigenza
del voto segreto. Quindi le nostre schede sono qua, le schede del
PD sono pezzi di carta strappata. Ci dia le schede per votare in
cabina.
Presidente
- Allora, ci siamo confrontati anche con gli
uffici: sospendiamo la votazione, si rifanno le schede, si disfano
le altre schede e si vota in cabina. Prego gli uscieri di ritirare
le schede. Ricordo che la prima votazione sarà per il
Vicepresidente (quindi un nome solo) e la proposta è quella del
collega Follien. Prego il Consigliere Segretario di fare
l'appello.
Appello nominale
La votazione si è conclusa. Chiamerei gli scrutatori Borrello,
Nogara e Restano per procedere allo spoglio. Chiedo scusa,
colleghi, un po' di calma.
Presenti: 35
Votanti: 35
Schede nulle: 1
Schede valide: 34
Hanno ottenuto voti:
Follien: 17
Péaquin: 17
Viene eletta la Consigliera Péaquin per anzianità. La collega
Péaquin chiede la parola.
Péaquin (UV)
- Io ringrazio tutti i colleghi Consiglieri,
però non accetto questo esito del voto. Vi ringrazio.
Presidente
- Consigliera Péaquin, le ricordo solo che per
non accettare deve presentare le dimissioni, in quanto, in questo
momento, lei è stata eletta Vicepresidente del Consiglio. Se
qualcuno vuol chiedere una sospensione si può dare anche questa
facoltà...sì, sì, è una presa d'atto, certo. La parola alla collega
Péaquin.
Péaquin (UV
) - Chiedo scusa, io non ho mai neanche
proposto il mio nominativo per questa carica, per cui vi ringrazio
veramente della vostra fiducia nei miei confronti, ma non posso
proprio accettare.
Presidente
- Sì, collega, ma dal punto di vista tecnico
questo è l'esito della votazione, quindi se lei ha questa
intenzione deve rassegnare le proprie dimissioni con delle
motivazioni scritte. La parola al collega Farcoz.
Farcoz (UV)
- Merci Président...chiedo una sospensione
per una riunione di maggioranza. Grazie.
Presidente
- La pausa viene accordata, cinque minuti.
Si dà atto che la seduta è sospesa dalle ore 10,08 alle ore
10,34.
Viérin M. (Presidente)
- Riprendiamo i lavori. Pongo solo
a conoscenza dei colleghi che sono giunte al tavolo della
presidenza le dimissioni della collega Péaquin. Noi, però,
proceduralmente dobbiamo concludere il punto. Siamo sempre sul
punto 3.01, quindi dopo le accettazioni delle dimissioni di Lanièce
e Follien, dobbiamo completare il punto con la votazione del
Consigliere Segretario del Consiglio regionale (la proposta era
Lanièce). Colleghi, dobbiamo chiudere il punto 3.01, quindi prima
di fare qualsiasi ragionamento, noi dobbiamo finire le votazioni,
pertanto c'è la votazione del collega Segretario dell'Ufficio di
Presidenza. È arrivato in aula, come proposta, il nominativo di
Lanièce. Credo - se non c'è nulla in contrario - che la richiesta
per la votazione in cabina fosse stata fatta per tutte e due le
votazioni...quindi si farà la votazione in cabina anche per questa
votazione del Segretario del Consiglio.
La parola al collega Bertschy.
Bertschy (UVP
) - No, ma scusi, Presidente, un po' di
confusione la sta generando in noi...non so se voi siete meno
confusi, ma ricapitoliamo: questa mattina prendiamo atto che il
Segretario e il Vicepresidente del Consiglio si dimettono; tre
secondi dopo, prendiamo atto che le stesse persone ridanno la
disponibilità a ruoli invertiti (e politicamente abbiamo fatto le
considerazioni opportune da parte nostra); abbiamo votato il
Vicepresidente, benché una parte del Consiglio avesse sostenuto una
candidatura e una parte un'altra; è venuto fuori un risultato e
questo risultato oggi non viene accettato, in questo momento non
viene accettato...c'è già addirittura la lettera delle
dimissioni...se non apriamo una discussione politica su un
argomento come questo, noi di politica non ne parliamo più! Allora,
se non ci dà la possibilità di fare almeno una valutazione su
quello che è successo tra la votazione e le dimissioni e la
valutazione la fa soltanto lei, noi cosa ci stiamo a fare qua? Cosa
ci stiamo a fare qua? Ce ne andiamo a casa tutti e finiamo di
discutere! Ma sarà un fatto politicamente rilevante una maggioranza
che continua a dimostrare di non essere in grado neanche di
eleggersi un Vicepresidente del Consiglio o no? Apriamo una
discussione politica su questo argomento o no? O bisogna votare per
chiudere la pratica e parlarne il meno possibile?
Allora io le chiedo solo, da parte dei gruppi, di avere il tempo
di fare una valutazione, altrimenti facciamo una sospensione e
traiamo le nostre conclusioni, perché la votazione è fatta, quindi
il risultato c'è...abbiamo avuto anche una dichiarazione da parte
della Consigliera Péaquin che, sinceramente, mi dispiace, mi lascia
anche perplesso, perché qui dovremmo essere tutti disponibili ad
assumere degli incarichi e non invece a lasciarli...ma, al di là di
questo, che sarà una valutazione successiva, adesso c'è un fatto
politico sul quale noi vogliamo fare delle considerazioni!
Presidente -
Collega Bertschy, io ho riassunto quello che
dice il Regolamento: noi abbiamo un punto unico sull'accettazione e
sulla ricomposizione dell'Ufficio di Presidenza; quindi
tecnicamente, a livello di Regolamento, noi dobbiamo seguire questa
procedura. Poi nessuno vieta...io ho chiesto se qualche collega
aveva qualcosa di diverso da proporre, ma questo è il Regolamento:
noi dobbiamo finire il punto. Ho voluto essere coerente con quanto
ho sempre detto, e cioè ho annunciato ai colleghi che sono già
arrivate al tavolo le dimissioni della collega Péaquin, a conferma
di quello che la collega aveva già detto in aula, ma per adesso,
anche se le dimissioni sono arrivate, in questo momento la
Vicepresidente del Consiglio è la collega Péaquin. Noi, però,
dobbiamo finire il punto e poi analizzeremo come procedere sulle
altre questioni...è solo un discorso di procedura
regolamentare.
La parola al collega Donzel.
Donzel (PD-SIN.VDA) -
Grazie Presidente, per questa sua
interpretazione molto burocratica e stringente del Regolamento,
però il fatto politico non si cancella.
Noi avevamo espresso delle perplessità sul modo di gestire
l'Ufficio di Presidenza e sul modo di attribuire questi incarichi.
Il fatto che, dicevo all'inizio di questo Consiglio regionale, sia
una prassi consolidata che vuole riconoscere...non i posti e le
poltrone a partiti o a sigle...ma riconoscere il voto dei
cittadini, quindi il gruppo che ha ricevuto più voti è giusto che
abbia dei rappresentanti nell'Ufficio di Presidenza, tant'è che in
questa legislatura, noi, Partito Democratico-Sinistra VdA, non
abbiamo rivendicato dei posti perché rispettosi di una prassi
consolidata, rispettosi del voto degli elettori, non abbiamo
rivendicato, e non li rivendichiamo...tengo a precisare: non
rivendichiamo posti nell'Ufficio di Presidenza.
Ciò detto, però, visto che voi alterate la prassi consolidata
che il voto che viene affidato all'inizio di una legislatura è un
voto consolidato per la legislatura, ma vi siete interscambiati dei
posti per ragioni che nulla hanno a che vedere con il funzionamento
dell'aula, bensì rispondono ad esigenze di equilibrio tra Union e
Stella Alpina, nel momento in cui fate la figuraccia che avete
fatto poco fa, non riuscendo ad eleggere il vostro rappresentante,
voi aprite una questione politica in Consiglio regionale, c'è un
problema politico nella maggioranza che voi non potete dissimulare,
cioè è una maggioranza che sta facendo un danno enorme alla
comunità valdostana, perché i vostri "irrisolti appetiti personali
e di partito" stanno nuocendo alla capacità di governo e di
rispondere alla crisi. Questo è il problema che noi vogliamo
discutere, non se sia più simpatico il collega Follien o la collega
Péaquin o quant'altro. Dopodiché bisognerebbe avere più rispetto
per quest'aula, per i voti espressi in quest'aula, perché se c'è un
deus ex machina
che altera addirittura il voto del
Consiglio, per cui una persona che viene nominata in un posto la si
chiama e le si dice: "guarda che tu questo incarico non lo devi
svolgere, lascialo fare ad un altro, decido io"...allora qui il
voto non conta più niente, non c'è rispetto del voto dell'aula? E
come funziona questo Consiglio regionale? Diteci...invece di fare
le votazioni, dateci una schedina con i nomi e i posti incasellati
e superiamo questo passaggio! Se invece i voti ci sono e c'è un
voto, "scheda nulla", che indica una non volontà di seguire le
indicazioni della maggioranza, il fatto è politico, e la
maggioranza non può venirsene fuori dicendo tranquillamente:
"andiamo avanti, eleggiamone un altro, poi arriveranno delle
dimissioni, rifaremo la votazione, quel giorno vedremo se ce n'è
uno che è disponibile o no"...no, non è così che funziona, non è
così che rappresentiamo correttamente i cittadini valdostani!
Tengo a rimarcarle che, non a caso, lei, Presidente del
Consiglio, ha iniziato questo Consiglio regionale dicendo che il
PD-Sinistra VdA aveva depositato una legge che, guarda caso, io
chiamo "legge antipareggio", che sta a significare che in 18, tanto
più in tempi di franchi tiratori, non potete certo fare il bene dei
cittadini valdostani.
Presidente -
Grazie collega. La parola alla collega
Morelli.
Morelli (ALPE) -
Merci Monsieur le Président.
Intervengo per fare tre considerazioni di ordine politico. La
prima è che abbiamo assistito a questo "balletto" dove, tra
inchini, gli uni fanno un passo indietro, gli altri fanno un passo
avanti, si scambiano i posti, e poi, a fronte di una votazione
dell'aula, la maggioranza non ha neanche la capacità di sostenere
il risultato della votazione.
Collega Péaquin, lei ha tutta la mia solidarietà, perché a
fronte di una votazione dell'aula, io, al suo posto, mi sarei
aspettata dal mio Capogruppo, dal mio gruppo e dalla maggioranza,
mi sarei aspettata una presa d'atto della votazione e una
dichiarazione a suo favore: "ma bene, ma bene, prendiamo atto della
votazione e diamo la nostra fiducia alla collega Péaquin"! E invece
no, e invece lei si è sentita talmente condizionata e sotto
pressione che, come spesso noi donne facciamo, si è tirata
indietro, quando - glielo dico francamente - io credo che lei
avrebbe le stesse capacità e possibilità di svolgere il ruolo per
il quale è stata designata all'interno dell'Ufficio di Presidenza,
al pari dei suoi colleghi maschi.
Terza considerazione: Presidente Rollandin, lei, malgrado tutto,
non riesce ancora a prendere atto del risultato elettorale che ha
portato alla formazione di questo Consiglio. Non vuole ancora
ammettere che in 18 non si può governare e quindi, anche decisioni
come queste forse vanno condivise, vanno discusse, pur riconoscendo
- come ha già detto il collega Donzel - che c'è una consuetudine
per la quale noi non avremmo rivendicato nessun posto all'interno
di questa votazione. Quindi, ancora una volta, credo che con questa
mancanza di prospettiva e di apertura politica rendiamo un pessimo
servizio alla nostra comunità, e ce ne rammarichiamo molto.
Presidente -
La parola al collega Cognetta.
Cognetta (M5S) -
Sì, grazie Presidente.
Anche noi, come Movimento Cinque Stelle, diciamo così, vogliamo
esprimere innanzitutto solidarietà verso la collega Bertolin
Péaquin, perché doveva accettare, secondo noi, quanto espresso
dall'aula in virtù delle considerazioni fatte dai colleghi, ma non
solo per questo. Io credo che l'aula sia sovrana, noi lo diciamo
sempre: noi siamo molto più importanti dei signori seduti lì,
perché i signori seduti lì sono eletti da quest'aula, quindi noi
effettivamente siamo il Consiglio regionale, e quindi mi dispiace
che poi si finisca con delle logiche spartitorie che non sono
corrette. D'altronde credo che anche il collega Follien, alla fine
sia, anche lui, all'interno di questa vicenda non proprio...come
dire? un attore di primo piano, ma sia anche lui all'interno di
logiche di condivisione che probabilmente accetta o accetta in
maniera scarsa.
Secondo il mio modesto parere, avete entrambi la possibilità di
ricoprire quel ruolo. Noi abbiamo fatto una scelta di votare -
posso dirglielo francamente - per lei, non perché abbiamo qualcosa
contro il collega Follien, anzi, ma perché ci sembrava giusto avere
una rappresentanza femminile. Abbiamo avuto modo di conoscerla e ci
sembrava giusto avere una rappresentanza anche per ciò che
riguarda, diciamo così, gli aspetti imprenditoriali che lei
rappresenta, e quindi volevamo dare un certo tipo di segnale e
abbiamo pensato di darlo. Secondo il mio modesto, modestissimo
parere, forse questo passaggio andrebbe gestito in maniera diversa,
cioè per quanto posso permettermi, lei magari poteva accettare e
poi, successivamente, a settembre, dare le dimissioni e poi gestire
la cosa in maniera diversa. Però la condivisione continua a
mancare, perché voi pensate o, meglio, il Presidente Rollandin
pensa di avere ancora le "maggioranze bulgare", come dicono i miei
colleghi, ma ahimè, per ogni volta che c'è una votazione, diciamo
così, succedono dei problemi. Noi continuiamo ad insistere su
questo fatto: lei, Presidente, è convinto di portare avanti il
discorso in questo modo, ma io credo che così non ci muoveremo più
di tanto e vale anche per tanti colleghi, pur del partito o dei
partiti di maggioranza, che sono stufi di questa situazione per i
quali, ancora una volta, pregherei di venire a discutere e di
cominciare a porre le basi per qualcos'altro. Grazie.
Presidente -
Altri? La parola alla collega Fontana.
Fontana (PD-SIN.VDA) -
Grazie Presidente.
Devo prendere atto, con molta delusione, della risposta della
Consigliera Péaquin. Mi sarei aspettata veramente che lei avesse
accettato questo incarico. L'opposizione ha fatto il possibile per
votarla, da una parte le do la mia solidarietà, ma non la capisco,
perché quando si è in quest'aula bisogna prendersi le proprie
responsabilità. Lei è stata eletta dal popolo e, quando le è stata
data l'opportunità di andare nell'Ufficio di Presidenza di questo
Consiglio - più che altro non i suoi, ma l'opposizione le ha dato
questa fiducia - lei si è tirata indietro! Io vorrei capire da lei
qual è il suo ruolo, non le hanno lasciato nemmeno il tempo di
poter decidere, perché lei ha subito rassegnato le dimissioni! È
veramente inaccettabile! Almeno si prende atto, si finisce la
votazione, e poi c'è tutto il tempo...invece l'hanno subito
aggredita per dare le dimissioni! Questo è veramente vergognoso in
un'aula, anche perché quest'aula è sovrana; da una parte c'è la
solidarietà, ma lei deve prendersi le sue responsabilità, perché
doveva ponderare quello che oggi le è stato offerto, non succede
tutti i giorni! Lei prima ha detto: "io non l'ho chiesto"...ma
queste cose non si chiedono!
Il Consiglio ha deciso che voleva una donna nell'Ufficio di
Presidenza e questo è stato fatto, è successo, lei ne doveva
prendere atto! Lei oggi ha fatto veramente un'azione molto brutta,
davvero, glielo dico col cuore. Sinceramente, come fa a spiegare
agli altri? Che non gliel'hanno permesso? Che non si sente
all'altezza? Noi riteniamo che lei è all'altezza di tutti gli altri
e questo lo dovevano già fare i suoi colleghi.
Mi rivolgo anche al Vicepresidente Lanièce, sono 11 anni che è
all'Ufficio di Presidenza: andava fatta una riflessione e il buon
gesto di mettersi da parte e veramente mettere figure nuove. Ma è
ora di finirla con questo passaggio di poltrone! Io penso che vi
dovete veramente vergognare, perché da Vicepresidente è passato
Presidente, da Presidente a Vicepresidente...ma lo facevate da soli
senza l'aula, non c'era bisogno di avere il voto dell'aula! L'aula
si è espressa in un certo modo e lei non se la sente e dà subito le
dimissioni...ne risponderà al suo elettorato! Anche la maggioranza
non fa una bella figura, perché, visto quello che è successo con la
Bertolin, avreste dovuto avere il buon senso di rivedere almeno le
cariche, invece vi siete offerti un'altra volta come se non fosse
successo niente. Beh, ragazzi, io veramente non vi capisco, ne
risponderete poi alla gente!
Presidente -
Altri? Non vedo altre richieste di
intervento. Ricordo solo che per finire il punto dobbiamo fare
anche la seconda votazione, perché dobbiamo completarla. La parola
al collega Viérin Laurent.
Viérin L. (UVP) -
Sì, al di là della sospensione che,
prendiamo atto, è stata una sospensione per scrivere una lettera,
probabilmente avete preso il tempo dovuto, al di là della decisione
assunta dal singolo, noi ci aspettiamo che - come ricordava il
collega Bertschy - ci sia questa discussione politica su questo
fatto, che è un fatto politico. Il fatto politico - altri lo hanno
ricordato - è che numericamente, al di là della sbavatura iniziale
del mattino, con l'assenza ritardata di qualche membro della
maggioranza già sulle dimissioni che noi avevamo preannunciato, si
tramuta adesso in una mancanza di numeri addirittura per
un'elezione che doveva essere, secondo voi, tutta in capo alla
maggioranza, tant'è che non vi siete minimamente preoccupati di
organizzare una Conferenza dei Capigruppo.
Presidente Marco Viérin, lei che ha iniziato questa sua
Presidenza sotto l'insegna della "trasparenza"...ecco, lei usa
tanto la parola della trasparenza...allora, quando c'è un Consiglio
regionale convocato per tre giorni, forse una Conferenza dei
Capigruppo per condividere, al di là dei punti, dell'inversione e
dell'eventualità di discutere lo svolgimento dei lavori, anche
forse quando ci sono discussioni che riguardano tutta
l'aula...perché l'Ufficio di Presidenza, sotto la sua Presidenza, è
l'organo che rappresenta tutti noi, tutti noi! Siete arrivati qui
risolvendo la questione del...ma altro che il manuale Cencelli,
altro che il manuale Cencelli, qui siamo alla politica delle
figurine Panini! Ci scambiamo le poltrone, i ruoli, tu vai qui e tu
vai lì e poi...sì, adesso vediamo, siamo obbligati ad andare a
votare, quindi facciamo questa votazione, facciamo anche in fretta
che nessuno disturbi, ci alziamo presentando le candidature e tutto
si risolve qui...c'è una lettura politica! Allora, al di là delle
responsabilità appunto di non aver voluto condividere questo
passaggio con le opposizioni, c'è una lettura politica. La
"politica della torta" non ha funzionato, perché probabilmente le
fette non sono bastate per soddisfare gli appetiti di tutti e a
qualcuno il mal di pancia non è ancora passato, ma se non vi votate
tra di voi, non è che poi dovete scaricare sull'opposizione la
responsabilità!
Allora, io non entro nel merito del gesto delle dimissioni che
però, mi permetta di dirlo, l'hanno consigliata veramente male
ancora una volta, collega Péaquin, perché la settimana prima si
dimette dalla II Commissione, la settimana dopo non è ancora eletta
e non vuole accettare l'incarico, ma qui non è che...siamo in
un'aula istituzionale e, come ricordava la collega Fontana, se c'è
stata...e da parte nostra il gesto è stato questo...perché non
potete arrivare qui avendo tutto deciso dopo che avete iniziato
questo "Rollandin bis"...di dire: "ah, adesso, inizia la
condivisione, adesso è il
new deal
"...ma non siete neanche
in grado di condividere queste piccole cose dell'Ufficio di
Presidenza!
Continuate con la politica dell'arroganza, continuate con la
politica della roulette russa di arrivare qui con un "tentiamo,
vediamo se la votazione va bene" e così, per due Consigli, due
volte siete andati sotto! E continuate! Non è che noi abbiamo
candidato o comunque non abbiamo appoggiato per occupare da un
punto di vista spartitorio una poltrona, noi abbiamo semplicemente
voluto manifestare...ecco la nostra sospensione che poi abbiamo,
come contenuti, cercato di condividere anche con il Movimento
Cinque Stelle, perché al di là delle battute che abbiamo sentito
alle nostre spalle e all'annuncio del Movimento Cinque Stelle: "ah,
ecco, cambiano già idea"...adesso forse qualcuno ha capito che cosa
c'era dietro questa sospensione: un "messaggio" per continuare a
ribadirvi che non potete decidere tutto da soli, non avete i
numeri, ma tra di voi non ce li avete! Avete passato 70 giorni a
dare la colpa all'opposizione perché la crisi non si risolveva, ve
la siete risolta con le figurine Panini, vi siete scambiati, un po'
come in un cinema o come in un circo, con qualche numero le
poltrone: qualcuno è più soddisfatto, qualcuno il mal di pancia ce
l'ha ancora, qualcuno cova come l'influenza, e poi, quando si
arriva alla votazione, si manifesta in modo conclamato quello che
si mormora e si sussurra nei corridoi. Ma, voglio dire, c'erano dei
cambi da fare, ma parliamone tutti assieme e vediamo, forse ci sono
certe figure che sono consone a ricoprire certi ruoli. Ci sembrava
che una figura femminile all'interno dell'Ufficio di Presidenza,
visto che la collega Rini era, come Presidente del Consiglio,
l'unica figura rappresentativa femminile all'interno dell'Ufficio
di Presidenza, potesse essere un elemento di discussione, al di là
poi di quello che si sarebbe deciso. Voi avete rinunciato
addirittura alla discussione...anzi, noi manifestiamo sicuramente
la stima sulle persone, anche al collega Follien, e lo voglio anche
manifestare apertamente, perché assolutamente non è una votazione
che è andata contro il ruolo che lui ha svolto, poiché nell'Ufficio
di Presidenza noi crediamo che abbia svolto il suo ruolo con
moderazione, con equilibrio, che sia una delle persone che
rappresenta tra l'altro questa voglia di condivisione, e ci
dispiace anche che sia poi lui l'oggetto di questa
bocciatura...ecco, non è una questione personale. Però
organizzatevi un po' meglio, e lo dico anche al Presidente Viérin,
perché queste sono cose che non sono di rilievo della Giunta, è una
questione istituzionale, discutiamone...è chiaro che politicamente,
però, la Giunta, la maggioranza, ne esce ancora indebolita.
Allora, noi vogliamo - e questa è la considerazione politica -
sottolineare che la maggioranza non ha i voti e che noi veramente
ci auspichiamo che questa stagione di "convergenze", se non
vogliamo chiamarla di "condivisione" che, tra l'altro - ne
parleremo in questi giorni - sulla riforma degli Enti locali è
arrivata, quindi noi abbiamo voluto leggere una volontà di
condivisione su temi trasversali. Anche questo, al di là delle
persone, era una discussione politica...che poi noi non capiamo
perché non l'avete fatto subito, perché noi l'avevamo detto che la
crisi non si era conclusa quel giorno ma si concludeva con uno
strascico, oggi, perché il ballo delle poltrone trovava la
collocazione giusta delle caselle solo con questa ricollocazione
tra il Presidente e il Segretario che deriva dal famoso "manuale
Cencelli".
Noi non capiamo politicamente questa operazione e crediamo che
questa maggioranza agonizzante (o quel che ne è rimasto, oggi), dia
ancora una prova all'esterno di debolezza che il momento non
richiede, anzi, il momento richiede altre questioni, abbiamo
problemi molto più importanti, quindi ci dispiace.
Collega Péaquin, nello specifico ci dispiace questa cosa, perché
quest'aula l'ha eletta a figura di Vicepresidente e quindi il gesto
non è, secondo noi, stato consono a quello che doveva essere il
ruolo che lei avrebbe dovuto assumere. Qui non è un gioco,
all'interno delle istituzioni, al di là della vostra sussistenza
o...così, di vivacchiare
au jour le jour
, appunto cercando e
sperando di avere i numeri sui singoli atti, salvo poi chiedere una
condivisione probabilmente quando non ci sono i numeri, quindi è
una "condivisione coatta", la vostra, una "convergenza coatta" su
certi temi e, anche su altri temi, malgrado questo obbligo di
cercare la condivisione, come fate inspiegabilmente, per poi farvi
male qui, in aula.
Tra l'altro, noi avevamo capito che lei si era dimessa dalla II
Commissione perché non aveva abbastanza tempo per seguire i lavori
e noi le davamo anche una via di uscita: invece di avere tre ruoli
o quattro nelle varie commissioni aveva un ruolo da Vicepresidente,
forse l'impegno avrebbe potuto garantirlo in modo più continuativo,
ecco...ma questi sono ragionamenti che abbiamo fatto da soli, non è
che li abbiamo fatti da soli per non coinvolgere lei o la
maggioranza, ma perché voi non avete dato l'opportunità alle
opposizioni di organizzare un incontro dicendo: "ma allora cosa
facciamo su questa, facciamo un cambio?"...cioè, anche nei
confronti della comunità, questa è veramente una lettura di una
politica delle poltrone spartitoria che forse anche qualcuno della
maggioranza dice di rifiutare. E voi continuate - a nostro modo di
vedere - con insistenza, quasi arroganza, a insistere qui, in
quest'aula, e a provare ad ottenere i numeri.
Auguriamo anche all'ex Vicepresidente Lanièce, futuro probabile
Segretario, che ci sia la compattezza sulla sua votazione, se voi
ritenete di voler continuare.
Presidente Viérin, tra l'altro le ricordo e le ricordiamo che il
fatto di avere questa maggioranza - che non si capisce se è di 17,
18, 16, 15 - che è variabile, la impone a schierarsi per forza con
la sua maggioranza, a meno che non sia lei che, col gesto da
super partes,
abbia voluto astenersi... Noi probabilmente
possiamo anche fare un'apertura di credito su questo suo eventuale
gesto, che potrebbe andare nell'ottica di dire: "beh, sono un
Presidente
super partes
, e quindi mi astengo dalla
votazione" nel senso che la scheda bianca...semi bianca, perché era
una semi nulla da quanto ci è stato comunicato, era nulla più che
bianca...allora, questa situazione le impone di schierarsi ogni
volta con la maggioranza che l'ha eletto, col suo voto, tra
l'altro, che è qualcosa di singolare e che non può vederla
obiettivamente schierato nella direzione di garantire la
trasparenza di quest'aula che lei rappresenta...anche questo
indebolisce la sua figura.
Concludo dicendo che oggi avete scritto, secondo noi, ancora una
volta una pagina di livello bassissimo della politica valdostana,
continuate a proseguire in questa direzione. Noi, al di là delle
lotte o comunque delle battaglie ideologico-politiche, crediamo che
la magra figura che quest'aula fa all'esterno del Consiglio
regionale non sia degna del ruolo che noi ricopriamo. Noi non
vogliamo insegnare niente a nessuno, diciamo solo che forse se ci
si parla un po' di più e se forse si abbandona la politica
dell'arroganza, forse si fa il bene della comunità...non è quello
che state facendo!
Presidente -
Grazie collega. Altri? Non vedo altri che
chiedono la parola...Collega Morelli, per secondo intervento?
Prego, collega.
Morelli (ALPE) -
Grazie Presidente. Per chiedere una
breve sospensione a nome delle forze di opposizione.
Presidente -
Sospensione accordata.
Si dà atto che la seduta è sospesa dalle ore 11,03 alle ore
11,09.
Viérin M. (Presidente) -
Prego, colleghi. Allora
riprendiamo la discussione.
La parola al collega Viérin Laurent per secondo intervento.
Viérin L. (UVP)
- No, per mozione d'ordine. Per chiedere,
onde evitare incomprensioni, il voto in cabina. Grazie.
President
e - Sì, collega Laurent, questo l'avevo già
ribadito io, visto che mi sembrava che la richiesta fosse stata
fatta per tutte e due le votazioni, l'avevo già detto in premessa,
quindi la votazione avverrà in cabina, e prego i colleghi...
Il Presidente della Regione ha chiesto la parola; ne ha
facoltà.
Rollandin (UV)
- Sì, grazie Presidente.
Dopo l'esito della votazione si è voluto fare una serie di
considerazioni...per carità, tutte legittime, però vorrei dire che
sul discorso della volontà di Marilena Péaquin di
dimettersi...credo si sia alzata un minuto dopo e abbia detto
quello che pensava. Sul fatto che l'opposizione abbia votato per
una donna...per carità, noi ne prendiamo atto e ci fa piacere.
Vorrei solo dire che i componenti della minoranza nell'Ufficio di
Presidenza sono due maschi...no, ma dico, se c'erano le
volontà...no, ma scusate, solo per chiarire un aspetto: voi avete
detto che hanno parità di possibilità, di condizione e di capacità,
quindi non vedo perché...io capisco che si voglia dire che vada una
donna piuttosto che un uomo, io rispetto tutte le richieste, però
se ci dite che sono due persone che hanno le stesse capacità, e noi
abbiamo proposto David Follien, credo che sia una proposta corretta
e legittima! Adesso, dare a tutto in qualche modo delle letture di
un certo tipo...per carità, come ha detto Laurent Viérin, c'è stato
un voto nullo, perché c'era un'espressione non completa...va bene,
io ho detto "non completa", quindi poteva giustamente...io non
entro nel merito di questo e si va a un'altra votazione. Che poi ci
sia stata in questo caso questa situazione di stallo...per carità,
dispiace a tutti, noi non abbiamo obbligato (e vorrei che fosse
chiaro), né la Marilena Péaquin ha di questi problemi e qui l'ha
detto. Quindi non vorrei che fossero date delle letture che non
sono quelle che ci appartengono, né appartengono alla collega, che
non è certo stata obbligata...credo che faccia parte di un discorso
che aveva una sua proposta, e questa proposta per noi rimane
valida, senza nulla escludere alle capacità della collega, che,
come aveva ricordato, aveva dato le dimissioni dalla commissione
perché prima ne aveva quattro, proprio perché c'era questa
situazione che conosciamo. Quindi non vorrei...per carità, quando
succedono questi fatti tutti sono legittimati a fare le
considerazioni che meglio...però cerchiamo di attenerci: si tratta
di una votazione che ha avuto questa difficoltà che voi stessi
avete riconosciuto, e si farà nel merito la votazione che possa
portare all'elezione, come noi ci auguriamo, del candidato che
abbiamo proposto.
Il fatto di trovarsi prima per mettersi d'accordo...per carità,
le condizioni per ritrovarsi secondo me ci sono sempre, è bene se
si possono trovare delle condivisioni, ma questo rientra un po'
nella parte che si riferisce a quello che è l'atteggiamento
politico nel suo insieme. Noi crediamo che su questo ci sia la
possibilità, nel momento in cui ci sono argomenti che, com'è stato
ricordato, sono argomenti di grande spessore...si fa, si farà, e
credo che su questo c'è tutta la disponibilità, però il modo di
affrontare questa tematica credo che debba essere ricondotto a
quello che è. Sicuramente c'è stato un passo falso, noi lo
sappiamo, però non è con questo che andiamo a ricordare tutta una
serie di aspetti che non sono legati al fatto che manchi la volontà
di...o ci sia solo da una parte. C'è la volontà di trovare, laddove
è possibile, degli accordi sulle nomine, che da sempre è stato un
tema delicato per le ragioni che conosciamo.
Con questo noi riteniamo che, per quanto ci riguarda, rimane
valida la candidatura di Follien David, anche perché voi stessi
avete detto e ammesso che è un candidato credibile e che ha le
capacità - questo ci fa piacere - e quindi, quando sarà il momento,
noi cercheremo di votarlo.
Presidente -
Grazie Presidente della Regione. Non ci sono
altre richieste...la parola al collega Gerandin.
Gerandin (UVP)
- Merci Président.
Ho ascoltato attentamente quanto lei, Presidente Rollandin, ci
ha detto. A volte la chiarezza, la coerenza, o l'ammettere di
essere in difficoltà possono essere una qualità, ma quando si cerca
di negare l'evidenza è chiaro che poi le conseguenze sono
queste.
Io penso, almeno, noi pensiamo che la debolezza della
maggioranza era palese, quando non volevate neanche il voto in
cabina...voi eravate già coscienti prima delle difficoltà interne,
avete cercato di mascherarle, avete cercato di portare avanti la
questione, di derogare alla questione, di trovare una pezza su una
coperta che ormai è uno straccio. Non ci siete riusciti, perché la
volontà era proprio questa; perché, sennò, non accettare subito il
voto in cabina? No, abbiamo visto i consulti tra i due Presidenti
dove pareva che il Presidente del Consiglio rivestisse un altro
ruolo...ma è così, Presidente! Noi l'abbiamo di fronte, certe cose
le vediamo! Allora, quando si è in difficoltà, io penso che sia
lecito e soprattutto giusto che venga accettato quello che è il
ruolo e quella che è l'espressione dell'aula. È stato motivato il
perché avevamo proposto, è stato motivato il perché: perché
pensavamo giusto, corretto, che una rappresentanza femminile
sedesse al tavolo della Presidenza del Consiglio.
Per quello che riguarda la collega Péaquin, io penso che lei,
quando ha dato la disponibilità a candidarsi, avrà fatto una scelta
di vita, abbia valutato quelle che erano le conseguenze che
un'elezione al Consiglio regionale poteva eventualmente portare
anche alla sua attività, e io, per la carità, non posso che
ammettere che è un'attività che le dà prestigio, ma lei, quando ha
dato questa disponibilità, allo stesso tempo ha dato comunque
disponibilità a rappresentare chi le ha dato fiducia! Lei ha avuto
tanta fiducia, ha avuto tanto consenso! Bene, lei deve rendersi
conto che in questo momento non parla più a nome di Marilena
Péaquin, lei parla a nome di chi l'ha eletta, lei rappresenta chi
l'ha eletta! Lei ha iniziato facendoci un bellissimo quadro,
dicendoci che, per la carità...e da un certo punto di vista le dava
anche rispetto...il fatto che fortunatamente lei non ha bisogno di
percepire l'indennità che percepiamo noi, per cui la devolveva
all'associazione del suo defunto marito...è un bel gesto, però poi
ne abbiamo visti altri di conseguenza, quello della dimissione
dalla II Commissione, dove, in piena contrapposizione col suo
Presidente...lei ha detto che l'ha rimproverata, magari per qualche
assenza legata alla sua attività, e ha detto: "io non posso più
seguire questo ruolo". Ora, le viene data questa fiducia in aula
e...cosa succede? Lei non l'ha fatto così, diciamo...d'impeto,
perché mentre lei parlava con noi, il Presidente Rollandin aveva lo
sguardo fisso sul tavolo della Presidenza della Giunta, ma era
chiaro, era palese che non parlava a titolo personale! Lei si
rivolgeva a noi e aveva il viso, lo sguardo girato verso là...per
cosa? Per prendere ordini? Per dire che non era la prescelta? Io
prima sono passato dal collega Follien e gli ho detto "mi
dispiace", perché noi col collega Follien non abbiamo nulla; era un
segnale, il nostro, un segnale per dirci che chi ha il consenso
deve prendersi la responsabilità di rappresentarlo fino in fondo!
Lei ha avuto la fiducia di questa minoranza e probabilmente
qualcuno di maggioranza ha voluto dare un segnale in questo senso.
Io non so se loro fossero a conoscenza che noi avremmo votato
Marilena Péaquin, però qualcuno probabilmente ha voluto dare un
segnale, e allora non può far finta che nulla sia successo!
Noi le chiediamo veramente: ritiri quelle dimissioni, provi
almeno a fare due mesi, ne riparleremo al Consiglio di settembre,
ma almeno avremo la facoltà o la possibilità di dire: "io ho fatto
il possibile e, purtroppo, non era un percorso, non era un incarico
compatibile con la mia azienda e con quant'altro", però lei "deve"
almeno dare questo esempio a quest'aula! Lei ha un senso di
responsabilità, perché l'ho detto prima: non rappresenta sé stessa,
ma chi l'ha votata. E soprattutto dia un segnale forte, perché la
politica non può dipendere dagli sguardi che fulminano qualcuno dal
tavolo della Presidenza, non è ammissibile questo clima di
controllo, non è più accettabile questo! Allora, qualcuno dimostri
veramente la propria indipendenza, la volontà di rappresentare
l'elettorato da cui ha avuto il consenso e, soprattutto, dia
un'immagine di una politica diversa della Valle d'Aosta, dove non
sono i quattro Presidenti, i quattro Segretari o le quattro
dirigenze dei movimenti che decidono le sorti della Valle d'Aosta!
Questo le chiediamo: faccia uno sforzo, dimostri almeno per due
mesi di aver provato. Lo faccia, veramente, lo faccia, dopodiché
non cambia nulla; se dopo due mesi si accorge di essere o comunque
di non riuscire a essere compatibile col suo lavoro, ne prenderemo
atto, ma almeno, per due mesi, avremo la dimostrazione che la
politica, la persona, l'indipendenza esiste anche in questo
Consiglio. Grazie.
Presidente
- La parola, per secondo intervento, al
collega Donzel.
Donzel (PD-SIN.VDA) -
Grazie Presidente.
Mi scusino i colleghi se faccio fatica a seguire oggi il
percorso di questo Consiglio regionale, ma il Presidente del
Consiglio avvia delle votazioni quando la minoranza chiede che ci
sia dibattito politico, dopodiché si alza il Presidente della
Regione e fa un intervento tutto politico che non calza niente con
la votazione annunciata dal Presidente del Consiglio...insomma, a
parte gli addetti ai lavori, penso che non stiamo facendo una
grande figura nei confronti dei cittadini valdostani...qui non si
capisce: c'è il dibattito politico o c'è la seconda votazione sul
Consigliere regionale? Conduce lei l'aula...no, ma conduce
lei...Presidente Viérin, sta conducendo l'aula, sta facendo il
Presidente del Consiglio o va dietro al primo che si alza qui
dentro, detta la linea e fa le cose che vuole? Perché a noi, di
minoranza, dice che non si fa il dibattito politico, poi si alza il
Presidente della Regione e fa un intervento politico e allora c'è
il dibattito politico...c'è o non c'è? Se c'è io ho delle cose da
dire, vorrei un chiarimento a questo punto, perché se c'è mi
riscrivo e prendo la parola per rispondere al Presidente della
Regione, però lei dica se c'è un dibattito politico in
quest'aula...
Presidente
- Collega Donzel, cerchiamo di non equivocare:
il discorso del dibattito è stato chiesto, diciamo che l'abbiamo
condiviso tutti, sono stati fatti vari interventi ed è per quello
che le ho detto che lei aveva la parola come secondo intervento,
perché l'altro intervento lo aveva fatto, ma per mozione d'ordine;
quindi se ha la parola per secondo intervento è perché c'è un
ragionamento di aprire a una discussione civile, in quest'aula, su
questo argomento, dopodiché si procederà alla votazione sempre
dello stesso punto in merito al Segretario.
Donzel (PD-SIN.VDA)
- Allora, mi consenta, la correggo
io, allora questo è il mio primo intervento, perché prima era una
mozione d'ordine per chiedere che si facesse il dibattito politico.
Se lei apre il dibattito politico, il primo intervento è quello del
Presidente e adesso interverrà la minoranza. Mi chiarisca su questo
punto, perché scusi, lei non può...quando lo apre questo dibattito?
Lo apre adesso, dopo che ha parlato il Presidente...prima, dopo o
quando? Qui, se non siamo neanche in grado di condurre l'aula, non
sappiamo dove andiamo!
President
e - Guardi che qui c'è anche il Segretario
dell'opposizione, non ci sono solo io! Prego, se vuole continuare
perché ha ancora 7 minuti e 51 secondi.
Donzel (PD-SIN.VDA)
- Se continua così non so dove
andiamo a finire! Se continua così non so dove andiamo a finire,
perché è veramente ridicolo!
Io comunque mi considero nel primo intervento e cerco di
rispondere alle considerazioni del Presidente Rollandin. Allora, il
Presidente sostanzialmente adesso cerca, ovviamente, di minimizzare
un evento che invece è molto grave: deve riconoscere che alla sua
maggioranza è mancato un voto su una scelta politica ben precisa,
quella che indicava nel candidato Follien la Vicepresidenza. Quindi
siamo di nuovo alle solite: quando si discute di problemi dei
cittadini valdostani, eccetera, c'è disinteresse totale, quando c'è
invece una poltrona, si parla del CdA di Vallée d'Aoste Structure,
allora arrivano gli appetiti, allora partono i franchi tiratori,
allora c'è attenzione rispetto al voto in quest'aula. Se c'è da
votare una legge...ma sì, una legge tutti più o meno la votiamo, si
va avanti, ma se c'è invece una questione di poltrone, lì la
partita si gioca con molta attenzione.
Allora, in merito alla questione "è irrilevante, la minoranza
non ha titolo a porre la questione femminile", intanto le avevamo
precisato, Presidente, che noi, del PD-Sinistra VdA, stante le
regole - a meno che lei non le voglia cambiare e voglia aprire la
possibilità al PD-Sinistra VdA di concorrere alle cariche
dell'Ufficio di Presidenza - avevamo detto che non avevamo il
consenso dei cittadini per ambire a queste cariche, quindi non
abbiamo mai pensato di candidare la collega Fontana, è mai stata
oggetto di candidatura per rispetto alla prassi istituzionale,
quando invece una battaglia forte l'abbiamo fatta per sostenere la
candidatura della collega Morelli, che poi ha avuto...diciamo
sfortuna per un voto, ma ha avuto tutto il consenso delle forze di
opposizione, quindi un voto compatto, 17 voti alla collega Morelli.
Mi sembra che la nostra parte, rispetto alle nostre energie che
avevamo da mettere in campo, l'abbiamo fatta, e abbiamo anche forse
cercato con la collega Morelli di andare oltre, di scrivere una
pagina nuova nella storia valdostana, magari portando una donna al
Governo di questa Regione. Non ci siamo riusciti per questione di
numeri, ma la volontà precisa c'è stata, e quindi rimando un po' al
mittente questo tentativo di dire: ma invece di pensare alle donne
nell'Ufficio di Presidenza dovreste pensarci voi.
C'è stato un cambiamento, non ne avete discusso naturalmente con
nessuno, nessuna riunione, neanche per comunicare, come si fa per
cortesia istituzionale, far sapere prima ai Capigruppo almeno il
nominativo, si arriva in aula, si piomba qui con un nome, e poi
questo nome non ha... E qui la mia forte contrarietà rispetto al
discorso che ha fatto lei, Presidente, lei minimizza il tutto e
dice: vabbè, fra qualche ora, quando avrà avuto tempo di
depositarsi la lettera ufficiale della collega Péaquin, noi
ricominciamo con la votazione da capo e qui si va avanti così. No,
scusate, è come se una legge non passa, si dice: vabbè, mettiamola
di là nell'atrio un attimo e poi la rivotiamo, e si continua a
votare la stessa legge finché passa! Scusate, ma è una procedura
senza senso questa, non è possibile operare in questo modo!
Addirittura le leggi hanno l'obbligo di stare ferme per 6 mesi,
figuriamoci anche una votazione di questo tipo...non è che si va a
oltranza, adesso non ci piace questo candidato, si dimette questo,
avanti un altro, si dimette, avanti così! Quando mai si può fare,
operare una cosa così? Questo è veramente ridicolizzare il
Consiglio regionale! Io lo so che c'è un'idea, qui, in Valle
d'Aosta, dove basterebbero i Sindaci, basterebbe il Presidente
della Regione e tutto il resto lo togliamo di mezzo, ci liberiamo
di questa benedetta democrazia, che è solo un fastidio...vabbè ma
questa visione di una Valle d'Aosta medievale, la visione della
Valle d'Aosta dei Balivi magari ce l'avete voi e non ce l'abbiamo
noi, del PD-Sinistra VdA!
Noi pensiamo che ci sia la Valle d'Aosta della democrazia, che,
anzi, proprio in virtù della sua autonomia, in un momento dove ci
sono delle difficoltà enormi a far funzionare le democrazie
occidentali, proprio noi, da questo piccolo angolo dell'Europa,
dobbiamo rivendicare la tenuta della democrazia e non farci
affascinare dalla teoria dei Balivi, il Balivo del paesino di
montagna e il Balivo della Regione...non è così che funziona,
funziona la democrazia!
Noi non condividiamo quindi che oggi, seduta stante, finito uno,
si riattacchi con l'altro, questo glielo dico, Presidente Viérin.
Questa impostazione che ha suggerito il Presidente della Regione,
per quanto riguarda il gruppo PD-Sinistra VdA, non è condivisa,
quindi se vorrà poi organizzare un Ufficio di Presidenza con i
Capigruppo, lì affronteremo anche in modo più serrato la questione,
ma l'intervento del Presidente Rollandin su questo punto
personalmente non mi convince, cioè che tra un po' si riparte con
un'altra votazione, come se nulla fosse.
Presidente
- Grazie collega. La parola alla collega
Certan.
Certan (ALPE)
- Grazie Presidente.
Non sono intervenuta prima in questa discussione perché in certi
casi amo anche ascoltare, soprattutto quando alcune situazioni
diventano un po' come un balletto. Devo dire che questo ruolo e il
modo a volte di dimostrare grande interesse per la rappresentanza
femminile e per il giusto equilibrio mi fa un po' sorridere, perché
spesso e volentieri viene strumentalizzato e lo si utilizza quando
fa comodo.
La poca considerazione per le pari opportunità, in Valle
d'Aosta, è nota, è notissima e, purtroppo, si è rivelata
ultimamente in tantissime situazioni: il fatto che la Consulta
abbia dato le dimissioni, e comunque non sia mai riuscita a
lavorare in modo incisivo, ne è una dimostrazione; che la mozione
della collega Fontana contro la violenza sulle donne e sui bambini
non sia stata votata dalla maggioranza nello scorso Consiglio è
un'altra dimostrazione. Ce ne sono altre: ad esempio il Consiglio
regionale, che patrocina e organizza insieme al Comune di Ayas una
table ronde
con comunque le Consigliere regionali, che ha
dovuto andare a cercare delle alchimie e trovare un equilibrio per
non far intervenire cinque...(perché siamo solo cinque Consigliere,
ma cercare un equilibrio di forze, che alla fine non c'è stato, ne
è un'altra dimostrazione... Non so, Presidente Viérin, se è lei che
ha seguito l'organizzazione o chi per lei, però questi sono dei
momenti dove, invece, se si volesse porre attenzione a questo
aspetto si potrebbe farlo. Abbiamo visto tante volte com'è
finita...
Io non credo neppure, a differenza di molti miei colleghi, che
la collega Consigliera Péaquin abbia subìto, in questo caso, delle
pressioni per dare le dimissioni, perché mi è sembrato un gesto
abbastanza spontaneo, e per il quale si è assunta le sue
responsabilità. Però prego anche la collega di non lasciare andare
avanti una discussione sulle sue dimissioni, dalla II Commissione
perché non ha tempo, perché questo impegno supplementare poteva
portarle via troppo tempo, poiché io credo che noi, quando siamo
eletti qui, Consiglieri regionali, dobbiamo avere il tempo anche di
notte, eventualmente. Siamo rappresentanti dei cittadini e dobbiamo
esserci quando c'è bisogno, quindi io la prego di togliere ogni
dubbio su questo.
Sul resto, Presidente Rollandin, lei ha ragione, il suo
intervento è stato abbastanza corretto; mi stupisce però che lei
scenda a parlare della rappresentanza e non faccia, invece,
un'analisi politica, perché è vero che i nostri rappresentanti di
minoranza sono due uomini e che noi avremmo potuto mantenere e dare
questo equilibrio, ma è vero anche, però, che i nostri
rappresentanti sono stati eletti quando c'era Presidente la collega
Rini e proponevamo come alternativa la collega Morelli, quindi
credo che noi avessimo assolutamente dato seguito alle nostre
parole. Le dirò di più: questa situazione oggi dimostra che la
crisi e la risistemazione delle poltrone è, ancora oggi, più dei 70
giorni precedenti, assolutamente interna alla maggioranza, perché
noi non abbiamo avuto bisogno di andare a sostituire i nostri due
rappresentanti che abbiamo eletto quando c'è stata la nomina! Non
ritenevamo importante dover andare a far fare un giro di
"Roscio-Vicepresidente e Rosset-Segretario", perché quando noi
abbiamo preso la decisione, quella è stata! Mi stupisce, invece,
che lei non parli di passo falso e dica: "Ma sì, è stata un'altra
scivolatina, la mettiamo a posto" e inciti il Presidente Viérin a
fare in fretta, a chiudere questa votazione e questo punto nel più
veloce tempo possibile, e via! È un'altra di quelle cose, quei
piccoli mal di pancia che, insomma, prima passano e meglio è...no?
Vada a curare la malattia in fondo, Presidente Rollandin, perché
questa situazione oggi ha dimostrato che è un problema
politico!
Presidente
- Altri? Il collega Bertschy, per secondo
intervento.
Bertschy (UVP)
- Sì, grazie Presidente.
L'imbarazzo che qualcuno sente per questa discussione che ci ha
trascinato per qualche ora, in un contesto come questo, è
assolutamente giustificabile. In questi tre giorni vi possiamo
assicurare che toccheremo talmente tanti temi di importanza vitale
per la nostra Regione e vi faremo passare delle ore di
soddisfazione per discuterli, per cui queste quattro ore le
recupereremo ampiamente.
La preoccupazione per un fatto come questo non è tanto su un
incarico di Vicepresidente e di Segretario, del quale possiamo
assolutamente non accentuare l'importanza; l'importanza è politica
rispetto alla forza che voi avete nel difendere, nello sviluppare,
nel proiettare la Valle d'Aosta in una situazione migliore di
quella che sta vivendo. Perché quando una maggioranza non riesce a
trovare soddisfazione al suo interno per delle miserie come queste,
immaginiamo cosa possa fare quando si tratta di trattare argomenti
molto più importanti, di interesse per la gente. Allora,
Presidente, lei è troppo esperto per non notarlo, troppo "navigato"
per non rilevare la sua situazione; la risposta che ci dà è quella
più corretta politicamente: banalizzare, cercare di rendere questo
fatto ancora una volta poco evidente, ed è comprensibile da parte
sua. Non è comprensibile, ancora una volta, invece, da parte di chi
questi mal di pancia ce li ha, di chi questa situazione la soffre
male, di chi vorrebbe un Governo diverso, non tanto nelle persone,
ma nella sua forza, nella sua capacità di penetrare nei problemi
della gente, nei problemi della Valle d'Aosta, nella sua forza e
nella sua capacità di prendersi a cuore l'interesse dei nostri
destini.
Noi abbiamo quindi rimarcato con un'azione puntuale, a livello
politico, quello che invece è un problema ormai che si trascina
dall'inizio della legislatura, che la crisi non ha risolto, com'è
stato detto. Poi a me piace parlare...non mi appassiona in maniera
esagerata il tema delle donne in questo senso, io credo che qui
bisogna parlare di qualità delle persone, e tutti noi, quando
affrontiamo questo argomento, affrontiamo questo tema. Sappiamo con
quale difficoltà le donne riescono ad arrivare in politica, in
certe assemblee, in certe situazioni, per motivi noti a tutti.
Allora, quando ci arrivano, è motivo in più forse per avere una
sensibilità diversa, soprattutto se queste donne dimostrano
qualità, e la qualità deve esserci anche nell'avere il carattere di
affrontare situazioni nuove per le persone, situazioni che magari
nella vita non si sono mai provate.
In termini molto materiali, Consigliera Péaquin, lei è l'unica
che non ha un incarico in questa maggioranza...l'Union ha 7
Assessori, 4 Presidenti di commissione, un rappresentante
nell'Ufficio di Presidenza, la Stella Alpina ha 2 Assessori, 2
rappresentanti nell'Ufficio di Presidenza e un Presidente di
commissione...abbiamo anche pensato che, con le sue capacità, oltre
alle sue qualità di imprenditrice, forse un incarico se lo poteva
anche meritare...se non ci sono arrivati quelli di maggioranza,
ecco, noi abbiamo fatto una valutazione un po' più profonda. La
risposta sicuramente non giustifica i nostri ragionamenti, e lei
non può andare oltre quello che politicamente è il percorso che è
stato tracciato. È un peccato, è un peccato perché si potevano
anche aprire discussioni diverse, e credo che anche sensibilità e
esperienze diverse avrebbero portato dei ragionamenti un po' nuovi
all'interno dell'Ufficio di Presidenza.
Noi non possiamo che rilevare che le cose decise non si
cambiano, non possiamo che sottolineare che la politica non riesce
a dare delle risposte come quelle che pretendiamo. Vi chiediamo di
valutare se è il caso di completare oggi questo ufficio di
Presidenza...è vero che l'argomento è aperto, però mi pare, per
come sono andate le cose, che ci sarebbero ampie giustificazioni
per sospendere l'elezione del Segretario, riprendere un po' in mano
la situazione, tanto le assicuro, Presidente, le assicuro che i
nostri rappresentanti nei casi di urgenza sono pronti a dare una
mano e l'Ufficio di Presidenza può funzionare ugualmente con i suoi
3 membri, attualmente e, in ogni caso, le dimissioni della
Consigliera Péaquin non sono ancora esecutive perché il Consiglio
non le ha ratificate. Non banalizziamo continuamente e, ripeto, sui
prossimi argomenti ci sarà modo di vedere come questa maggioranza
sta affrontando i problemi e le difficoltà che la Valle d'Aosta
vive e che viviamo tutti insieme.
Presidente
- Altri colleghi? Non vedo altri colleghi.
Volevo solo ricordare al collega Bertschy che non spetta al
Presidente del Consiglio proporre il rinvio o no del punto, perché
è un punto iscritto all'ordine del giorno e quindi spetta alle
forze politiche. Altri? Non vedo altre richieste, quindi dobbiamo
procedere alla votazione del Segretario del Consiglio. Era giunta
una proposta dal collega Farcoz sulla persona del collega Lanièce;
ricordo che si vota in cabina su chiamata del Segretario del
Consiglio Roscio. Apriamo la votazione. Prego il Segretario del
Consiglio di procedere all'appello.
Appello nominale
La votazione è ultimata. Prego gli scrutatori Borrello, Nogara e
Restano di recarsi assieme al Segretario Roscio...
Presenti: 35
Votanti: 35
Schede valide: 35
Ottengono voti:
Follien: 17
Lanièce: 18
È eletto Consigliere Segretario il collega Lanièce.
La parola al collega Borrello.
Borrello (SA)
- Grazie Presidente. Avendo chiuso il punto
all'ordine del giorno, chiederei la disponibilità per una
Conferenza dei Capigruppo.
Presidente
- Su quale questione, collega Borrello?
Borrello (SA)
- Una Conferenza dei Capigruppo per andare
a definire il prosieguo dei lavori in merito all'ordine del
giorno.
Presidente -
Va bene, sospensione accettata. Si riunisce
la Conferenza dei Capigruppo più l'Ufficio di Presidenza.
Si dà atto che la seduta è sospesa dalle ore 11,59 alle
12,12.
Viérin M. (Presidente) -
Prego colleghi, riprendiamo i
lavori. Solo due comunicazioni in merito a quello che è stato il
confronto nella Conferenza dei Capigruppo. Allora, il primo accordo
che è stato preso è che è stato posticipato, in deroga al
Regolamento e con tutti i gruppi d'accordo, il termine per poter
presentare gli emendamenti sul disegno di legge n. 30: è entro le
ore 12 di domani. L'altra decisione è stata quella di vedere poi
verso le 19-19,30...farò io un giro con i Capigruppo in aula...per
capire come organizzare eventualmente i lavori della serata, visto
che il Consiglio è convocato per tre giorni, anche in notturna. È
stato anche deciso di poter poi sostituire la collega Péaquin in II
Commissione con il collega Farcoz.
Riprendiamo i lavori con il punto 3.02.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK