Consiglio Regionale della Valle d'Aosta - Oggetto del Consiglio n. 2076 del 11 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Difesa ed uso del suolo - Sistemazione idrogeologica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2076 del 11 maggio 2016 - Resoconto
OGGETTO N. 2076/XIV - Interpellanza: "Reperimento di risorse
per la sistemazione del territorio franoso in località La Servettaz
del comune di Fénis".
Viérin M. (Presidente) -
Punto n. 22 dell'ordine del
giorno. La parola al collega Cognetta.
Cognetta (M5S) -
Con questa interpellanza volevo sapere
se il Governo nel suo insieme vuole prendere in considerazione un
problema che si è venuto a creare nel comune di Fénis. Come tutti
sappiamo, il 15 ottobre del 2000 c'è stata un'alluvione che ha
rovinato il nostro territorio in molteplici punti, tra l'altro ha
toccato anche una zona che si chiama La Servettaz e, guarda caso,
c'è da sistemare il muro di un argine del torrente Clavalité. Nel
corso di questi 16 anni c'è stata l'individuazione del problema,
l'analisi di tutta la questione, si sono fatti i progetti, tutti
gli adempimenti tecnici per arrivare alla realizzazione dei lavori,
e c'è una deliberazione del Consiglio comunale di Fénis del luglio
dell'anno scorso con la quale si arriva alla conclusione della
faccenda con un investimento di 1,547 milioni di euro per risolvere
la questione. Questo è avvenuto in accordo con gli uffici preposti
della Regione, non era una cosa fatta in esclusiva dal Comune, c'è
quindi un carteggio tra la Regione e il Comune per risolvere questo
problema. Dopodiché arriviamo a novembre 2015, dove sostanzialmente
diciamo che si può dare il via ai lavori; tutto questo è stato
fatto attraverso degli investimenti fatti anche dal Comune rispetto
alle progettazioni e a quanto doveva servire per sbrigare la
pratica.
Io volevo sapere se adesso andiamo avanti con il lavoro, o se
invece ci sono degli impedimenti dal punto di vista economico per
risolvere la questione, perché è importante che il Comune abbia
speso questi soldi e quindi adesso l'investimento dovrebbe essere
portato a buon fine; se invece resta lettera morta, questo diventa
un problema, perché l'investimento fatto dal Comune sulla scorta di
quanto era stato concordato con l'Assessorato diventa un problema:
ha speso dei soldi a fronte di un qualche cosa che doveva accadere,
poi questo non accade e questo diventa automaticamente uno spreco,
oltre alla questione chiaramente del posto da sistemare, di tutto
ciò che c'è dietro al problema della frana in sé.
Presidente -
La parola all'Assessore Baccega.
Baccega (SA) -
Consigliere Cognetta, lei ha posto
l'accento su un intervento che era stato individuato 16 anni fa e i
percorsi sono stati lunghi; se si è arrivati a luglio dell'anno
scorso per avere la progettazione, direi che tanta urgenza
probabilmente non c'era.
Volevo chiarire quali sono i passaggi che hanno determinato la
valutazione che gli uffici hanno fatto rispetto a questo
intervento. Intanto c'è l'esigenza di adeguamento alle nuove regole
del bilancio armonizzato, quindi delle regole che impongono una
puntuale verifica delle obbligazioni esistenti, specie se queste
sono originate da impegni assunti nel 2003. Dal punto di vista
finanziario, tutte le risorse disponibili per la realizzazione del
programma di interventi straordinari legati all'evento alluvionale
dell'ottobre 2000 sono state impegnate nel 2003, creando negli anni
successivi un residuo passivo decisamente alto, che all'inizio del
2016 ammontava a 14 milioni di euro. Alcuni di questi interventi
erano in corso di realizzazione da parte dei Comuni, mentre altri,
come quello di protezione della località La Servettaz, erano ancora
in fase di progettazione. Mentre per gli interventi in corso esiste
quella che viene tecnicamente chiamata una "obbligazione
giuridicamente vincolante", vale a dire che si è individuato un
operatore economico, negli altri casi esisteva solo un impegno
verso il Comune; ad eccezione degli interventi in corso di
realizzazione a seguito del riaccertamento dei residui, si sono
dovuti azzerare tutti gli altri impegni a valere sul fondo residui
dell'alluvione 2000. Gli interventi programmati in quell'ambito
vengono quindi ricondotti alla gestione ordinaria e sono stati
oggetto di riprogrammazione a valere sui fondi in competenza. Al
momento l'intervento non presenta caratteristiche di urgenza tali
da consentirgli di poter accedere alle limitate risorse del
bilancio. Gli uffici preposti sostengono che non esiste un rischio
particolare, né per i beni, né tanto meno per le persone, ma solo
una situazione di dissesto del territorio da sistemare, situazione
che in realtà lo stesso Comune aveva classificato di bassa
priorità, visto che si tratta dell'ultimo intervento previsto dal
piano e ancora da realizzare.
Il Governo regionale è comunque sensibile alle esigenze di
difesa del territorio dei rischi naturali e sta operando per
recuperare le risorse finanziarie necessarie a far fronte agli
interventi più urgenti. Si stanno attendendo le decisioni in merito
al finanziamento statale nell'ambito di "Italia sicura" proprio per
il territorio, per poter programmare la realizzazione di un piano
organico della durata quinquennale. Gli investimenti del Comune di
Fénis oggi sono comunque oggetto di rimborso da parte
dell'Amministrazione regionale; non sono affatto vanificati, perché
uno dei criteri di priorità di finanziamento previsti da "Italia
sicura" è la disponibilità di un progetto esecutivo pronto ad
essere realizzato, pertanto la realizzazione potrà trovare in quel
contesto lo spazio per l'intervento della località La
Servettaz.
Presidente -
La parola al collega Cognetta.
Cognetta (M5S) -
Quindi parrebbe che, al di là
dell'urgenza o meno dell'intervento, forse riusciamo a trovare i
soldi per arrivare alla sistemazione, il che è un bene per il
Comune. Chiaramente, però, sarebbe bastato - adesso non imputo
direttamente a lei tale questione - prestare un pochino più di
attenzione prima di far fare una serie di investimenti per lavori
propedeutici alla preparazione del progetto. Lei capisce che, con i
fondi scarsi che hanno i Comuni, preparare una progettazione di
questo tipo e poi non fare il lavoro diventa prendere dei soldi e
buttarli in un camino, detto in maniera molto semplice. Loro non
l'hanno fatto così, l'hanno fatto perché c'era una situazione
pregressa con degli avanzi e dei soldi stanziati, al di là se era
importante o meno, ma era nella programmazione, quindi loro si sono
comportati di conseguenza.
Siccome la preoccupazione più grande di oggi, secondo me, è come
spendiamo i soldi a tutti i livelli, non soltanto nostro della
Regione, ma anche dei Comuni, mi sembrava importantissimo tirare
fuori un problema di questo tipo. Come giustamente ha detto lei,
sono magari anche altri i Comuni che si trovano nella stessa
situazione, e io spero che anche questi altri Comuni che hanno una
situazione simile possano trovare poi spazio nel finanziamento di
"Italia sicura" cui faceva cenno lei, perché altrimenti è
semplicemente uno spreco del tutto inutile di risorse
pubbliche.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK