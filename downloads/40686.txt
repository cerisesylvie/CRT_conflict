Consiglio Regionale della Valle d'Aosta - Oggetto del Consiglio n. 62 del 26 luglio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 62 del 26 luglio 2018 - Resoconto
OGGETTO N. 62/XV - Interpellanza: "Tempistica per la
riapertura del parco archeologico di Saint-Martin de
Corléans".
Fosson (Presidente) -
Punto n. 25 dell'ordine del giorno.
La parola al Consigliere Bertin per l'illustrazione.
Bertin (IC) -
Ritorno qui su un argomento sul quale sono
già intervenuto diverse volte. È un argomento a cui do molta
importanza, innanzitutto perché, dal punto di vista storico e
archeologico, è un ritrovamento importante, poi perché potrebbe
rappresentare, o dovrebbe rappresentare per la città e per l'intera
Regione un'opportunità da sfruttare dal punto di vista turistico, e
non solo, e poi anche per ragioni personali poiché, avendo i miei
nonni materni la casa appena sopra il parco archeologico, sin da
bambino ho seguito con interesse e con curiosità questi lavori. Tra
l'altro, sottolineo che il ritrovamento è stato fatto ben 50 anni
fa, da lì poi si è progettato il parco, sono passati 50 anni e
siamo ancora in una fase certamente lontana da quello che poteva
essere un utilizzo ottimale di questo ritrovamento, che poteva
essere un'opportunità per la città e per la regione. Nel frattempo
abbiamo speso per questa grande opera, eccessivamente ingombrante a
mio avviso, più di 20 milioni, ne restano ancora da spendere altri
20 per portare a termine i lavori progettati. Nel frattempo è stata
aperta parzialmente due anni fa con un risultato in termini di
visitatori a dir poco deludente se immaginiamo che il primo
semestre ha avuto circa 16.000 visitatori per l'effetto novità, nel
resto del 2016 e nel corso del 2017 abbiamo avuto un calo rispetto
al primo semestre 2016, con dei risultati intorno ai 14.000
visitatori. Complessivamente in due anni abbiamo avuto circa 34.000
visitatori: un numero estremamente preoccupante, poiché, da uno
studio fatto dall'Università di Ferrara - non per dare una
giustificazione in termini economici perché non deve ovviamente
produrre un reddito una struttura del genere -, per giustificare
un'apertura di una struttura che ha dei costi di gestione
decisamente elevati ci vorrebbero circa 180 mila visitatori
all'anno e in due anni la nostra media è appena superiore ai
15.000, neanche un decimo. È un fatto preoccupante e, secondo noi,
come dare un futuro al parco archeologico dovrebbe essere una
priorità.
Come detto, in questi anni si sono spesi circa 20 milioni e poi
all'improvviso, ma neanche tanto, è arrivato un temporale di inizio
estate e, da quanto abbiamo appreso dai mezzi di informazione, c'è
il serio rischio che il parco archeologico nel periodo
potenzialmente di maggiore afflusso rischi di rimanere chiuso e il
fatto è particolarmente grave. Volevamo pertanto capire a quanto
ammonta il danno di questo temporale, quali siano i costi di
gestione della struttura dal 1° gennaio, perché ogni anno faccio un
po' il punto su questo aspetto. Penso si possa fare una stima
realistica sul tempo di riapertura del parco archeologico, che mi
pare sia la cosa più importante, anche perché ci troviamo in piena
stagione turistica e, se non sfruttiamo questa opportunità,
ovviamente i risultati saranno ancora peggiori di quelli dell'anno
scorso, che già erano estremamente preoccupanti. Se siamo riusciti
a fare ancora peggio dell'anno precedente, certamente qualcosa non
ha funzionato.
Presidente -
La parola all'Assessore Sammaritani per la
risposta.
Sammaritani (LEGA VDA) -
Chi non è più tanto giovane come
me probabilmente avrà sentito in passato pronunciare, con un tono
fra lo scherzoso e il serio, più volte il detto: "piove, Governo
ladro!". Allora volevo fare una premessa e annunciare ufficialmente
che questa Giunta non è responsabile della bomba d'acqua che si è
verificata il 2 luglio scorso e che ha provocato l'allagamento
oggetto di questa interpellanza. Ho fatto questa premessa, perché
vorrei evitare di prendere la seconda insufficienza nella stessa
mattinata, senza avere colpe o responsabilità per scelte che
qualcun altro ha fatto prima che questa Giunta si installasse.
Detto questo e per passare al merito della questione, dico che
il danno che si è prodotto a seguito dell'evento naturale del 2
luglio scorso è di 45.365 euro, IVA esclusa, così come si evince
dettagliatamente dal provvedimento dirigenziale n. 3932 in data 17
luglio 2018.
Per quanto riguarda la domanda: "
quali siano i costi di
gestione sostenuti dal 1° gennaio 2018
", il parco ha avuto
costi per personale di euro 161.993, IVA esclusa, per pulizie di
euro 7.493, sempre IVA esclusa, c'è poi una convenzione con la
CONSIP relativa alla fornitura di gas per 1.810 euro circa. Per
quanto riguarda l'elettricità, invece a gennaio c'è stata una spesa
di 5.992 euro, IVA esclusa - tutte le voci sono sempre IVA esclusa
-, a febbraio 5.383, marzo 7.334, aprile 8.108, maggio 9.264 e
giugno 9.534, per un totale complessivo di 45.618.
Terza questione: "
se possa fare una stima, alla luce delle
informazioni in possesso, sui tempi necessari per la riapertura del
parco...
", considerato che gli interventi previsti da
realizzare con somma urgenza e i relativi ripristini, stante la
difficile quantificazione dei tempi necessari alla completa
asciugatura delle strutture interessate dall'evento dannoso
sottostanti il pavimento oggetto di sostituzione - quindi è
difficile comprendere bene quando si asciugheranno evidentemente,
si tratta di situazioni relative ai materiali e ai tempi -, si
prevede che la riapertura al pubblico ci sarà entro la metà del
mese di agosto. Tuttavia, occorre precisare che, considerata
l'incipiente stagione turistica estiva e fortunatamente la
marginalità della localizzazione del danno rispetto all'area
archeologica e al museo, gli uffici competenti stanno verificando
l'opportunità e la possibilità di individuare un percorso
alternativo a quello canonico che permetta comunque una fruibilità
pressoché completa e una visita complessiva del sito del museo in
totale sicurezza, di fatto quindi, una volta individuato questo
percorso, non ci dovrebbero essere grandi disagi per gli
utenti.
Concludo questa breve risposta con un evidente tentativo di
captatio benevolentiae
, ma ho preparato anche uno schemino
che riporta le cifre che ho citato, che naturalmente sono dei
numeri e quindi è difficile memorizzare. Ho qui le copie, se
volete, poi ve le passo.
Presidente -
La parola al Consigliere Bertin per la
replica.
Bertin (IC) -
Non si preoccupi, per fortuna, degli
eventuali studenti non faccio il professore, per cui non do voti a
nessuno.
Ciò detto, certamente la situazione è piuttosto preoccupante e
la notizia che in qualche modo si cerca comunque di riaprire almeno
con un percorso diverso e di utilizzare il parco anche nel periodo
estivo è certamente un fatto positivo. La invito, Assessore, a
seguire in modo puntuale questa riapertura anche parziale, ma che
diventa essenziale. Proprio perché non voglio accusare di colpe che
non ha, non le ho neanche chiesto il numero di visitatori di questo
semestre per evitare proprio di mettere in evidenza i numeri che
sono estremamente bassi. Se ci perdiamo anche questo periodo... al
di là dei numeri in sé, è anche l'occasione di promozione per
questo sito che in periodo estivo ha un potenziale superiore. La
invito pertanto a seguire attentamente questo dossier, almeno in
questa fase di emergenza bisogna fare tutto il possibile per
riaprirlo, seppure in modo minimo, ma riaprire in fretta.
Resta poi un discorso più generale: la promozione di questo
parco archeologico va presa seriamente in considerazione, non si
può andare avanti in questo modo. Ci rendiamo tutti conto che in
Valle d'Aosta esistono molte strutture sovradimensionate con dei
costi altissimi, ma se non riusciremo in qualche modo a portare dei
visitatori, alla lunga diventerà difficile tenere aperto questo
museo, vanificando degli investimenti notevoli e anche le
opportunità per la nostra Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK