Consiglio Regionale della Valle d'Aosta - Oggetto del Consiglio n. 1953 del 26 aprile 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque pubbliche
AMBIENTE
Inquinamento
Precedente
Successivo
Resoconto integrale del dibattito dell'aula
Oggetto del Consiglio n. 1953 del 26 aprile 2001 - Resoconto
OGGETTO N. 1953/XI Inquinamento delle acque della Dora Baltea
in Comune di Courmayeur. (Interrogazione)
Interrogazione Appreso che nell’alta Valdigne
si è verificato un episodio di inquinamento della Dora Baltea: nel
fiume è infatti finita della nafta, scaricata attraverso le
fogne;
Osservato che tale evento dannoso è stato aggravato dal fatto
che l’impianto fognario di Courmayeur è privo di
depuratore;
il sottoscritto Consigliere regionale
Interroga
l’Assessore competente per sapere:
1) quali sono state le cause e quali le conseguenze
dell’episodio di inquinamento da nafta prodottasi
nella Dora Baltea, in Comune di Courmayeur;
2) se non sia possibile, nell’attesa che il
comprensorio venga dotato del depuratore consortile, ipotizzare
l’introduzione di altri sistemi depuranti, atti ad
impedire l’inquinamento delle acque del fiume.
F.to: Curtaz
Président Nous avons eu communication que
l’Assesseur Vallet est absent en raison
d’une mission à Rome pour participer à
l’Autorità di Bacino del fiume Po:
l’assemblée justifie son absence.
La parole à l’Assesseur à la santé, au bien-être
et aux politiques sociales, Vicquéry.
Vicquéry (UV)
Per quanto concerne le cause che hanno
provocato l’inquinamento da nafta nella Dora Baltea,
rinvio a quanto contenuto nel rapporto informativo redatto dal
personale della stazione forestale di Pré-Saint-Didier con nota del
15 aprile 2001, protocollo 434, lettera indirizzata al Sindaco del
Comune di Courmayeur, all’Assessorato alla sanità,
all’Assessorato istruzione e cultura, tutela del
paesaggio, al Consorzio regionale della pesca e al Direttore del
Corpo forestale valdostano.
Dice il rapporto a firma del brigadiere Zardo Maurizio:
"Con il presente rapporto si comunica agli enti in indirizzo
quanto segue:
Il giorno 3 aprile gli scriventi notavano nelle acque del tratto
di Dora Baltea, appena a monte della confluenza con il torrente
Verrand, la presenza di numerose chiazze di olio combustibile, di
tipo ecoflux denso, a basso tenore di zolfo. La quantità stimata di
idrocarburo presente in alveo era dell’ordine del
centinaio di litri. Nel giro di poche ore le macchie si sono
dissolte, mentre le esalazioni gassose in prossimità
dell’alveo sono perdurate più a lungo. La nafta
proveniva dalla fognatura comunale individuata dal progressivo
numerico 12 della cartografia del Comune di Courmayeur".
"A tale scopo sono allegate alcune foto".
"Tale scarico risulta attualmente autorizzato con deliberazione
della Giunta regionale n. 2572 in data 7 giugno 1996 e da
successivo rinnovo, emanato con provvedimento dirigenziale n. 2815
in data 25 maggio 2000, dall’Assessorato alla
sanità. Lo scarico sopracitato, come la maggior parte di quelli del
Comune di Courmayeur, non si è a conoscenza?" qui chiedo scusa ma è
saltata una riga nella trasmissione del dato rispetto al testo
originale, dunque continua la lettera:
"? non si è a conoscenza se a tale ramo delle fognature
comunali siano state allacciate nuove utenze, senza il preventivo
pretrattamento previsto dalla legge regionale n. 59/1982, così come
riportato dall’autorizzazione del 7 giugno 1996 e
successivo rinnovo. Lo stesso è stato già oggetto di nostre
segnalazioni circa malfunzionamenti, segnalazione verbale al Comune
di Courmayeur nel mese di febbraio 1996 e in seguito nostro
protocollo n. 390 del 23 aprile 1997, alle quali hanno fatto
seguito varie altre comunicazioni dal Comune di Courmayeur, prima
fra tutte il protocollo 7237 in data 27 maggio 1996, nel quale si
prevedeva la realizzazione di adeguata fossa asettica.
Per ciò che riguarda le cause dell’evento, si
segnala che con tutta probabilità la causa è da attribuirsi alle
operazioni di rifornimento di alcune cisterne interrate, a servizio
di un albergo della zona centrale di Courmayeur. Le indagini di
Polizia giudiziaria sono però ancora in corso, per accertare le
esatte modalità di sversamento dell’idrocarburo
nelle fogne comunali e da qui nelle acque della Dora Baltea. Si
comunica che le tracce del passaggio
dell’idrocarburo sono visibili in minima parte
ancora adesso nella zona appena a valle dello sbocco della
fognatura comunale.
Per opportuna conoscenza, si precisa che la zona è vincolata ai
sensi degli articoli 139 e 146 del decreto legislativo n. 490/1999.
Si inviano, in allegato, per il solo Assessorato alla sanità,
quattro fotografie dello scarico fognario e delle chiazze di
gasolio in alveo. Si precisa che le rilevanze penali scaturite dai
fatti sopra esposti, sono state segnalate
all’autorità giudiziaria competente direttamente
dallo scrivente Comando di stazione".
Per quanto riguarda il secondo punto
dell’interrogazione, si fa presente che in
attuazione delle disposizioni vigenti prima
dell’entrata in vigore del decreto legislativo n.
152/1999, legge 10 maggio 1976, n. 319, cosiddetta "legge Merli",
la Regione ha imposto nell’ambito
dell’autorizzazione regionale allo scarico delle
acque reflue, non trattate dal collettore, della comunità montana
della Valdigne, l’obbligo
dell’adozione da parte di tutti i comuni interessati
alla realizzazione dell’impianto di depurazione
previsto a servizio del comprensorio della comunità stessa, di
tutte le misure necessarie atte ad evitare aumenti
dell’inquinamento.
A seguito di tale prescrizione, i comuni sono obbligati
– e da accertamenti fatti questo viene regolarmente
adempiuto – in fase di rilascio della licenza
edilizia a nuovi insediamenti, che intendono allacciare i propri
scarichi alle pubbliche fognature, a prescrivere la realizzazione
di impianti di pretrattamento di reflui. Sottolineo che questo,
ovviamente, riguarda il rilascio di licenza edilizia per nuovi
insediamenti.
È opportuno comunque tenere presente che purtroppo lo scarico
accidentale o abusivo di oli combustibili in quantità rilevanti, in
relazione proprio alla particolarità del refluo, che non risulta
essere miscelabile con le acque di scarico, non avrebbe consentito
anche in presenza di un impianto di depurazione il trattamento
dello stesso, e il problema si sarebbe purtroppo in ogni caso
verificato. In altre occasioni, infatti, l’afflusso
di oli combustibili ad impianti di depurazione ha provocato il
blocco del processo di depurazione e la conseguente fuoriuscita del
refluo non trattato.
Queste sono, allo stato, le informazioni che abbiamo: la nota è
del 15 aprile, non abbiamo ulteriori indicazioni. Si tratta di
tutta evidenza di un'attività non consentita, che rientra
nell’ambito dell’attività di Polizia
giudiziaria.
Président
La parole au Conseiller Curtaz.
Curtaz (PVA-cU)
Ringrazio l’Assessore per
la risposta che mi ha fornito. Mi pare anche che il rapporto dei
forestali fosse sufficientemente dettagliato, per poter affermare
che si è trattato, almeno a prima vista, di un atto illecito,
commesso da qualcuno poco corretto, diciamo così per usare un
eufemismo.
Certo che se posso ritenermi formalmente soddisfatto della
risposta dell’Assessore, rimane viva una
preoccupazione. In questi tempi si sono verificati, proprio in alta
Valle, tutta una serie di fatti che hanno prodotto inquinamento
delle acque. Questo, che è oggetto della mia interrogazione, era il
penultimo, l’ultimo sarà oggetto di una prossima
interrogazione che discuteremo al prossimo Consiglio regionale.
Credo, e faccio appello in questo senso
all’Assessore e alle Forze
dell’Ordine preposte, che vengano intensificati i
controlli, perché in una zona già a rischio per i noti problemi di
assenza di un depuratore consortile, si sommano alcune negligenze
veramente reiterate, gravi, che comportano frequenti problemi di
inquinamento. Quindi chiedo a tutte le persone preposte che si
faccia uno sforzo, per intensificare i controlli preventivi e per
punire i responsabili di questi atti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK