Consiglio Regionale della Valle d'Aosta - Oggetto del Consiglio n. 913 del 18 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 913 del 18 settembre 2019 - Resoconto
OGGETTO N. 913/XV - Interrogazioni: "Notizie in merito ai
referenti individuati da Rete Civica con l'incarico di verificare e
valutare l'operato del Governo regionale" e "Individuazione dei
referenti del gruppo consiliare Rete Civica"".
Rini (Presidente) -
Il punto n. 22 viene discusso
congiuntamente al punto n. 12. Punto n. 12 e punto n. 22. La parola
al Presidente Fosson per la risposta.
Fosson (PNV-AC-FV)
- Rispondo ad entrambe le
interrogazioni presentate, a questa del gruppo LEGA Vallée d'Aoste
e all'altra del gruppo MOUV', ribadendo quanto già detto a luglio
scorso.
Vi è stato un accordo di natura politica con Rete
Civica-Alliance Citoyenne imperniata su una serie di punti
programmatici di cui abbiamo condiviso la natura strategica per il
futuro della Valle d'Aosta. Rete Civica ha individuato dei propri
referenti per monitorare l'andamento dei lavori relativi a questi
punti, cosa che rientra nelle loro scelte organizzative e che
appare anche normale, dato che Rete Civica conta solo su due
rappresentanti eletti in questo Consiglio. Alle domande "quanti
sono, chi sono e quali competenze hanno" io penso che debba
rispondere Rete Civica, per rispetto, poiché ha indicato lei stessa
questi referenti. D'altronde non mi sembra una cosa così strana,
perché ogni gruppo politico, in tutte le legislature, ha i suoi
referenti esperti specifici in alcuni argomenti; esperti con cui ci
confrontiamo, che a volte addirittura vengono da fuori Valle, ma di
questi non è mai stata ufficializzata o istituzionalizzata nessuna
posizione.
Posso dire che nessuna persona che non abbia titolo ha accesso
agli uffici o agli atti dell'Amministrazione regionale, né
partecipa a tavoli tecnici o alle riunioni della maggioranza. Il
Governo regionale lavora come sempre in autonomia e libertà,
portando avanti il programma condiviso anche con Rete
Civica-Alliance Citoyenne, dialogando con tutti i soggetti
interessati e con i referenti esperti che si presentano per avere
dei confronti, delle delucidazioni, soprattutto adesso anche con
quelli di Rete Civica-Alliance Citoyenne, per cui esiste
chiaramente un'interlocuzione in questo momento privilegiata. È un
accordo politico, come ho già detto e, come tale, ha i suoi tempi e
le sue modalità.
Dalle ore 11:45 assume la presidenza il Vicepresidente
Distort.
Distort (Presidente) -
La parola al Consigliere Manfrin
per la replica.
Manfrin (LEGA VDA)
- La sua risposta, Presidente - mi
scusi se glielo dico - è imbarazzante. Lei davvero non ci vuole
dire chi sono i referenti di Rete Civica e li dica Rete Civica se
vuole? Noi dobbiamo interrogare il Governo e non i singoli
Consiglieri! Noi chiediamo a lei cortesemente di rispondere, visto
che in queste strutture a decidere del futuro della Valle d'Aosta
sono chiamati, da una parte, l'organo tecnico che passa tramite
concorso e quindi ha un suo percorso e lo conosciamo perché è una
figura pubblica e, dall'altra parte, l'organo politico. Ora, noi
tutti all'interno di quest'Aula siamo degli eletti, i cittadini
hanno scelto che noi ricoprissimo questo incarico. Ci sono però
persone che non sono state scelte da nessuno e che oggi decidono
del futuro di questa Regione. Buona creanza vorrebbe che perlomeno
la popolazione valdostana sapesse chi è che sta decidendo al posto
suo, per lui, qual è il suo futuro. Che lei si trinceri dietro un
"ma vabbè, lo dirà l'altro partito se vuole, se lo ritiene
opportuno" è francamente imbarazzante! È imbarazzante soprattutto
perché lei ci dice: "Ebbè, ma è normale, Rete Civica ha solo due
Consiglieri quindi mica si può occupare di tutto".
Presidente, lei quindi mi sta dicendo che ha vari referenti di
PNV inseriti all'interno delle strutture? Perché lei ci ha detto
che con tutti coloro che si presentano voi vi confrontate. Mi
scopre un mondo che noi non sappiamo! È pieno di referenti politici
di qualsiasi partito di maggioranza che si presenta e condivide con
lei le linee programmatiche e quello che volete fare per la Valle
d'Aosta. Questo è un mondo straordinario che non sapevamo!
Immaginavamo che ci fossero chiaramente delle "eminenze grigie" che
sostengono questa maggioranza, ma che ce ne fossero così tante...
non è che ci fosse ancora chiaro. Adesso capiamo ancora di più che
effettivamente tanta di questa politica... noi siamo qua a
discutere, ma in realtà poi tutte le discussioni vengono fatte da
un'altra parte, non si sa con chi, non si sa quando, non si sa
come, non si sa perché.
Io le chiedo allora cortesemente, visto che è stato detto da
Rete Civica, è stato dichiarato che
conditio sine qua non
per la partecipazione a questo Governo era appunto la presenza di
suoi referenti che controllassero e verificassero l'applicazione e
la realizzazione di questo programma - e già un appuntamento,
quello di agosto, l'avete bucato completamente, uno di questi del
vostro programma omnicomprensivo di tutto lo scibile umano -, di
sapere perlomeno effettivamente quali competenze hanno le persone
che si stanno occupando della realizzazione del programma; sarebbe
lecito, perché lei, come così come io e tutti i nostri colleghi, ha
una legittimazione popolare nell'essere qui e nel rappresentare i
cittadini, mentre invece questi simpatici referenti non hanno fatto
né un concorso, né sono stati legittimati, ma almeno avranno delle
competenze. Sarebbe quindi normale almeno esplicitare quali siano
le competenze delle persone che si occupano del futuro della Valle
d'Aosta, dato che alcune di queste "eminenze grigie" peraltro
siedono anche tra il pubblico e ci osservano dall'alto, ovviamente
in maniera silenziosa ed introspettiva.
La ringrazio per non aver fatto chiarezza per l'ennesima volta
su chi effettivamente dirige questa maggioranza. Ovviamente non ci
fermiamo qua e cercheremo nuovamente di approfondire questo tema.
Il fatto che lei scappi è indicativo: questa formula non può
funzionare.
Presidente -
Ha chiesto la parola il collega Gerandin.
Per cosa?
Gerandin (MOUV')
- Sulla replica.
Presidente -
Chiedo scusa. Sì, è per l'esplicitazione del
punto abbinato. Chiedo scusa e ringrazio per il chiarimento. Prego,
collega Gerandin.
Gerandin (MOUV')
- Presidente Fosson, mi dispiace che lei
non abbia risposto ai nostri quesiti. Erano quesiti chiaramente
provocatori. Ma vede, Presidente, penso che all'atto
dell'insediamento di questo Governo lei abbia... anzi, leggo le sue
parole, ha detto che c'era voluto uno sforzo di innovazione
rispetto ai riti del passato, attraverso l'assunzione di impegni
reciproci di collaborazione mirata e su quel programma di Governo
annunciava anche che "
sarà istituito un tavolo di confronto al
quale siederanno gli Assessori regionali e i referenti di
settore
- poi il giornalista tra parentesi ha scritto "leggi
tutor" -
individuati da Rete Civica
". Lei disse Presidente:
"
non chiamatela Giunta ombra
", e penso correttamente, perché
noi nella storia abbiamo vissuto quelle che sono state le Giunte
ombra, ma i governi ombra erano prerogativa delle minoranze. Un
governo che nasce sotto tutela o comunque con la necessità di avere
la benedizione sulle scelte di governo da parte di soggetti
esterni...
Come ha detto il collega Manfrin, tra le altre cose non sono
stati neanche legittimati da un voto popolare, perché io dico che è
anche molto comodo: detto le linee, detto quelle che sono le
prerogative di governo, dico agli Assessori quello che devono fare
nel bene e nel male e, soprattutto, lo faccio dall'alto mettendo
sotto tutela l'azione politica della Giunta regionale, con una
sorta di "direttive eterodirette"... Noi in Valle non abbiamo la
piattaforma Rousseau, ma abbiamo la "piattaforma Riccarand".
Potremmo chiamarla tranquillamente piattaforma Riccarand, dove il
guru
green
praticamente in salsa valdostana impone scienza
senza avere neanche la necessità di presentarsi agli elettori
valdostani, salvo poi - l'ho guardato con interesse - dare delle
scadenze dicendo che o si accetta quello che la piattaforma
Riccarand impone oppure...
Una notizia l'abbiamo avuta, Presidente: Rete Civica fa parte
della maggioranza, perché ti dice: "riforma elettorale o addio
maggioranza", per cui non ci sono più dubbi su quella posizione
ambigua riferita al fatto di essere o meno maggioranza. Ma non
solo, il direttore, quello che vi dirige con i mezzi di stampa,
dice anche che il sistema elettorale attuale non rispetta la
volontà degli elettori. Immaginiamoci qual è la volontà degli
elettori dove un soggetto esterno, che ha già brillato negli
anni... penso che tutti gli Amministratori locali si ricorderanno
ancora l'adeguamento dei piani regolatori al PTP, penso che nella
storia valdostana chi ha fatto amministrazione se lo ricorderà
tutta la vita... sicuramente questo Governo deve rispettare non la
volontà degli elettori che vi hanno votati, ma la volontà di
qualcuno che non si è neanche presentato! Questa è la grande novità
del panorama politico valdostano!
Dico in tutta sincerità che ho anche stima... magari non per
tutti, ma sicuramente per una parte di questo Governo e mi suona
davvero male che qualcuno debba alzarsi al mattino, guardare la
mail
per capire chi deve ricevere e cosa deve fare nella
prossima azione di Governo. Mi dispiace, torno a dirlo, era
volutamente provocatoria... Non è che deve accettare, ma è la
triste realtà, però.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK