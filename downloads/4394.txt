Consiglio Regionale della Valle d'Aosta - Oggetto del Consiglio n. 69 del 11 febbraio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 69 del 11 febbraio 1982 - Resoconto
OGGETTO N. 69/VII - INIZIATIVE PER ACCELERARE LE
COMUNICAZIONI INTERNAZIONALI PER IL SERVIZIO POSTALE, TELEGRAFICO E
TELEFONICO - (Interpellanza).
PRESIDENTE
:
Do lettura del testo
dell'interpellanza del Consigliere Berti.
Considerato che l'apertura al traffico dei trafori alpini del
Monte Bianco e del Gran San Bernardo avrebbero dovuto abbreviare le
distanze, passando per la Valle d'Aosta, tra l'Italia ed il nord
dell'Europa, non solo per il traffico commerciale e turistico, ma
anche per quei servizi internazionali d'interesse pubblico;
Rilevato che alla distanza di quasi diciotto anni dall'entrata
in servizio delle due grandi vie di comunicazioni internazionale
nulla è stato fatto per rendere più veloce il servizio postale,
telegrafico e telefonico con le Regioni confinanti;
Visto che attualmente ogni tipo di servizio postale diretto o
proveniente dalle Regioni vicine segue gli ormai superati canali
tradizionali - e cioè la via Modane per la Francia e Milano per la
Svizzera - impedendo persino di far giungere in giornata ad Aosta
la stampa quotidiana d'oltre Alpe, mentre le comunicazioni
internazionali - i cui cavi passano per i trafori - debbono essere
richieste a Torino componendo il "15";
Osservato che non pochi operatori economici, per abbreviare i
tempi, provvedono spesso ad inviare corrieri a Chamonix o Martigny
per spedizioni postali;
INTERPELLA
il Presidente della Giunta e l'Assessore competente per sapere
se non ritengono opportuno intervenire in sede ministeriale onde
ottenere il servizio doganale all'Ufficio Postale di Aosta e
l'istituzione ad Aosta da parte del servizio telefonico di Stato di
un centro di smistamento delle chiama-te internazionali.
PRESIDENTE
:
Il Consigliere Berti intende
illustrare l'interpellanza? Ne ha facoltà.
BERTI
- (Art. e Comm.):
Come ho specificato
nell'interpellanza desidero conoscere cosa intenderebbe fare la
Giunta o il Presidente della Giunta per questo problema impellente
che già da anni si ripercuote soprattutto nella nostra Regione a
causa del traffico, in continuo aumento, sia stradale che
telefonico e postale.
Vorrei sapere se è possibile attuare un ufficio smistamento
telefonico, anzichè comporre il "15" passando per Torino, e
soprattutto se si può avere un incontro con il Ministero competente
per evitare tutte le lungaggini inerenti.
E' importante anche la questione della transibilità per evitare
che la corrispondenza passi per Modane e per Milano per andare in
Svizzera, creando ulteriori ritardi a tutti i piccoli operatori
economici della nostra Regione. Si dovrebbe istituire un servizio
celere diretto, dato che abbiamo i trafori ormai da 15 anni,
arrivando appunto a qualcosa di più concreto per accelerare tutte
queste comunicazioni
PRESIDENTE
:
Risponde il Presidente della Giunta;
ne ha facoltà.
ANDRIONE
- (U.V.):
Per quanto riguarda i telefoni
da quasi due anni è entrata in funzione la teleselezione, per cui
non si passa più attraverso centrali di smistamento, ma per la
Francia basta fare il prefisso 0033 e lo 0041 per la Svizzera.
Invece per le poste finora la Regione, pur avendo insistito
molto, non ha avuto soddisfazione affinché vengano spostati quelli
che si chiamano i "bureaux du tri" che sono Lione e Torino, e avere
quindi un ufficio smistamento in Alta Savoia.
Per adesso questo non è avvenuto ed effettivamente il
Consigliere Berti ha ragione, le Poste funzionano male; però non è
solo ad Aosta che si usano i corrieri per Martigny; a Milano si
usano i corrieri all'interno stesso della città, vista
l'affidabilità delle Poste italiane.
Quindi, riassumendo: il servizio telefonico migliora e
migliorerà ancora, perché sarà sempre più ampliata la rete di
teleselezione; il servizio postale invece non migliora e la sola
cosa che vorremmo ottenere è l'ufficio smistamento in Alta Savoia e
ad Aosta.
Per ora questo non è avvenuto, ma quando ciò sarà possibile
avremo, attraverso le messaggerie, la stampa quotidiana che arriva
o che parte in maniera molto più rapida, invece di fare il giro da
Bardonecchia, Torino e risalire.
PRESIDENTE
:
La parola al Consigliere Berti per la
replica; ne ha facoltà.
BERTI
- (Art. e Comm.)
: Mi ritengo soddisfatto
della risposta del Presidente della Giunta per quanto riguarda il
servizio telefonico.
Direi un po' meno per quello postale, in quanto, purtroppo, pur
riconoscendo questi handicaps nei servizi con la Francia e la
Svizzera, io penso che con un po' di buona volontà ci si potrebbe
interessare per vedere di fare lo smistamento ad Annecy ed
Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK