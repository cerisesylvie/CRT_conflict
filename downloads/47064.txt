Consiglio Regionale della Valle d'Aosta - Oggetto del Consiglio n. 3395 del 7 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3395 del 7 marzo 2024 - Resoconto
OGGETTO N. 3395/XVI - Interpellanza: "Soluzioni per garantire
una differente organizzazione per il reperimento di farmaci
necessari per ogni tipo di esame medico".
Bertin (Presidente) -
Punto n. 38 all'ordine del giorno.
Consigliere Brunod ne ha facoltà.
Brunod (RV) -
Prendendo atto che nel mese di gennaio 2024
è stata prescritta a un paziente una visita PET/CT DOPA con
contrasto da effettuarsi nel più breve tempo possibile (72 ore
circa) e tenuto conto che l'istanza è successiva ormai di parecchie
settimane alla data della prescrizione della visita e che il
paziente non ha ancora potuto effettuare tale visita per la
mancanza del medicinale di contrasto necessario -ovviamente sto
leggendo le premesse che sono state scritte alla data di
presentazione di quest'iniziativa, il 23 febbraio; posso
aggiornarla che da pochi giorni finalmente questa visita si è
potuta svolgere, quindi sono passati più di due mesi dalla
prescrizione della visita.
Si interpella l'Assessore competente se sia a conoscenza delle
criticità illustrate nelle premesse e se vi sia l'intenzione
d'impegnarsi affinché vengano definitivamente risolte nel più breve
tempo possibile e se vi sia l'intenzione e la possibilità, come
azienda, di organizzarsi con modalità differenti per quanto
riguarda il reperimento dei materiali e/o dei farmaci necessari
allo svolgimento dell'attività, affinché vi sia sempre
un'alternativa da attuare in caso d'imprevisti come quello citato
nelle premesse.
Presidente -
Risponde l'assessore Marzi.
Marzi (SA) -
Caro collega Brunod, io spero che come ha
letto con precisione il richiamo all'Assessore in termini
organizzativi, con la sua consueta attenzione in termini di
ascolto, ascolti bene quanto le sto per rappresentare in termini
organizzativi e di complessità.
La produzione del radiofarmaco di cui trattasi avviene
attraverso un processo radiochimico di produzione che, per la sua
complessità, non è possibile svolgere in Valle.
In Italia è prodotto da una sola industria farmaceutica che ha
sede a Roma, Monza, Venafro e prossimamente a Udine; Venafro vuol
dire Isernia, quindi in Molise, Sannio.
In un qualunque radiofarmaco, le sostanze radioattive decadono
rapidamente nel tempo, pertanto la loro distribuzione non può
avvenire in un raggio superiore a 400 km, pertanto il nostro
approvvigionamento può avvenire soltanto presso il più vicino
fornitore, cioè quello di Monza.
Questo tipo di distribuzione risente inoltre di una
calendarizzazione ferrea, stabilita univocamente dal produttore,
condizionata dai controlli di qualità necessari al suo rilascio al
paziente.
Accade quindi che, a volte, i controlli di qualità non vengano
superati e pertanto il lotto non venga rilasciato a tutela del
paziente che non può essere sottoposto alla somministrazione di un
farmaco che presenta qualità non ottimali dal punto di vista
farmaceutico.
Inoltre, quando una produzione fallisce, non è possibile
iniziare immediatamente la produzione successiva, sia per
tempistiche dovute alla radioprotezione che al necessario
raffreddamento del ciclotrone, quindi il macchinario
utilizzato.
Si tratta quindi di matematica altamente complessa, soggetta a
precise regole normative e tecniche, sottoposta quindi al controllo
diretto dell'AIFA, cioè l'Agenzia Italiana del Farmaco, l'autorità
nazionale che disciplina e regola puntualmente ogni attività del
settore farmaceutico.
Una mancata fornitura non è quindi risolvibile individuando
fonti alternative di approvvigionamento attraverso semplici
ricerche di mercato, come segnalato dalla sua iniziativa, infatti
nei radiofarmaci la normativa, oltre a essere soggetta a precise
regole farmaceutiche in tema di contratti pubblici, impone di
aderire a soggetti aggregatori.
Infatti, a norma del codice dei contratti, l'Azienda USL ha
aderito alla gara indetta dalla Regione Liguria che ha determinato
l'aggiudicazione del radiofarmaco all'unico produttore di
Monza.
Per il caso che attiene ai tre pazienti in lista per
l'esecuzione dell'esame, l'Azienda USL ha effettivamente dovuto
rinviare più di una volta l'esecuzione dell'esame a causa del
differimento della consegna, dovuto alla mancata idoneità della
produzione del radiofarmaco.
L'Azienda USL ha riferito di aver avvisato i pazienti come di
volta in volta consentito dai tempi di disdetta della consegna del
farmaco a fronte di tali evenienze, e cioè quelle rappresentate
poc'anzi a tutela dei pazienti stessi.
L'Azienda ha quindi rappresentato il proprio disappunto
all'azienda fornitrice, chiedendo spiegazioni in merito e di porre
in atto misure atte al non ripetersi del disagio arrecato.
La struttura complessa di medicina nucleare dell'Azienda USL è
l'unico centro di riferimento per la popolazione valdostana e si
annovera tra quelli maggiormente performanti anche grazie ad alcune
metodiche che non sono eseguite in altre medicine nucleari del Nord
Italia.
Il Centro, nel quale operano professionisti di elevata e
qualificata competenza, accoglie quindi anche molti pazienti
provenienti dalle altre regioni italiane, con ritorni molto
positivi in termini di mobilità attiva.
Molti pazienti si rivolgono, pertanto, alla nostra struttura per
esami di alta specializzazione, tra i quali proprio l'esame a cui
l'interpellanza fa riferimento, cioè la PET con contrasto, che
richiede appunto l'utilizzo di un particolare tipo di radiofarmaco,
il 18F DOPA.
Data la sua importanza, il nuovo atto aziendale ha qualificato
come struttura complessa il centro di Medicina nucleare
dell'Azienda, il quale è chiamato a una forte collaborazione con le
altre strutture aziendali, in un'ottica della presa in carico
multidisciplinare del paziente.
Il personale medico e tecnico dell'équipe di medicina nucleare
dell'Azienda USL è inoltre attivamente impegnato in diverse società
scientifiche nazionali e internazionali, specificatamente per i
radiofarmaci ed è in essere una proficua collaborazione con il
gruppo interdisciplinare "Chimica dei radiofarmaci", punto di
riferimento nazionale per il settore.
Dato il rilievo delle attività svolte dalla struttura complessa,
vi sono quindi importanti prospettive di ulteriori sviluppi futuri
delle proprie funzioni.
Credo che questo farà felice anche lei.
Presidente -
Replica il consigliere Brunod.
Brunod (RV) -
L'Assessore, con i suoi soliti toni,
affronta questi argomenti molto delicati in modo un po' troppo
ironico, perché comunque stiamo parlando come sempre di argomenti
molto delicati e molto sensibili.
Io credo che dopo questa vicenda, quando lei mi ha risposto e mi
ha detto che molti pazienti si recano proprio per questo esame...
credo che potrebbe esserci un altro risvolto negativo proprio per
come è andata a finire questa situazione, che io ho ben
rappresentato attraverso quest'iniziativa.
Ovviamente lei ha più strumenti rispetto a noi nel preparare le
risposte, quindi ha cinque marce in più di noi ad affrontare questo
tema, però il discorso che ha fatto riguardo ai 400 km di distanza,
è una cosa che non sta così in piedi, perché comunque probabilmente
- come lei ha detto - è più una questione di tempistiche che non di
chilometri, perché sappiamo che i chilometri se li affronta con un
treno e ci vuole un certo tempo, se li affronta con altri mezzi, ci
vuole un altro tempo. Se va a piedi, ci mette un altro tempo
ancora.
È giusto quindi ripercorrere un po' i passaggi di questa
tempistica, perché un po' tutti sappiano che per una visita di
questo genere, con certe tempistiche, arrivare a più di due mesi di
distanza non è proprio una cosa così normale.
Noi abbiamo portato quest'iniziativa in modo costruttivo perché
non succeda mai più una cosa del genere e che si cerchino,
ovviamente compatibilmente con le possibilità... ma, essendo una
problematica di così grande importanza, ci fa molto strano che ci
sia solamente un produttore e che, in caso di questi imprevisti,
non ci sia un piano B come solitamente si deve fare in tutti i
campi.
Abbiamo detto che a inizio gennaio era stata prescritta un
esame, fissato per il 22 di gennaio. Al 19 di gennaio gli uffici
avvisavano telefonicamente il paziente che sarebbe stato rinviato
in quanto non era arrivato il medicinale di contrasto per fare la
visita.
Fissata una seconda data, il 29 gennaio, nella settimana stessa
del 29 nuovamente gli uffici hanno avvisato telefonicamente che il
materiale di contrasto non era ancora arrivato.
Passiamo a un terzo tentativo, il 5 di febbraio, il paziente in
data 5 febbraio si reca presso l'Ospedale per l'effettuazione
dell'esame. Dopo aver fatto anche l'accettazione, gli è stato
comunicato che purtroppo il medicinale di contrasto non sarebbe
ancora arrivato e che tale disagio derivava dal fatto che chi
doveva consegnare i medicinali non avrebbe avvertito in tempo che
non sarebbe arrivato.
In questo caso il paziente si è pure recato all'Ospedale, pagato
il ticket e non ha potuto effettuare l'esame, quindi anche il
disagio di aver coinvolto altro personale per farsi accompagnare
all'Ospedale, perché ovviamente non è che tutti siano ad Aosta,
abitino ad Aosta e quindi possano essere autonomi per recarsi in
Ospedale.
Si va avanti, si procede con una quarta data, il 19 di febbraio,
però il 16 febbraio gli uffici nuovamente avvisano il paziente che
la ditta che produce il medicinale di contrasto non consegna il
prodotto perché il macchinario per la sua produzione è guasto.
Arriviamo quindi al 5 marzo e fortunatamente, come ho detto
prima nelle premesse, pochi giorni fa finalmente l'esame è andato a
buon fine.
Ovviamente non è così semplice, però sappiamo che un discorso
come sulla sanità, su una materia così delicata, su un esame così
complesso... arrivare da un esame che si richiede entro le 72 ore,
perché stiamo parlando di argomenti molto delicati e urgenti, e
oltrepassare i due mesi di tempo... credo che non ci sia nessun
commento da fare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK