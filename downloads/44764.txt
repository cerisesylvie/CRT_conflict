Consiglio Regionale della Valle d'Aosta - Oggetto del Consiglio n. 1691 del 13 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1691 del 13 luglio 2022 - Resoconto
OGGETTO N. 1691/XVI - Rinvio della decisione in ordine
all'approvazione dell'effettuazione del referendum consultivo di
iniziativa popolare sulla proposta di legge regionale n. 58/XVI,
recante "Modificazioni alla legge regionale 12 gennaio 1993, n. 3
(Norme per l'elezione del Consiglio regionale della Valle d'Aosta).
Abrogazione della legge regionale 7 agosto 2007, n. 21".
Bertin (Presidente) -
Punto n. 4 all'ordine del giorno.
Si è prenotato il Consigliere Marguerettaz, ne ha facoltà.
Marguerettaz (UV) -
Non per un intervento, ma per
proporre una questione pregiudiziale, ai sensi dell'articolo 61 del
regolamento.
Questa questione pregiudiziale, ovviamente, non vuole
assolutamente mettere in discussione l'istituto referendario - a
cui credo profondamente, come il gruppo dell'Union Valdôtaine e
come tutta la maggioranza - che è un momento molto elevato di
democrazia, dove si chiede la partecipazione della popolazione.
Non ho nessuna remora nel dire che se questo fosse il quesito
referendario, questo quesito dovrebbe essere dichiarato
inammissibile, inammissibile perché i principi della Costituzione
in merito al referendum indicano che il quesito debba essere
formulato in termini semplici e chiari, con riferimento a problemi
affini e ben individuati, prevedendo, in caso contrario, la
reiezione.
Qualsiasi persona di buon senso, leggendo il quesito
referendario, si accorge che stiamo chiedendo d'intervenire su una
pluralità di leggi, dando delle indicazioni alla popolazione e
all'elettorato assolutamente fuorvianti, perché noi andiamo a
chiedere: "Sei d'accordo o non sei d'accordo sull'elezione diretta
del Presidente della Regione?", e questo sarebbe un quesito chiaro,
ma all'interno del quesito si dice: "Ma siete d'accordo su due
preferenze? Siete d'accordo nell'avere sei Assessori, siete
d'accordo nell'abbassare il quorum?". Voi capite benissimo che un
quesito di questo genere è inammissibile.
Allora proprio per rispetto di coloro che hanno proposto il
quesito referendario, attenzione, faccio una piccola disquisizione:
questa è la seconda scelta, nel senso che il quesito referendario
in realtà era un quesito referendario propositivo, perché si
proponeva una legge. Oggi già solo su questo argomento abbiamo in
Consiglio almeno due leggi e la maggioranza e altri gruppi hanno
detto che avrebbero presentato altre leggi.
Allora immaginiamo, a fronte di ogni legge, di mettere in piedi
un referendum consultivo... però capite bene che se vogliamo
rispettare - e non sono d'accordo con le tremila persone - ma se
vogliamo rispettare la loro volontà, dobbiamo ritornare in
Commissione - ed ecco qual è il ragionamento e il motivo
dell'l'invocazione della questione pregiudiziale - dobbiamo
ritornare in I Commissione e fare un approfondimento sul fatto che
questo referendum possa o non possa essere ammesso?
E, in subordine, è possibile che questo referendum, anziché un
quesito solo, abbia più quesiti? Per ipotesi: io sono d'accordo per
l'elezione diretta, ma non sono d'accordo nell'avere due
preferenze, ne voglio tre, ne voglio quattro, ovviamente
rispettando la parità di genere; oppure: io non sono d'accordo
nell'abbassare il quorum perché io ritengo che questo frazionamento
eccessivo del quadro politico non produca nulla di buono, quindi
abbassare al 4% - quindi, in teoria, avere dei gruppi rappresentati
da un Consigliere all'interno del Consiglio regionale - non sia
produttivo.
Allora capite che vi è una pluralità di argomenti e di materie
e, se voi andate a vedere, anche i saggi che si sono dichiarati
incompetenti - ma do anche loro ragione - nella loro valutazione
mettono in evidenza che la legge sul referendum andrebbe
migliorata, vi sono una serie di antinomie, vengono dichiarate,
dopodiché si dice che la dicotomia tra referendum propositivo e
consultivo crea dei problemi.
Allora io immagino - è quello che metto a fattor comune
all'interno di quest'aula - che è un'analisi corretta da fare in I
Commissione, magari con l'ausilio di qualche professionista, di
qualche costituzionalista che ci dia una mano, in modo tale da
poter deliberare.
Stiamo parlando di un referendum che, se facciamo questo
passaggio, andrà proposto nella sessione, chiamiamola primaverile,
del 2023. Abbiamo tutto il tempo di prepararci proprio perché molte
volte si evoca la Svizzera, essendo che vivo vicino alla Svizzera,
in Svizzera c'è un rispetto profondo del referendum.
Il referendum è uno strumento per conoscere l'orientamento della
popolazione; molte volte viene proposto da chi governa e a volte
chi governa ha una posizione e l'esito referendario è un altro.
Ma in Svizzera non troverete mai nessuno che chiede le
dimissioni del Governo in virtù del risultato di un referendum.
In Italia e in Valle d'Aosta - e noi abbiamo un campione del
mondo di referendum, che ha vinto diversi campionati - il
referendum è uno strumento di battaglia politica, la chiamata alle
armi di persone contro il referendum, non è uno strumento per
legittimamente avere un parere. Allora tutto legittimo, tutto
chiaro.
Io a questo punto chiedo al Presidente - anche ai sensi
dell'articolo 60, richiamato dall'articolo 61 del regolamento - di
chiedere al Consiglio di avere un Consigliere che si esprime a
favore e un Consigliere che si esprime contro.
Su queste due posizioni chiedo all'Aula di esprimersi sulla
questione pregiudiziale sospensiva.
Bertin (Presidente) -
È stata proposta una questione
pregiudiziale per il rinvio in Commissione per approfondimento
dell'oggetto all'ordine del giorno e, come da regolamento, è stato
richiesto un intervento a favore della proposta di rinvio in
Commissione e sospensione dell'atto e un intervento contrario.
Consigliere Baccega, contrario.
Baccega (FI) -
Non sulla pregiudiziale proposta dal
consigliere Marguerettaz, bensì per chiedere una sospensione dei
lavori per un approfondimento rispetto a quanto è stato testé detto
dal collega Marguerettaz. Ci confronteremo con i colleghi di PCP
con i quali avevamo condiviso una mozione, che poi non è stata
accolta dal Consiglio regionale, dai suoi uffici; volevamo anche
sottolineare che dopo tutti questi rinvii, dopo i rimandi alle
Commissioni, dopo il diniego dell'intervento da parte del Comitato
dei saggi, quindi dopo aver respinto quella mozione che dava con
chiarezza la richiesta di referendum, solo quello, che è quello sul
quale il Comitato si era formato, abbiamo salutato con piacere
l'iscrizione in Consiglio regionale oggi di questo punto all'ordine
del giorno, ma sulla base di quello che ha detto il collega
Marguerettaz, preferiremmo confrontarci con le colleghe del PCP per
un ulteriore approfondimento.
Presidente -
Il Consiglio regionale è sospeso
brevemente.
La seduta è sospesa dalle ore 09:27 alle ore 09:49.
Bertin (Presidente) -
Riprendiamo i lavori dopo la
sospensione. Si è prenotato il consigliere Baccega, ne ha
facoltà.
Baccega (FI) -
Per informare il Consiglio rispetto al
confronto che c'è stato con le colleghe di PCP, che hanno
presentato questo progetto di legge, a cui è seguito il progetto di
legge presentato poi - come diceva il collega Marguerettaz - da
Forza Italia.
Hanno un unicum questi due progetti di legge, evidentemente due
forze politiche distanti una dall'altra, che probabilmente in un
Consiglio regionale non troveranno mai la sinergia per poter
governare, però su quest'argomento - sull'elezione del Presidente
della Giunta, sulla maggioranza che lo sosterrà e sul programma di
governo - hanno trovato una sintesi che poi si è sviluppata nel
CRE.
Quello che ci sembra corretto da parte nostra è chiedere al
Consiglio - forse ai capigruppo, comunque all'intero Consiglio - di
iniziare un dibattito e poi entrare nel merito della pregiudiziale,
perché secondo noi questo potrebbe essere il momento chiave, visto
che è stato iscritto al Consiglio regionale.
Evidentemente sarà poi la collega Minelli a esprimersi sulla
pregiudiziale, qualora non venga accolto il percorso d'iniziare un
dibattito su questo tema, perché il tema - come dice la campagna di
comunicazione che il Comitato aveva messo in campo, che è questa -
è esclusivamente su un sistema che consenta agli elettori di
scegliere una maggioranza, un programma e un Presidente che durino
cinque anni. É quello, grazie.
Presidente -
Ovviamente la questione sospensiva e
pregiudiziale di fatto non consente di affrontare la questione, a
meno che non ci sia l'unanimità del Consiglio, ma non è il caso da
quanto è stato comunicato.
Passiamo pertanto agli interventi a favore e contrari alla
questione.
Prima a favore? È stata posta la questione su un intervento a
favore e uno contrario. Consigliere Sammaritani per l'intervento a
favore.
Sammaritani (LEGA VDA) -
Sì, il mio intervento è a favore
della pregiudiziale.
Mi preme innanzitutto fare una premessa, al fine di evitare
strumentalizzazioni da parte di forze politiche e/o letture
distorte di questo nostro intervento.
Il gruppo Lega Valle d'Aosta non è contrario alle forme di
partecipazione popolare diretta, anzi, credo che sia addirittura
superfluo sottolinearlo, visto che solo qualche settimana fa
eravamo fortemente impegnati in una campagna referendaria - quella
dei referendum sulla giustizia - quindi assolutamente a favore
della possibilità da parte della popolazione di esprimere il
proprio consenso, a volte la propria idea su determinati temi.
Fatta questa premessa, veniamo alla questione del referendum
consultivo richiesto con forza da compagini politiche di
schieramenti, come ha detto anche il collega Baccega, piuttosto
lontani fra loro. Perché siamo contro la trattazione di
quest'argomento oggi, e sottolineo oggi, perché è importante questo
tema, voglio sottolineare quest'aspetto; perché siamo contro alla
decisione di demandare alla popolazione valdostana - ripeto: oggi -
di pronunciarsi a favore o contro la proposta di legge 58/2022, per
molte ragioni, alcune molto tecniche, se avremo tempo magari le
accennerò brevemente, e altre meno tecniche, di puro buon senso, di
buona amministrazione.
Ricordiamolo innanzitutto, è la prima volta che si vuole
ricorrere al referendum consultivo, e c'è qualcuno, anche
all'interno di quest'aula, che la prende - a mio avviso - un po'
alla leggera.
Chiediamo il parere della popolazione, ma non è esattamente così
semplice, anche perché l'articolo 46 della legge 19/2003 sui
referendum regionali fa rinvio al capo II della stessa legge:
l'articolo 45 della legge sul referendum è quello che stabilisce la
possibilità di fare un referendum consultivo, l'articolo 46 è
quello che fa rinvio al capo II di quella stessa legge, che parla
invece del referendum abrogativo. Già qui ci sono poi un po' di
problemi, ma sono di natura più tecnica e forse è meglio sorvolare
per il momento.
Vi sono ragioni di buon senso, di immediata comprensione, che
abbiamo già esposto in sede di I Commissione che ricordiamolo, è
importante dirlo, sta lavorando sul tema dell'ammissibilità di
questo referendum consultivo, e già qui ci sarebbe da osservare che
scavalcare la Commissione competente non pare atteggiamento molto
razionale.
In primo luogo, come si può procedere a un referendum consultivo
per conoscere il parere della popolazione su una complessa e
articolata legge elettorale che non introduce, come
surrettiziamente si vorrebbe far credere a chi sta fuori da qui,
solo e soltanto il principio dell'elezione diretta del Presidente
della Regione? Questa proposta di legge prevede addirittura - come
risulta dalla stessa relazione alla legge e anche dal quesito
referendario che ne consegue, formulato dagli uffici e oggi
all'ordine del giorno - ben undici principi, quantomeno undici, se
non forse anche di più, ma comunque questo è quello che la stessa
legge ci dice nella sua relazione.
Quindi, per chiarire, parla dell'elezione diretta del Presidente
- fra i principi - e della maggioranza a lui collegata, del premio
di maggioranza, della soglia di sbarramento al 4%, dell'eventuale
ballottaggio, del numero massimo di Assessorati, della presenza di
entrambi i generi in Giunta, della doppia preferenza di genere,
della riduzione del numero di firme per presentare una lista, dello
spoglio centralizzato delle schede, dell'elettorato passivo esteso
ai diciottenni e delle disposizioni in materia di forma di governo
che, peraltro, come già la Commissione referendaria ha avuto modo
di dire, è una questione un poco complessa perché mette insieme due
questioni del tutto diverse, la legge elettorale e quella della
forma di governo, che in realtà sarebbe bene tenere separate,
quindi già questa è una grossa criticità dal punto di vista
normativo.
In sostanza, si chiederebbe alla popolazione una sola risposta
per undici domande e questo non ha molto senso, perché che senso
avrebbe in ambito di un referendum consultivo? Quindi dovrebbe
chiedere un parere alla popolazione nel dire: "Questo è il
pacchetto, o lo prendi tutto o altrimenti non puoi rispondere".
Quindi dovrebbe rispondere soltanto chi è certo che su questi
undici principi è assolutamente d'accordo, e questo lo trovo molto
critico dal punto di vista anche giuridico.
In secondo luogo, che senso ha fare un referendum consultivo su
una materia così complicata come quella della legge elettorale, di
una tale complessità, quando già oggi, come è già stato detto,
esiste già un'altra proposta di legge sulla stessa identica materia
che però ha dei principi diversi, in buona parte diversi, perché,
giustamente, il collega Baccega ha detto: "Il principio faro è
l'elezione diretta del Presidente", però la loro legge è molto
diversa, non c'è il ballottaggio, per esempio, e ci sono dei
requisiti anche di queste undici questioni, di questi principi che
abbiamo elencato che sono ben diversi nella legge di Forza
Italia.
Allora cosa facciamo? Facciamo un referendum oggi subito,
indiciamo un referendum consultivo sulla legge 58 e poi, fra
qualche mese, ne facciamo anche un altro su quello di Forza Italia?
Non è assolutamente sensato. Anche il PD, per esempio, ha fatto non
un'organica proposta ma ha delineato vari principi in materia,
peraltro alquanto diversi da quelli sia di PCP che di Forza
Italia.
Il concetto è questo: il dibattito è appena stato aperto, stiamo
parlando adesso di materia elettorale, quindi che senso avrebbe
adesso, in questo momento, chiedere un parere consultivo alla
popolazione quando non ci sono ancora i termini di paragone. Cioè
la popolazione viene chiamata a pronunciarsi su una legge che è
stata depositata quando ce n'è già un'altra già depositata, quindi
questo è un dato assoluto e incontrovertibile, ma probabilmente ci
saranno altri punti di vista degli altri partiti che verranno nel
tempo.
Questo un buon amministratore non lo può fare, perché significa
buttare via i soldi dei cittadini, non si può chiedere un parere
per ogni legge che viene depositata nella stessa materia, perché
quando avremo questa risposta eventuale, se adesso dovessimo votare
per l'ammissione di questo referendum non avremmo una risposta
significativa dal punto di vista amministrativo o anche politico, è
evidente, perché sarebbe una risposta parziale.
In più, come dicevo prima, c'è la I Commissione al lavoro sul
tema. Si è deciso di sentire la Commissione sul referendum che si è
appena pronunciata sull'inammissibilità del referendum propositivo
in materia elettorale, con motivazioni articolate peraltro,
numerose, che hanno portato appunto a ritenere inammissibile il
referendum in questa materia.
La I Commissione allora, con un atteggiamento sensato e
razionale, ha ritenuto necessario approfondire. Non è che per caso
ci siano dubbi anche sull'ammissibilità del referendum
consultivo?
È una domanda non solo legittima ma, anzi, doverosa per un buon
politico e un buon amministratore; a leggere le motivazioni della
Commissione - che spero che tutti abbiate letto ed approfondito - e
mettendole in filigrana sia con le disposizioni della nostra legge
sui referendum e sia con le pronunce della Corte costituzionale dal
'78 ad oggi, in particolare quelle del 2002 e 2015, sorgono
fondatissimi dubbi sull'ammissibilità anche del referendum
consultivo in questa materia.
Come dicevo prima non ho il tempo per entrare nei dettagli
tecnici, però personalmente ho forti dubbi sull'ammissibilità anche
del referendum consultivo che, si badi, in forza della sentenza
della Corte Costituzionale 429/2000, che parlava di un referendum
consultivo della Regione Veneto, non è una pura e semplice
richiesta di parere della popolazione, come qualcuno qui crede o
vuol far credere: "Vediamo cosa ne pensa la popolazione"; non è
così, perché come dice testualmente quella sentenza, si parlava
appunto di una legge istitutiva di un referendum consultivo:
"L'intervento del popolo non è a schema libero, perché
l'espressione della sua volontà deve avvenire secondo forme
tipiche".
Allora le stesse considerazioni che sono state fatte dalla
Commissione del referendum sul discorso del referendum propositivo
valgono anche per il referendum consultivo, perché anche nel
referendum consultivo ci sono delle forme di consultazione che non
sono consentite, perché a volte ci sono delle modalità di
approvazione di certe leggi - che possono essere quella elettorale
a livello regionale, così come quelle di riforma costituzionale a
livello nazionale - che prevedono dei procedimenti tipici e che
prevedono al loro esito proprio una consultazione popolare, e il
nostro caso è questo, l'articolo 15 dello Statuto.
Quindi è evidente che, come dice la Commissione a proposito,
appunto, del propositivo, se noi facciamo una consultazione prima e
una dopo, che magari tra l'altro entrano anche in conflitto fra
loro, cosa abbiamo risolto? Anzi, abbiamo creato un grosso
problema, quindi questo è il problema della coerenza.
Sul piano tecnico ci sarebbero tante questioni da sviscerare,
perché c'è il discorso della ratio della norma, dell'articolo 45,
ci sono tante altre questioni, purtroppo devo stringere per i
tempi, mi spiace, però ho tanto l'impressione a questo punto che
questa manovra sia una manovra puramente politica, perché
affrettare i tempi in questo modo è decisamente inopportuno.
Io francamente - ma tutto il gruppo Lega e penso quindi molti
altri anche in questo consesso - non mi sento assolutamente di
votare un referendum consultivo con questi presupposti in questo
momento, perché temo che qualcuno domani ci potrebbe venire a
chiedere: "Come mai avete buttato via questi soldi?", sia privati
cittadini che organi deputati a fare questo.
Questo quesito è troppo complesso e non è opportuno affrontarlo
in questo modo con queste modalità alla luce dei fatti e
dell'esistenza di altre leggi già depositate.
Presidente -
Si è prenotata la consigliera Minelli.
Minelli (PCP) -
Per esprimere la nostra contrarietà alla
richiesta del collega Marguerettaz alla pregiudiziale che è stata
posta e per esplicitare alcune questioni.
È stato detto, in particolare, che il problema è rappresentato
dal quesito che, come ha indicato il collega e come poi ha anche
fatto riferimento il Consigliere Sammaritani, è un quesito
complesso, troppo lungo e che pone varie questioni.
Noi rileviamo che il quesito è stato predisposto dalla
Presidenza del Consiglio, non è un quesito che è stato predisposto
né da noi che abbiamo sostenuto e presentato per primi questa
proposta, né dal Comitato, che ha raccolto le firme per chiedere il
referendum consultivo.
Tra l'altro, se il problema è il quesito, esso è emendabile,
quindi questa è una questione che, se il problema è quello, il
Consiglio può affrontare e risolvere, perché così è.
Ci dispiace che non sia stata accettata la richiesta del collega
Baccega di fare la discussione ed eventualmente dopo scegliere se
andare nella direzione richiesta dal collega Marguerettaz perché,
anche dalle parole del collega Sammaritani, è chiaro che ci sarebbe
molto da dire, infatti non è stato nemmeno nei tempi perché
l'argomento evidentemente è importante.
Si dice che è necessario fare degli approfondimenti. La proposta
di legge è stata depositata il 26 di aprile e il 24 di maggio sono
state depositate le firme, sono state fatte sollecitazioni plurime
in questo periodo per chiedere appunto di prendere in
considerazione questa richiesta; oggi siamo al 13 di luglio e i
tempi per fare quegli approfondimenti che adesso vengono richiesti
da più parti c'erano, i tempi per fare gli approfondimenti
c'erano.
Correggo il consigliere Sammaritani, mi spiace perché essendo un
avvocato è anche un po' difficile per me intervenire in termini
giuridici, però lei dice: "Cosa facciamo tra un mese o due mesi?
Chiediamo un referendum consuntivo anche sulla proposta di legge 67
presentata dai colleghi Baccega e Marquis". No, non è possibile,
perché la legge 19/2003 è molto chiara, entro trenta giorni dal
deposito di una proposta di legge o di un atto amministrativo
devono essere, nel caso in cui sia un'iniziativa popolare, raccolte
le firme di un cinquantesimo di elettori.
Quindi la proposta di legge 67 presentata dai colleghi non può
più avere la richiesta da parte dell'iniziativa popolare di un
referendum consultivo, perché così è; tra l'altro noi abbiamo anche
dei dubbi sull'interpretazione che tutto si debba spostare per
questioni tecniche alla primavera perché, in base agli articoli che
ha citato il collega Sammaritani, l'interpretazione che diamo è che
i tempi per cui è stata depositata tutta la documentazione, il
giorno in cui è stato redatto il verbale di ammissibilità delle
firme, che è il 10 di giugno, sono quelli a cui fare riferimento
per l'indizione successiva del referendum. Ma, come ha detto il
collega, non entriamo in questioni tecniche perché ci sarebbe
bisogno di avere molto tempo.
Dicevo appunto che il tempo per approfondire c'era, è stato
detto che la I Commissione sta facendo un lavoro di analisi e
approfondimento ed è stato richiesto anche di poter sentire un
costituzionalista; ecco, non c'è nessun approfondimento
costituzionale da fare, perché la I Commissione, per quanto
riguarda il referendum consultivo, non ha questa competenza, non le
viene data dalla legge, non è esplicitato da nessuna parte.
La legge sulla modalità del referendum è chiara e non prevede
che ci sia questa necessità di avere pareri costituzionali, tant'è
vero che la Commissione dei saggi, dei cosiddetti saggi, in realtà
è la Commissione per i procedimenti referendari - "Saggi" l'abbiamo
tirato fuori così - si è espressa e ha dichiarato un'inopportunità
a esprimersi, non essendo il percorso del referendum consultivo di
sua competenza. Così è stato detto, ma, infatti, l'intenzione del
legislatore nella legge 19/2003 è stata quella di escludere un
ruolo della Commissione per i procedimenti referendari nel caso del
referendum consultivo, data appunto la sua natura consultiva e non
decisionale.
Ricordo anche che il referendum consultivo può essere richiesto
su un atto amministrativo, quindi se la Commissione per i
procedimenti referendari dovesse riunirsi per pronunciarsi su
qualsiasi argomento che è oggetto di un atto amministrativo, non ci
sarebbe mai la possibilità di avere in tempi congrui un referendum
consultivo.
Per fare un esempio, se noi chiedessimo di fare un referendum
consultivo sul PTA che è in discussione, e la possibilità c'è... è
un atto, quindi si potrebbe chiedere, se noi dovessimo pensare di
riunire anche la Commissione, rallenteremmo all'inverosimile i
lavori per l'approvazione di un atto, e questa è un'altra
questione.
Poi è stato evidenziato che ci sono due proposte di legge che
sono diverse e che non hanno la possibilità di essere analizzate
insieme, e sono tutte e due sulla questione elettorale.
Io credo che sia chiaro a tutti e sia stato esplicitato in tutti
i modi in questi mesi che la proposta di legge 58 - che ha
evidentemente molti elementi, noi abbiamo presentato una proposta
di legge articolata - ha in comune però con la proposta di legge 67
il nodo centrale della discussione, cioè la questione legata
all'elezione diretta del Presidente, della sua maggioranza e dei
programmi che devono essere vincolanti.
Questo è l'elemento centrale delle due proposte di legge ed è, e
non possiamo nasconderci dietro un dito, anche la questione su cui
tutti coloro che hanno aderito al Comitato per la riforma
elettorale hanno insistito, perché questo è il nucleo fondante.
Torno a dire che se il quesito è complesso, il quesito è
emendabile, noi non l'abbiamo proposto, abbiamo detto che andava
bene, evidentemente per noi che abbiamo sottoscritto la proposta di
legge 58 può funzionare, ma noi abbiamo presentato una proposta di
legge che è quella su cui ci sono elementi vari. Il nucleo, la
parte centrale è quella, e lo abbiamo detto, e il Comitato per la
riforma elettorale lo ha esplicitato in tutti i contesti, che
questa è la parte più significativa.
Io credo che ci sia poi anche un altro elemento che emerge da
questa situazione, che è quello di voler trascinare il più
possibile le cose.
Direi anche, con un'espressione che forse è un po' troppo
popolare, ma a me sembra efficace, che si voglia un po' menare il
can per l'aia in questa giornata, perché tutto il procedimento che
è stato seguito dal Comitato per la riforma elettorale, è stato
fatto a norma di legge, i tempi sono stati rispettati, le firme
sono state raccolte correttamente, c'è stata la verifica, quindi
tutti gli elementi che erano necessari per arrivare alla
discussione in Consiglio regionale su ammettere o meno il
referendum consultivo, c'erano.
Secondo me c'è anche una cosa importante da aggiungere: in
definitiva, io credo che la popolazione valdostana oggi sarebbe
stata contenta se da questo Consiglio fosse arrivato un messaggio
chiaro, cioè che il Consiglio decide di ammettere un referendum
consultivo; io voglio insistere su questa questione, il Consiglio
regionale rimane sovrano nell'elaborazione della legge elettorale,
ma chiede un parere a cittadini che hanno chiesto di essere
sentiti. Quindi fare un referendum per verificare l'orientamento
popolare sulla futura legge elettorale e sui suoi elementi fondanti
era un'occasione importante e avrebbe anche dato alla Valle d'Aosta
la possibilità di essere la prima Regione che ammetteva un
referendum consultivo d'iniziativa popolare. Questo è
importante.
Infine, per concludere, io ricordo altri referendum, in modo
particolare il referendum delle "Matite spezzate": questa volta le
matite il Consiglio regionale non vuole nemmeno fornirle.
Presidente -
A questo punto mettiamo in votazione la
questione che riguarda la sospensione dell'analisi dell'atto e il
rinvio dello stesso alla Commissione per approfondimenti. Lo
scrutinio, essendo una questione regolamentare, è palese e le
votazioni sono aperte. Chi vota a favore per il rinvio e chi no. La
votazione è chiusa.
Presenti: 35
Votanti: 35
Favorevoli: 31
Contrari: 4
L'atto è rinviato in Commissione
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK