Consiglio Regionale della Valle d'Aosta - Oggetto del Consiglio n. 3310 del 7 febbraio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
FINANZA REGIONALE E LOCALE
Partecipazioni azionarie regionali
NOMINE E INCARICHI DI CONSULENZA E SPECIALI
Nomine
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3310 del 7 febbraio 2008 - Resoconto
OGGETTO N. 3310/XII - Reiezione di mozione: "Impegno per la
nomina del Presidente del Consiglio di amministrazione della CVA
S.p.a..".
Mozione
Preso atto della vacanza della Presidenza del Consiglio di
Amministrazione della società C.V.A. S.p.a., che potrebbe
configurarsi come un'attività surrettizia da parte del Presidente
dimissionario, ma ancora componente del Consiglio di
Amministrazione sino alla nomina del nuovo Presidente;
Ribadito che tale situazione appare in contrasto con la
normativa in merito all'ineleggibilità ed incompatibilità per la
carica di Consigliere regionale;
Al fine di garantire un regolare svolgimento delle prossime
elezioni regionali e un'efficiente attività del Consiglio di
Amministrazione di C.V.A. S.p.a.;
Il Consiglio regionale della Valle d'Aosta
Impegna
Il Presidente della Regione a far valere tutte le prerogative
della proprietà regionale per tramite di Finaosta S.p.a., perché
sia nominato, nel più breve tempo possibile, un nuovo Presidente
del Consiglio di Amministrazione della C.V.A. S.p.a..
F.to: Sandri - Fontana Carmela
Presidente
- La parola al Consigliere Sandri.
Sandri (PD)
- Sono contento che lei stia gestendo tutto
il pomeriggio, Presidente, credo che sia una prima assoluta che il
Vicepresidente dell'opposizione gestisca tutta una seduta
pomeridiana...
Squarzino
(fuori microfono)
- ... fra l'altro, lo
fa molto bene...
Sandri (PD)
- ... lo fa anche molto bene per cui le siamo
anche grati per questo... c'è un futuro nel suo...
Presidente
- ... gli "spot" sono terminati, grazie,
Consigliere Sandri, possiamo procedere...
Sandri (PD)
- ... è molto semplice questa mozione:
impegna il Presidente della Regione a far valere tutte le
prerogative della proprietà regionale per tramite di "Finaosta",
perché la proprietà è in gestione straordinaria tramite "Finaosta",
affinché sia nominato, nel più breve tempo possibile, un nuovo
Presidente del Consiglio di amministrazione della "CVA S.p.a.".
Questa è l'ennesima richiesta che facciamo, volevo solo ricordare
quella di dicembre; appena saputo dell'intenzione dell'allora
Presidente della "CVA" di dimettersi, avevamo chiesto al Presidente
Caveri di iniziare tutte le procedure per una sua solerte
sostituzione, siamo arrivati al mese di febbraio, volevamo chiedere
un impegno chiaro e quindi l'approvazione di questa mozione.
Presidente
- È aperto il dibattito.
La parola al Consigliere Segretario Venturella.
Venturella (Arc-VA)
- Questa mozione è condivisibile
nella forma, nei contenuti, nei tempi di presentazione, anche
perché diverse iniziative sono state presentate in questo Consiglio
rispetto a tale tematica. È da circa 3 mesi che si è dimesso il
Presidente della "CVA", non abbiamo sentito nessun movimento di
fronda da parte di "Finaosta", avevamo ribadito lo scorso Consiglio
la nostra contrarietà a questo immobilismo irresponsabile, lo
ribadiamo oggi dichiarando il nostro voto favorevole a tale atto di
indirizzo. È chiaro che questa situazione si deve risolvere, è
necessario, lo chiedono non solo i dipendenti stessi della "CVA",
ma gli stessi Valdostani, è impensabile, non dico è giustificabile,
ma si comprende quali sono i giochi delle cariche e delle nomine
dietro tale vacanza. È una situazione insostenibile, questa
dichiarazione è anche espressione di voto, quindi voteremo a favore
di tale mozione.
Presidente
- La parola al Consigliere Frassy.
Frassy (CdL)
- Penso che l'argomento non sia nuovo, anche
perché lo scorso Consiglio il nostro gruppo con un'interpellanza
aveva domandato alla Giunta quali fossero le motivazioni che
avevano impedito ad ora la nomina del nuovo Presidente di "CVA" e
si domandava anche quando era intenzione di procedere a quella
nomina. La risposta fornita allora dall'Assessore Marguerettaz era
stata abbastanza sconfortante ed era il richiamo ad un precedente
in base al quale il Presidente di "CVA" era stato nominato, essendo
rimasta vacante la carica per il decesso dell'allora Presidente,
nel momento dell'assemblea convocata per l'approvazione del
bilancio. Era un precedente che poteva lasciare il suo tempo,
Assessore, anche perché all'epoca il "plenum" di quel Consiglio di
amministrazione era incompleto, perché, rispetto ai 5 Consiglieri,
uno: il Presidente, era deceduto e si trattava di procedere non
solo alla nomina del nuovo Presidente, ma anche alla
rideterminazione del "plenum" del Consiglio di amministrazione di
"CVA". Oggi la situazione è diversa, perché il Presidente di "CVA",
Augusto Rollandin, si è dimesso dalla funzione di Presidente e non
dalla carica di Consigliere di amministrazione in virtù della legge
n. 20/2007 su ineleggibilità ed incompatibilità. Oggi come oggi,
allora diciamo che non ci sono grandi spazi di manovra, perché se
il Consiglio di amministrazione di "CVA" è composto da 5 persone e
se di queste 5 persone una è incompatibile, la scelta non può che
cascare fra le altre 4: Trisoldi, Vicepresidente in carica, con
funzioni di presidente e di amministratore in altre aziende
partecipate, Firmino Curtaz Consigliere, Saverio Bois, Consigliere,
Silvestro Mancuso, Consigliere. La sensazione che abbiamo è che non
vi sia un accordo politico fra coloro che hanno espresso i
componenti del Consiglio che ho poc'anzi citato per arrivare alla
definizione della nuova presidenza e questo è un dato che non le fa
onore, Assessore Marguerettaz, perché lei non può sfilarsi da tale
dibattito dicendo che "CVA" è partecipata da "Finaosta", perché la
risposta che le diamo a questa sua ipotetica obiezione è che "CVA"
è partecipata da "Finaosta" innanzitutto in gestione speciale e che
comunque vi è un rapporto di fiduciarietà fra Amministrazione
regionale e "Finaosta". Questo è l'ennesimo caso, dopo vicende
altrettanto note, di cui parleremo dopo, "Casinò S.p.a.", dove enti
economici di questa Regione, anziché essere gestiti nell'interesse
economico della Comunità, vengono gestiti nell'interesse politico
delle parti politiche che devono spartirsi le nomine, ma
attenzione, non sono le nomine fini a sé stesse, ma sono tutti quei
poteri che le nomine consentono di gestire. Il nostro gruppo ieri
ha approfondito alcuni meccanismi che si sono innescati proprio in
"CVA" in materia di appalti, in materia di assunzioni, in materia
di consulenze ed è evidente che questo tipo di discrezionalità
compete a chi? Compete a chi amministra la società, di conseguenza
è ben diverso, colleghi di "Fédération", se gli incarichi li dà
Mancuso o Rollandin, perché sappiamo bene che la valutazione non è
sulle competenze, ma è sugli amici degli amici e in questo caso gli
amici sono amici diversi. Questa cosa allora va denunciata in
maniera forte e chiara e va denunciato anche che i 60mila euro,
appannaggio di chi fa il Presidente di "CVA" - lo abbiamo detto la
volta scorsa, lo ribadiamo oggi -, sono soldi inutili, perché
possiamo oggi affermare che "CVA" di fatto non ha bisogno di un
Presidente, perché se "CVA" avesse bisogno di un Presidente,
sareste già corsi ad effettuarvi la nomina. Il fatto che la nomina
non venga fatta ci porta a dire che quel posto di Presidente è un
posto superfluo rispetto all'andamento societario, ma è sicuramente
un posto di lottizzazione politica. Se poi ci vogliamo dire la
verità, Assessore Marguerettaz... ma avremmo il piacere che ce la
comunicaste lei, questa verità, perché le pareti dei corridoi del
suo piano e del piano sopra al suo di tanto in tanto ritrasmettono
l'eco di quanto vi siete detti fra una riunione di Giunta e
l'altra, ossia dell'esigenza che il Presidente dimissionario si
dimettesse non solo dalle funzioni, ma anche dal Consiglio di
amministrazione.
Allora se non questo documento, ma un documento leggermente
diverso, magari emendato, potrebbe riassumere l'esigenza che una
Giunta priva di coraggio, una Giunta priva di maggioranza, ha
bisogno di far scrivere alla sua maggioranza - e mi riferisco alla
vicenda della "Casinò S.p.a." - che vuole le dimissioni di quel
"CdA" per giustificare un atto politico nei confronti di chi in
questo momento sta tenendo in mano la Giunta, di chi in questo
momento sta ipotizzando le candidature delle politiche su equilibri
interni alla maggioranza stessa! Denunciamo allora ancora una volta
che l'"Union Valdôtaine", partito di maggioranza assoluta rispetto
a quel consenso elettorale del 2003, ha dissipato il consenso che i
Valdostani le hanno conferito per gestire e lottizzare a proprio
uso e consumo tutto ciò che era lottizzabile. La cosa più
vergognosa non è solo il pessimo servizio che avete dato alla
Comunità valdostana, ne parla l'economia: i dati dell'industria
sono disastrosi, i dati del turismo sono dati di grande difficoltà,
ma ne parlano i comportamenti. In sostanza, il gruppo dell'"Union
Valdôtaine" ha offeso le istituzioni della Valle d'Aosta, perché ha
dimostrato di non avere l'onestà intellettuale di decidere in
quest'aula, che è sovrana, le scelte politiche e amministrative
della Comunità valdostana. Denunciamo su tale vicenda che il vostro
movimento, nelle difficoltà che sta attraversando, sta tenendo
sotto scacco l'intera Comunità valdostana e questo è grave ed è
bene che venga urlato e denunciato forte e chiaro, perché vi
presenterete insieme alle altre forze politiche al giudizio degli
elettori valdostani e dovrete sicuramente presentare un bilancio,
ma il bilancio politico sarà dato da atti, numeri, fatti e misfatti
e abbiamo il convincimento che siano di gran lunga superiori i
misfatti politici - e spesso non solo - che avete commesso rispetto
agli atti di indirizzo politico che avreste dovuto intraprendere,
perché questo era l'onere che avevate, avendo avuto dalla Comunità
valdostana l'investitura di un consenso significativo. Sarebbe
opportuno pertanto che, prima che questo dibattito si chiudesse e
si arrivasse alle dichiarazioni di voto, qualcuno della maggioranza
si alzasse e ci spiegasse per quale motivo una delle aziende più
importanti in termini economici ed occupazionali di questa Regione
non può vivere di vita propria, ma deve sottostare al "diktat"
ricattatorio di certi Signori della politica valdostana, Signori
della politica valdostana che sono i veri perdenti della politica
valdostana: quelli che nel 2006 hanno perso le elezioni politiche.
Forse va evidenziata questa contraddizione, qui c'è il
convincimento che la Valle d'Aosta si sia fermata agli anni '90,
ma, per fortuna, non è così! Per fortuna, l'Italia e la Valle
d'Aosta, che ne fa parte integrante, hanno fatto passi avanti, la
sensibilità della Comunità valdostana ha avuto modo di esprimersi
in maniera diversa rispetto a come si era espressa negli anni '90 e
nel 2003. Pensiamo allora sia il caso di dire che è paradossale che
una maggioranza politica fatta di Consiglieri regionali legittimati
da un voto popolare, una Giunta regionale legittimata da un voto
popolare, legittimata dalla sua maggioranza sia in scacco nei
confronti del Presidente di "CVA", nei confronti di un Presidente
che è stato candidato perdente alle elezioni politiche del 2006 e
che pretende una rivincita in termini personali a discapito
dell'interesse della Comunità e dell'economia valdostana. Questa è
la gravità e ancora più grave è il silenzio che promana dai banchi
di maggioranza, in particolare dai settori dell'"Union Valdôtaine",
che in tale vicenda non può continuare a rimanere muta e silente,
abbia il coraggio di difendere le sue scelte politiche, abbia il
coraggio di spiegarci per quale motivo "CVA" non può avere un
Presidente in tempi ragionevoli! Ma vi immaginate la "FIAT" che
decide di non procedere alla nomina del Presidente del Consiglio di
amministrazione? Vi immaginate qualsiasi altra azienda seria che
decida di "congelare" il proprio Presidente del Consiglio di
amministrazione? Non esiste; ma non esiste perché è la logica
stessa che ci dice che non si possono gestire così le aziende, se
aziende devono essere, altrimenti ci sono altri strumenti che non
sono gli strumenti delle s.p.a., ma sono gli strumenti degli enti
strumentali che spesso sono utilizzati in maniera più politica.
Avremmo piacere che qualcuno si assumesse l'onere delle sue scelte,
non si trincerasse dietro all'autonomia di una "CVA S.p.a." che di
autonomia non ha assolutamente nulla e difendesse l'onere di certe
scelte che rimangono per noi incomprensibili ed ingiustificabili.
Sono questi motivi che ci portano a dire che tale documento, pur
con alcune modifiche che presenteremo all'attenzione dei colleghi
che l'hanno sottoscritto, merita di essere votato, perché rivendica
un ruolo di dignità a questo Consiglio, di dignità, di indirizzo,
di rispetto delle regole e di distinzione fra i ruoli della
politica e i ruoli dell'economia.
Presidente
- La parola al Consigliere Ottoz.
Ottoz (CdL)
- Per dire che non pretendiamo che
l'Assessore Marguerettaz ascolti quello che si dice, gradiremmo che
facesse almeno finta, che desse l'impressione che... come disse il
Presidente Ciampi dei magistrati alla fine del suo mandato. Non
solo l'Assessore Marguerettaz dovrebbe ascoltare, ma dovrebbe fare
in modo che sembri che ascolta, sarebbe più educato, dato che la
maggioranza non è presente in aula, perché, se uscisse
l'opposizione... sono in 8 i rappresentanti della maggioranza.
Presidente
- La parola al Consigliere Frassy.
Frassy (CdL)
- Per mozione d'ordine. Chiedo una
sospensione dei lavori per una riunione dei gruppi di
minoranza.
Presidente
- Accordiamo la sospensione di 5 minuti.
Si dà atto che la seduta è sospesa dalle ore 17,42 alle ore
18,12 e che alla ripresa dei lavori presiede il Presidente
Perron.
Presidente
- Il nuovo testo della mozione che porta la
firma dei colleghi Sandri, Squarzino Secondina, Ferraris e Frassy è
in corso di distribuzione.
La parola al Consigliere Frassy.
Frassy (CdL)
- Solo per evidenziare il senso del nuovo
testo così come è stato riformulato e sottoscritto dai gruppi di
minoranza. Nel nuovo testo si evidenziano le questioni di
preoccupazione e sono questioni oggettive: il fatto che dal 7
dicembre sia vacante la carica di Presidente di "CVA", il fatto che
il Vicepresidente che in questo momento sta svolgendo le funzioni
di Presidente, ricopre importanti incarichi presso altre aziende
partecipate dalla Regione e che non lo si può definire un
Presidente a tempo pieno di una società che per dimensioni e
problematiche dovrebbe avere un Presidente a tempo pieno, il fatto
che il Consiglio di amministrazione risulti completo nel suo
"plenum" di 5 Consiglieri e che vi siano tutti i presupposti
oggettivi affinché si arrivi alla definizione del nuovo Presidente
e il fatto innegabile che la nomina del Presidente di "CVA" è
assunta su indicazione politica della Giunta regionale.
L'impegnativa è la conclusione di queste premesse, ossia la
richiesta che nel corrente mese di febbraio vi possa essere il
nuovo Presidente del Consiglio di amministrazione di "CVA".
Riteniamo che la richiesta di specificare il termine del mese di
febbraio sia una richiesta compatibile con le tempistiche, in
quanto, andando ad esaminare lo statuto di "CVA", emerge che il
Presidente del Consiglio di amministrazione è eletto dal Consiglio
di amministrazione stesso, di conseguenza i tempi tecnici sono
quelli di convocazione di tale Consiglio e ovviamente i tempi
politici di dare indicazione al medesimo affinché venga trovato
l'accordo sul nome. Un nome che a questo punto, essendo il "plenum"
nel suo completo e essendo uno dei 5 dimissionato, non può che
essere trovato fra i 4 Consiglieri restanti nominati a suo tempo
nel Consiglio di amministrazione. Riteniamo che questo testo sia un
testo che ci richiami tutti, Consiglieri di maggioranza e di
opposizione, alla responsabilità dell'amministrazione:
responsabilità che non è quella di girarsi facendo finta di non
vedere i problemi, ma è quella di dare delle risposte ai problemi
e, quando si parla di costi della politica, si parla anche di quei
costi che la politica fa pagare alla società per quelle decisioni
che deve prendere e che molte volte per convenienza politica o per
impossibilità di trovare un accordo politico rinvia e non
assume.
Vogliamo essere altrettanto chiari rispetto a questa vicenda:
essa, purtroppo, non si riassume in una presidenza di una società
partecipata, tale vicenda riassume quel cancro politico che sta
condizionando la scena valdostana e paralizzando l'istituzione
dell'autonomia valdostana, il Consiglio regionale, ossia il fatto
che la politica fatta nelle sue sedi istituzionali, quelle che sono
scelte dai cittadini, spesso subisca condizionamenti esterni e li
subisca non solo per le "lobby", che pure nel loro deprecabile modo
di essere sono comunque delle realtà che producono benessere, i
gruppi industriali, ma qui siamo di fronte a delle "lobby" che
hanno come fine unico quello della gestione del potere fine a sé
stesso. Gestione del potere che non viene assunta nell'interesse
produttivo di "CVA" nella fattispecie, ma nell'interesse di
consolidare un potere personale e un potere politico. Lo diciamo in
maniera aperta: non abbiamo avuto l'imbarazzo di affrontare questo
argomento e non abbiamo neppure l'imbarazzo di arrivare ad una
conclusione coerente con tale argomento, ma ci rendiamo conto dei
forti condizionamenti politici che stanno al di fuori di questo
Consiglio e riteniamo che su tale atto ci debba essere la
possibilità per ogni singolo consigliere di esprimere un voto in
tutta serenità e responsabilità. Siamo convinti che purtroppo in
tale situazione politica quello che dovrebbe essere il primo dovere
di ogni consigliere: guardare l'interesse pubblico, non riesca ad
avere facile applicazione. Vogliamo essere ancora più chiari: non
si tratta di nominare persone con competenze particolari in questo
Consiglio di amministrazione, si tratta di scegliere in un contesto
che è bloccato e sono i 4 nomi che tale maggioranza e tale Giunta a
suo tempo aveva ritenuto persone validi e capaci per andare ad
amministrare "CVA S.p.a.". A questo punto motivazioni logiche che
dicano che è meglio che "CVA" non abbia un Presidente riteniamo non
ve ne siano e non ve ne possano essere e, per evitare che certi
condizionamenti politici arrivino al punto di impedire ad alcuni
colleghi di maggioranza di poter esprimere il loro mandato in
coscienza, chiediamo ai colleghi degli altri gruppi di minoranza di
voler accettare la richiesta di votazione segreta su questa
mozione.
Presidente
- La parola al Consigliere Bortot.
Bortot (Arc-VA)
- Siamo d'accordo con la richiesta e
appoggiamo il collega Frassy nella richiesta di voto segreto, siamo
anche d'accordo sulle sue affermazioni e anche quelle di ieri del
collega Tibaldi. Porto solo un motivo in più per cui è necessario
intervenire subito e nominare il Presidente di "CVA". Mi è capitato
fra le mani un comunicato ANSA della società "TELCHA", credo che vi
ricordiate cos'è la "TELCHA": è la società costituita da "CVA" e
privati per il teleriscaldamento di Aosta. Questo comunicato è una
"bufala" incredibile e noi siamo in parte, in quanto proprietari
indiretti di "CVA", responsabili di quello che è stato scritto qui:
qui ci si dice che il teleriscaldamento Aosta, quando sarà attuato,
porterà un risparmio del 20% sulla bolletta. L'ultima volta che
siamo intervenuti su questo problema ho ricordato al Consiglio -
poi vi spiego perché del metano - che la Russia lo ha aumentato
solo in un anno dell'8% e il "trend" di crescita con l'esaurimento
delle scorte di petrolio speriamo che si mantenga sull'8%, facciamo
i calcoli su 5 anni e vedete la "bufala" somministrata agli
abitanti di Aosta, complice "CVA", che credo abbia la quota
azionaria di maggioranza! L'altra "bufala" è che viene detto che il
teleriscaldamento ad Aosta si fa con l'acqua calda di
raffreddamento degli impianti della "Cogne": questa è un'altra
"bufala", nel senso che, dalle documentazioni presentate in
audizione dall'allora Presidente "CVA", Rollandin, per il
teleriscaldamento ad Aosta si utilizza il 30% di acqua calda da
raffreddamento degli impianti della "Cogne", il resto sarà prodotto
con metano. Queste cose non vengono dette, eppure sono molto gravi,
perché il metano è una fonte fossile come il petrolio ed esauribile
e, nella misura in cui si incrementano i costi e va ad esaurimento
una fonte, evidentemente viene incrementato il consumo dell'altra.
È per questo motivo che è necessario che vi sia il Presidente di
"CVA" che risponda della quota di partecipazione in tale società
che truffa i cittadini aostani, uno dei motivi è anche questo,
oltre a quelli sottolineati ieri dal Vicepresidente Tibaldi e oggi
dal Consigliere Frassy. Non possiamo permettere che una società che
ha come partecipata di maggioranza una società di proprietà della
Regione distribuisca tale genere di notizie. Queste sono "bufale" e
si truffa la popolazione di Aosta, un motivo in più affinché vi sia
la nomina del Presidente di "CVA" e gli si chieda...
(interruzione di un Consigliere, fuori microfono)
... l'argomento è pertinente al fatto che è necessario nominare
al più presto il Presidente di "CVA", perché se adesso andiamo a
chiedere di rendere conto a qualcuno facente funzione, ci dirà:
"ma cosa vuole che ne sappia io, c'è da nominare il
Presidente"
e ci sarà uno scaricabarile a ricaduta... e non si
sa mai a chi fanno capo le responsabilità; per questo motivo è
necessario nominare al più presto il Presidente di "CVA".
Presidente
- La parola al Consigliere Sandri.
Sandri (PD)
- Intanto credo sia importante che questo
Consiglio regionale possa discutere un nuovo testo, che non è più
solo espressione del "Partito Democratico", ma espressione della
convergenza di tutte le forze della minoranza consiliare. Tutti i
gruppi hanno firmato questo nuovo testo, quindi è un evento molto
importante, perché è evidente che su tale tema si va quasi al di là
degli schieramenti, si vuole ribadire che su questo, come su altri
problemi che abbiamo affrontato e che affronteremo anche nel corso
di tale pomeriggio, occorre ricondurre la politica valdostana alla
correttezza, alla trasparenza, al rispetto delle regole formali e
anche di quelle non formali, per cui, quando c'è la dimissione di
un Presidente di un Consiglio di amministrazione, non si mette in
difficoltà la società lasciando quel "buco", ma istituendo con
breve tempo una nuova "leadership" a cui affidare la
responsabilità. L'impressione è che i tempi formali possono essere
brevissimi, come diceva il collega Frassy, ma sono i tempi politici
e i tempi politici sono dettati fuori da quest'aula! "Io sono il
Presidente dell'"Union Valdôtaine", ho bisogno di spazio per
rilanciarmi in politica, mandatemi a Roma", e lo abbiamo mandato a
Roma, poi dopo 5 anni, bruciato alle elezioni politiche: "ma non mi
volete mica lasciare così in "braghe di tela"..." e gli abbiamo
dato la "CVA"...
Bortot
(fuori microfono)
- ... la
Paritetica...
Sandri (PD)
- ... la Paritetica ancora prima, mi
dimenticato, grazie Consigliere Bortot... dopodiché arriviamo a che
si avvicinano le elezioni regionali, dobbiamo mettere a posto la
posizione debitoria per le condanne e allora via i soldi
all'istituto dell'assegno vitalizio in modo che possano liquidare e
questo possa ripagare. A parte il fatto che con gli introiti di
"CVA" già c'è stato un po' di anticipo... quindi voglio dire...
sembra che il calendario della politica sia dettato dalle esigenze
di questa personalità più che dalla politica eletta dagli elettori
in questo Consiglio, è questo che è grave! Quando si dice ogni
tanto che c'è un grande burattinaio che muove i fili di certe
persone... qui c'è il rischio ancora di peggio, perché credo si
vedano anche già gli effetti che riverberano sulle prossime
elezioni politiche. Il ruolo che ha avuto, ad esempio, questa
personalità nel riavvicinamento nella casa di Berlusconi, in
Provincia di Milano, tra un gruppo di iscritti all'"Union
Valdôtaine" di Courmayeur, altri dei "circoli delle libertà" di
Courmayeur e Berlusconi nell'estate scorsa... quello è stato
sicuramente un momento interessante, tutta quell'attività che è
stata fatta, la cosiddetta "linea Courmayeur", ossia l'incontro fra
il Centro-Sinistra... definito a livello di congresso da parte
dell'"Union Valdôtaine", che viene sostituito poi surrettiziamente
con incontri con il Centro-Destra. Lo vediamo dalla dichiarazione
di qualche minuto fa del Presidente dell'"Union Valdôtaine", è
andato molto bene l'incontro con "La Casa delle Libertà", quindi
vedremo per le politiche... ma questo è dettato dall'interesse di
qualcuno a fare in modo che la strada per la Presidenza della
Regione sia sempre più libera da possibili concorrenti, perché
sembra davvero che la marcia sia indirizzata in quella direzione.
Non si possono fare delle ricostruzioni, però è chiaro che si ha
l'idea, il "profumo" che vi sia un senso di rivalsa per chi nel
1990 il 6 giugno si è trovato di colpo espropriato di una carica:
quella di Presidente della Giunta e dopo tanti anni, passetto per
passetto, sfruttando l'inettitudine e la sudditanza di tanti
personaggi, fra cui quelli di chi governa attualmente la
maggioranza regionale, ecco che questo progetto riesce a riprendere
forma, ma la Valle d'Aosta può continuare a sopportare un peso di
tale genere? Può continuare ad essere ostaggio di tali personalità?
Questa è la domanda che poniamo. È evidente poi che in tutto questo
non esiste la soluzione barbarica per cui si elimina una persona e
torna tutto a posto, nessuno vuole eliminare nessuno, ma si vuole
che la politica e quindi anche tale personalità rientri nelle
regole che tutti sono tenuti a rispettare, per cui il Presidente di
"CVA" sia immediatamente nominato, perché questo è il senso di dare
a questa Valle d'Aosta che le regole vengano portate avanti e
valgano per tutti. Non c'è qualcuno che ha il permesso in più, che
ha la possibilità di lavorare al di là e al di sopra delle regole,
non ci sono politici di serie A e altri di serie B. Per fare questo
occorre approvare tale mozione, tornare nel seminato, dopodiché
l'ex Presidente di "CVA", il membro della Paritetica, l'ex
Senatore, l'ex Presidente della Giunta, l'ex Assessore
all'agricoltura, l'ex Assessore alla sanità, l'ex Sindaco di
Brusson ha tutto il diritto di far valere le proprie opinioni, ma
questo nel rispetto delle regole e senza favoritismi, mentre invece
da questo punto di vista si sono fatti infiniti favoritismi. Non
rileggerò, ma le do per acquisite per non perdere ulteriore tempo,
le dichiarazioni fatte sull'ultimo numero de "Le Salasse" da parte
di Parfait Jans che mi sembrano particolarmente illustrative.
Presidente
- La parola al Consigliere Lattanzi.
Lattanzi (CdL)
- Faccio un intervento perché non vorrei
che l'intervento ultimo del collega Sandri potesse mettere nella
testa di qualche Consigliere di maggioranza, che magari vede con
una certa oggettività la validità di questo documento, delle
argomentazioni che non c'entrano assolutamente nulla! Tale mozione
chiede una cosa molto semplice, pur comprendendo il quadro politico
della Regione in questo momento, una cosa che fra l'altro mi sarei
aspettato di veder sottoscritta anche dalla maggioranza e che spero
possa essere sottoscritta dalla Giunta, perché il Consiglio e la
Giunta ritengo abbiano l'interesse a fare in modo che la "CVA"
possa essere governata al più presto in termini di efficacia e di
efficienza. È evidente che i tempi della politica possono essere
diversi dai tempi del mercato, ma è altrettanto consapevolezza di
tutto il Consiglio che questo documento vuole mettere un punto
preciso, ossia che la lottizzazione eventuale di "CVA" non debba
andare ai danni dell'azienda stessa, chiarezza per chiarezza. Tutto
quello che il Consigliere Sandri ha utilizzato per sostenere questo
documento lo lascerei perdere, non c'entra l'"Union Valdôtaine",
non c'entra Berlusconi, non c'entra nulla: qui c'entra un'azienda
della Regione autonoma Valle d'Aosta che è stata lottizzata, che in
questo momento ha un posto di presidenza dirigenziale vacante, che
il Consiglio tutto auspica possa essere al più presto ricoperto da
una persona di competenza che possa riportare in un momento di
difficoltà di mercato, dove devono essere prese delle decisioni
importanti per l'azienda che è di tutti i Valdostani, e che produce
milioni di euro di utile ai Valdostani, sin da subito un suo quadro
dirigente di vertice. Credo che questo possa essere un desiderio
che può essere proprio di tutta la maggioranza, "in primis" del
Presidente della Regione che credo abbia tutto l'interesse a
ricoprire assieme all'Assessore incaricato tale posto al più
presto. Spero che questa buona intenzione del Consiglio, che viene
stimolata dalle minoranza, ma che può essere fatta propria da tutto
il Consiglio, possa indurre la Giunta, l'Assessore Marguerettaz e
il Presidente Caveri sin da subito, i prossimi giorni a chiudere
quella vicenda per dare un segnale di trasparenza, poi perché la
lottizzazione può essere comprensibile, ma non può essere a
discapito dell'azienda, perché sappiamo che lo "spoil system" in
politica esiste, che un'azienda pubblica deve essere governata da
uomini di fiducia della Giunta, ci sta tutto, ma se le decisioni
vengono prese in trasparenza e in correttezza, nulla sia da dire,
altrimenti nascono tutte le demagogie, le manipolazioni che in una
campagna elettorale come quella che stiamo affrontando, che è
duplice: nazionale e regionale, lascerà spazio ad un sacco di
problemi! Invito gli uomini di buona volontà del Consiglio a votare
la mozione, ma ancor prima spero la Giunta faccia proprio questo
desiderio di occupare quel vertice sin da subito con una persona
competente, che possa dare garanzia all'azionariato che sono i
Valdostani, che quell'azienda è gestita con efficacia ed
efficienza: questa è la volontà con cui abbiamo proposto al
Consiglio tale nomina urgente, tutto il resto è demagogia, non ci
interessa.
Presidente
- Se non ho altri interventi, dichiaro chiusa
la discussione generale.
La parola al Consigliere Frassy, per dichiarazione di voto.
Frassy (CdL)
- Le nostre dichiarazioni di voto sono
dichiarazioni di voto che non possono che essere a favore, ma la
nostra è una dichiarazione di stupore rispetto all'assenza
totale...
(interruzione dell'Assessore Marguerettaz, fuori
microfono)
... le interpellanze sono delle domande a cui date delle
risposte, i documenti che hanno una parte impegnativa hanno un
valore diverso. Siamo allibiti di fronte all'incapacità di questo
Esecutivo di dare delle risposte, non siete più nemmeno in grado di
dare delle risposte con dei ragionamenti. Non parliamo poi delle
risposte con degli atti concreti, ma non siete più neanche in grado
di dare delle risposte con dei ragionamenti che riescano a stare in
piedi.
Ci rendiamo conto che la risposta che lei ci ha dato, Assessore
Marguerettaz, Assessore alle società partecipate, che da oggi
potremmo chiamare Assessore alle società disastrate quanto meno
come situazione, in alcune gestionale e in altre di assetti degli
organi societari, "non sta né in cielo, né in terra", perché non
può venirci a dire che la volontà politica non esiste e che, quando
verrà convocata l'assemblea per l'approvazione del bilancio, si
farà anche questo. Come se avere un Presidente o non averlo fosse
un problema di cui non gliene frega nulla a nessuno! Non è così,
nella logica dell'economia, e lei ha la cognizione per ragionare in
termini di economia, non è così! Capiamo l'imbarazzo, ma
registriamo anche che non avete più quella autonomia politica che
vi consenta di dare neppure delle risposte.
Presidente
- Pongo in votazione per scrutinio segreto la
mozione nel nuovo testo, che recita:
Mozione
Preso atto che:
- in CVA S.p.a., azienda totalmente partecipata da Finaosta
S.p.a. - società controllata dalla Regione -, la carica di
Presidente del C.d.A. si è resa vacante a seguito delle dimissioni
presentate il 7 dicembre u.s. dal suo Presidente pro-tempore, che
peraltro continua a sedere nel Consiglio;
- l'attuale Vice Presidente di CVA, che svolge le funzioni di
Presidente, ricopre importanti incarichi societari apicali presso
altre aziende partecipate dalla Regione;
- il CdA risulta completo nel suo plenum di 5
consiglieri;
- la nomina del Presidente di CVA è atto assunto su
indicazione politica della Giunta regionale;
Il Consiglio regionale della Valle d'Aosta
Impegna
Il Presidente della Regione a far valere tutte le prerogative
della proprietà regionale per tramite di Finaosta S.p.a., perché
sia nominato, entro il corrente mese di febbraio, un nuovo
Presidente del Consiglio di Amministrazione della C.V.A.
S.p.a..
F.to: Sandri - Squarzino Secondina - Ferraris -
Frassy
Consiglieri presenti: 34
Votanti: 28
Favorevoli: 13
Contrari: 15
Astenuti: 6
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK