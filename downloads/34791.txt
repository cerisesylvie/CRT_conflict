Consiglio Regionale della Valle d'Aosta - Oggetto del Consiglio n. 2480 del 21 giugno 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2480 del 21 giugno 2012 - Resoconto
OGGETTO N. 2480/XIII - Interpellanza: "Interventi per
conseguire nei prossimi anni il pareggio di bilancio dell'Azienda
sanitaria regionale".
Interpellanza
Richiamata la precedente interpellanza oggetto del Consiglio
n. 2102/XIII del 5 dicembre 2011 "Situazione gestionale
dell'Azienda Usl" con cui si chiedeva all'Assessore alla sanità,
salute e politiche sociali se corrispondessero al vero le notizie
secondo le quali l'Usl avrebbe presentato un risultato economico di
esercizio per l'anno 2011 in negativo;
Considerato che la deliberazione del Direttore generale
dell'Usl n. 743 del 21 maggio 2012 ha dato atto che il risultato
del Conto Economico relativo all'esercizio 2011 evidenzia una
perdita di esercizio di euro 636.484;
Visto che con la stessa deliberazione del Direttore generale
dell'Usl si richiede all'Amministrazione regionale di ripianare
tale perdita di esercizio relativa all'anno 2011;
Considerato che non si tratta del primo anno in cui si
evidenziano perdite di esercizio e che, nonostante tali perdite,
continuano peraltro ad essere erogate al Direttore generale le
premialità relative al raggiungimento dei risultati di
gestione;
la sottoscritta Consigliera regionale
Interpella
l'Assessore competente per conoscere se intenda intervenire
per risolvere questa grave problematica deficitaria dell'Usl al
fine conseguire nei prossimi anni una gestione aziendale in
pareggio di bilancio.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Con l'interpellanza del 5 dicembre 2011,
si chiedeva all'Assessore alla sanità, salute e politiche sociali
se corrispondessero al vero le notizie secondo le quali l'USL
avrebbe presentato un risultato economico di esercizio per l'anno
2011 in negativo; considerato che la deliberazione del Direttore
generale dell'USL n. 743 del 21 maggio 2012 ha dato atto che il
risultato del Conto Economico relativo all'esercizio 2011 evidenzia
una perdita di esercizio di euro 636.484; visto che con la stessa
deliberazione del Direttore generale dell'USL si chiede
all'Amministrazione regionale di ripianare tale perdita di
esercizio relativa all'anno 2011; considerato che non si tratta del
primo anno in cui si evidenziano perdite di esercizio e che,
nonostante tali perdite, continuano peraltro ad essere erogate al
Direttore generale le premialità relative al raggiungimento dei
risultati di gestione, volevamo conoscere dall'Assessore se intenda
intervenire per risolvere questa grave problematica deficitaria
dell'USL al fine di conseguire nei prossimi anni una gestione
aziendale in pareggio di bilancio. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Ci saranno alcune precisazioni su un tema sicuramente
importante, quindi suddivido la risposta in due punti: il deficit
2011 ed il meccanismo premiale che interessa la direzione
strategica ogni anno su obiettivi posti dall'Assessorato.
Deficit 2011: una valutazione dell'operato economico della
direzione strategica, fondata sul mero risultato economico
registrato, appare obiettivamente riduttiva, così come una lettura
acritica di un dato numerico quale risulta dall'interpellanza
rischia, contrariamente a quanto potrebbe e dovrebbe fare una
lettura attenta ed oggettiva dei dati, di giungere a conclusioni
opposte rispetto alle valutazioni tecniche che possono essere fatte
entrando nel merito delle risultanze contenute nel documento
contabile redatto dall'azienda USL. Una valutazione obiettiva deve
infatti entrare nello specifico dei presupposti di partenza di un
bilancio, degli accadimenti che ne hanno caratterizzato la gestione
e dei risultati possibili, alla luce delle condizioni economiche e
di contesto, all'interno delle quali l'azienda è stata chiamata ad
operare nel 2011.
La valutazione dei dati tratti dal bilancio di esercizio
adottato dall'azienda ed in via di approvazione da parte
dell'Amministrazione regionale, basata sul confronto fra i costi di
esercizio 2011 rispetto ai costi di esercizio 2010, evidenzia un
tasso di crescita dei costi di parte corrente, ovvero direttamente
riconducibili a quote di livelli essenziali di assistenza, del più
1,4%: il tasso di crescita 2011 su 2010 scende allo 0,8% se viene
raffrontata alla spesa corrente direttamente riconducibile
all'utilizzo dei finanziamenti con vincolo di destinazione.
L'azienda lo scorso anno è stata chiamata ad una politica di
rigore, è riuscita a crescere molto meno dell'1,4%, realizzando un
risultato importante. Per gli addetti ai lavori si tratta di un
dato di assoluto e positivo rilievo, se solo si tiene conto che sul
bilancio 2011 - questo è il motivo per cui c'è stato questo deficit
- gravano accadimenti quali il consolidamento dei rinnovi delle
convenzioni nazionali uniche per le prestazioni di assistenza
sanitaria di base, gli effetti più incisivi di obbligazioni
contrattuali sottoscritte negli anni precedenti, l'incremento di un
punto percentuale di IVA sugli acquisti a partire da settembre 2011
(fatto, quest'ultimo, sopravvenuto in corso di esercizio e pertanto
non prevedibile).
Il sostanziale assorbimento degli effetti economici - ricordo
che il disavanzo è dello 0,22% del bilancio, un disavanzo molto
piccolo, se vogliamo - degli accadimenti sopra rappresentati
dimostra invece la particolare attenzione posta dall'azienda alla
struttura della spesa corrente e rappresenta, nonostante la perdita
di esercizio, un risultato meritevole di positiva attenzione.
Talvolta, infatti, un disavanzo in amministrazione contenuto
(0,22%) può rappresentare un risultato apprezzabile quanto un
avanzo di amministrazione tenuto a fronte di finanziamenti più
ampi. Il disavanzo appare contenuto, registrato a sostanziale
invarianza di finanziamento 2011 rispetto al 2010, e sappiamo tutti
come abbiamo dovuto operare una politica di razionalizzazione.
Per quanto riguarda il meccanismo premiale al Direttore, in
primo luogo il compenso aggiuntivo corrisponde ad una precisa
previsione normativa e contrattuale e consiste in una componente
della retribuzione della direzione strategica; l'erogazione è
infatti vincolata ai risultati di gestione ottenuti rispetto agli
obiettivi assegnati dall'Amministrazione regionale e certificati
dall'accordo di programma. Obiettivi che, preciso, non sono
contenuti esclusivamente negli aspetti economici, ma sono da
considerare anche in obiettivi di azione a contenuto sanitario,
amministrativo o altro. In tal senso appare improprio, come sembra
suggerire l'interpellanza, di legare il meccanismo premiale
unicamente al risultato economico conseguito dall'azienda. Ciò
detto, occorre precisare che il compenso aggiuntivo per il 2011 -
anno in relazione al quale si sta commentando il risultato - non è
ancora stato deliberato dall'Amministrazione regionale, essendo
ancora in fase di valutazione. Pertanto nessun tipo di valutazione
può, al momento, essere fatta in ordine all'esistenza di una
correlazione fra risultato economico conseguito dall'azienda 2011 e
retribuzione aggiuntiva relativa allo stesso anno.
Mi preme poi dire che nell'interpellanza là dove si dice
"Considerato che non si tratta del primo anno in cui si
evidenziano perdite di esercizio"
, questo non è corretto, e vi
dico i dati: dal 2007 ad oggi, a parte il 2011, l'azienda non ha
mai avuto una perdita di esercizio. Nel 2007 l'utile di esercizio è
stato di circa 1.500.000; nel 2008, 950.000 euro; nel 2009,
pareggio di bilancio; nel 2010, 127.000 euro. Il 2011 è l'unico
anno in cui c'è stata questa perdita di esercizio di circa 636.000
euro per le motivazioni che ho detto. Questo è il primo anno in cui
l'Amministrazione ha dovuto coprire con una legge di assestamento,
questi sono dati assolutamente ufficiali, quindi mi premeva
precisare questo aspetto che ritengo molto importante.
Sulla valutazione del Direttore generale negli ultimi cinque
anni, su 20 punti non abbiamo mai largheggiato, anzi, negli
ultimissimi anni abbiamo ritenuto di attuare un atteggiamento
rigoroso nel giudicare gli obiettivi raggiunti, anche se con
notevole difficoltà, perché gestire un'azienda sanitaria di
280.000.000 di euro non è facile in questa situazione.
Grazie.
Presidente
- La parola alla Consigliera Carmela
Fontana.
Fontana (PD)
- Grazie Presidente.
Assessore, non sono d'accordo con lei quando dice che il
disavanzo è riduttivo, cioè quello che è vergognoso è che non c'è
neanche un fondo per coprire questa spesa; quando ci sono delle
problematiche ci si rivolge sempre alla Regione! In un momento così
difficile anche per la Regione, che deve affrontare delle
problematiche non indifferenti, specie per il mondo del lavoro che
è in ginocchio, non mi sembra che l'USL debba pesare sulla
Regione!
Sulla questione degli obiettivi, a questo punto, visto che lei
dice che viene premiata e che raggiunge degli obiettivi...mi sembra
che anni addietro c'era anche l'obiettivo di ridurre le liste di
attesa...questo obiettivo non si è mai voluto raggiungere, perché è
un disastro! Penso che la Direttrice prenda, all'anno, 208.685
euro...con tutto quello che comporta mi sembra che sia ben ripagata
per il lavoro che fa - c'è una delibera, se poi dice che non è vero
nemmeno questo...non lo so, le faccio avere una copia! - e quindi è
una sua responsabilità far funzionare bene.
Penso che lei, Assessore, ce la debba mettere tutta perché con
l'USL bisogna veramente rivedere tutto, poiché ci sono enormi
sprechi e l'Assessore non può dire che non è vero, perché se si
ricorda siamo andati a tagliare dei servizi dicendo che dovevamo
risparmiare! Li abbiamo discussi tante volte, qui: quello della
ludoteca, quello del servizio integrato, anche se l'Assessore
continua a dire che c'è...invece io so che quel servizio non viene
dato come si deve! Perciò si dovrebbe fare una riflessione su come
si spendono questi soldi, perché sono soldi pubblici, e dobbiamo
dare migliori servizi ai cittadini. Non sto dicendo che tutto
funziona male, assolutamente, ma ci sono tanti servizi da rivedere;
l'Assessore si deve prendere l'impegno perché questo non succeda
più, nel rispetto dei cittadini.
Sono persone che hanno degli incarichi, sono ben pagate...devono
avere i bilanci a posto, altrimenti è una vergogna...se arrivano ad
avere questi bilanci, dovrebbero almeno dimettersi, perché vuol
dire che non gestiscono bene!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK