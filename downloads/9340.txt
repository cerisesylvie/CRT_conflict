Consiglio Regionale della Valle d'Aosta - Oggetto del Consiglio n. 359 del 22 febbraio 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 359 del 22 febbraio 1989 - Resoconto
OGGETTO N. 359/IX - PARZIALE REVISIONE DELLA LR 6 MARZO 1987,
N. 15, CONCERNENTE LA NORMATIVA PER L'ASSEGNAZIONE DEGLI ALLOGGI DI
EDILIZIA RESIDENZIALE PUBBLICA. (Interpellanza).
PRESIDENTE: Do lettura dell'interpellanza presentata dai
Consiglieri Bajocco e Mafrica:
INTERPELLANZA
la legge regionale n. 15, del 6 marzo 1987, concernente la
normativa per l'assegnazione, la determinazione dei canoni e la
gestione degli alloggi di edilizia residenziale pubblica,
necessariamente di carattere sperimentale, è stata negli ultimi due
anni sottoposta alla verifica pratica ed ha rivelato alcuni difetti
di impostazione, che hanno causato difficoltà alla sua
applicazione.
Ciò si è verificato soprattutto per due aspetti: i punteggi di
selezione per le domande di assegnazione (art. 6) ed i limiti di
reddito (allegato A).
Per i limiti di reddito la possibilità di revisione e
esplicitamente prevista dall'art. 57.
Una modifica dei criteri in base ai quali formare le graduatorie
di assegnazione è invece suggerita dalla larga insoddisfazione con
cui è stata accolta la pubblicazione della graduatoria relativa al
bando per 53 alloggi nel comune di Aosta, insoddisfazione
manifestatasi attraverso la presentazione di numerosi ricorsi,
spesso assai motivati dal punto di vista sociale.
Ciò premesso i sottoscritti Consiglieri regionali del gruppo
comunista
INTERPELLANO
la Giunta regionale per conoscere il suo giudizio ed i suoi
intendimenti in ordine all'opportunità di procedere ad una
revisione dei punti sopra ricordati della legge regionale n. 15 del
1987.
PRESIDENTE:
Ha chiesto di illustrare l'interpellanza il
Consigliere Bajocco, ne ha facoltà.
BAJOCCO (PCI):
Per quanto riguarda la legge regionale n.
15 del 6 marzo '87 sui criteri generali per l'assegnazione, la
determinazione dei canoni e la gestione degli alloggi di edilizia
residenziale pubblica, in prima applicazione si sono verificati
degli errori e si sono riscontrati dei difetti.
Nell'art. 6 della legge citata, in particolare al comma e), si
parla dei redditi che non superano i limiti della tabella A): è
questo un punto che a mio avviso dovrà essere rivisto perché la
tabella A) determina le cifre per poter presentare le domande per
l'assegnazione delle case degli IACP. Se un reddito dovesse
superare solo di 50mila lire, questa domanda viene esclusa. E' per
questo che chiediamo di rivedere questa legge.
L'art. 57 della citata legge parla della variazione dei limiti
di reddito e recita:
"La Giunta regionale entro il mese di
giugno di ogni anno provvede a variare i limiti di reddito di cui
all'allegato A), avuto riguardo all'andamento dell'indice dei
prezzi al consumo per le famiglie di operai e impiegati
verificatosi nell'anno precedente".
Sono trascorsi tre anni e i
limiti di reddito della tabella A non sono stati automaticamente
rivisti; anche su questo chiediamo una revisione.
L'art. 16 determina i punteggi per la formazione della
graduatoria; a questo riguardo voglio solo portarvi un esempio.
L'art. 16 ha diversi commi, ma il comma che ha colpito maggiormente
è quello inerente lo sfratto, al quale viene dato 6 punti; viene
cioè dato lo stesso punteggio sia nel caso di sfratto esecutivo, in
cui l'alloggio deve essere lasciato immediatamente, sia nel caso di
sfratto che prevede che l'alloggio debba essere lasciato dopo
dodici mesi, alla fine del 1989.
Vi sono poi famiglie che hanno lo sfratto immediato, che non
vogliono andare nelle baracche e che, se in quel momento non vi è
disponibilità di alloggi, vanno a abitare presso parenti. In questo
caso la situazione non viene più presa in considerazione, perché
per la legge con l'accumulo di due redditi viene superato il limite
fissato, per cui questa gente si vede scartare la domanda.
E' per questo che dicevo che nell'applicazione si sono
verificate delle ingiustizie. Poiché questa legge è stata elaborata
dal Presidente, da una Commissione dello IACP, in questo periodo
chi ci ha lavorato dentro sono i membri dell'assegnazione delle
case, chiederei all'Assessore competente, al Presidente della
Giunta, di incaricare questa Commissione di rivedere la legge, di
riportarla in II Commissione consiliare per portare le modifiche
necessarie.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (DC):
L'assegnazione degli alloggi, cui fa
riferimento il Consigliere Bajocco, è stata la prima occasione di
applicazione della legge n. 15 e può aver fatto venire alla luce
una serie di incongruenze quali quelle rilevate dal Consigliere
Bajocco.
Voglio però ricordare che questa legge era stata approvata
praticamente all'unanimità, con una astensione sola, da questo
Consiglio e che in quel momento era stata giudicata una legge
estremamente positiva, perché permetteva di mettere ordine in una
materia complessa come quella della casa e dell'assegnazione degli
alloggi.
La Commissione degli alloggi che ha lavorato per redigere le
classifiche degli aventi diritto sostanzialmente ha espresso un
giudizio positivo sulla legge, quindi mi pare che nel complesso,
malgrado alcuni rilievi che possono essere fatti, la legge possa
essere dichiarata soddisfacente.
Ho potuto parlare con il Presidente dello IACP che mi ha detto
che tutto sommato non sono necessarie grosse modifiche. Addirittura
per quanto riguarda i limiti di reddito è previsto un meccanismo
biennale dall'art. 57 per la modifica dei limiti stessi: gli uffici
preposti si sono già attivati per predisporre questa modifica dei
limiti di reddito.
A questo punto, dopo la prima fase di rodaggio della legge,
possiamo fare alcune riflessioni, fare tesoro di quanto ha rilevato
il Consigliere Bajocco e vedere di portare alcune
modificazioni.
Il primo bando sperimentato finora era relativo al Comune di
Aosta, che ha certi problemi; occorre tenere presente che in Valle
d'Aosta ci sono Comuni che hanno problemi diversi da quelli di
Aosta, quindi una modificazione dei criteri per i punteggi potrebbe
comportare delle modificazioni positive per un Comune come Aosta e
negative per gli abitanti di Comuni più piccoli che vivono altre
realtà.
Detto questo, direi per concludere che per quanto riguarda i
limiti di reddito gli uffici stanno già provvedendo alla
valutazione dei nuovi; per il resto valuteremo e proporremo quanto
prima insieme alla Commissione degli alloggi se sarà il caso di
apportare delle variazioni alla legge.
PRESIDENTE:
Ha chiesto di parlare il Consigliere Bajocco,
ne ha facoltà.
BAJOCCO (PCI):
E' vero che questa legge è stata approvata
all'unanimità nel 1987, ma è pur vero che il Gruppo comunista aveva
presentato degli emendamenti sulla tabella A), proprio su quella
famosa tabella che ogni anno, entro giugno, la Giunta deve
rivedere. Sono trascorsi tre anni ma questa tabella non è stata
rivista.
Riferisce l'Assessore che parlando con il Presidente dello IACP
questi gli dice che va quasi tutto bene; mi sembra impossibile che
abbia detto queste parole perché fa parte della Commissione delle
assegnazioni e il problema sollevato da parte di altri Commissari è
stato sollevato anche da lui. Può darsi che non vi siete capiti
nelle parole.
Prendo atto di quanto dice l'Assessore che è bene rivedere la
materia con i membri della Commissione; non sto qui dicendo che
nella legge vi sono dei punteggi che per Aosta possono andare e per
la Valle non possono andare bene; gli unici che hanno approfondito
la materia sono stati i Commissari per l'assegnazione delle case
dello IACP.
Diamo questo incarico alla Commissione di rivedere questa
materia per evitare che nei futuri bandi ci siano ancora certi
disguidi come si sono verificati in questo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK