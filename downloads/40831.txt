Consiglio Regionale della Valle d'Aosta - Oggetto del Consiglio n. 156 del 4 ottobre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 156 del 4 ottobre 2018 - Resoconto
OGGETTO N. 156/XV - Approvazione di una mozione:
"Predisposizione di un piano di azione regionale per incentivare
gli "Acquisti verdi"".
Fosson (Presidente) -
La parola alla consigliera Russo
per l'illustrazione del punto 34.04 all'ordine del giorno.
Russo (M5S) -
La presente mozione tratta della
predisposizione di un piano di acquisti verdi che è attivo in quasi
tutte le regioni italiane; inoltre mi sembra che nella precedente
legislatura questo tema sia stato trattato, anche se con altri
accenti.
Vorrei iniziare con l'illustrazione del tema. Gli acquisti verdi
pubblici sono un importante strumento di politica ambientale che
intende favorire lo sviluppo di prodotti e servizi a ridotto
impatto ambientale attraverso la leva della domanda pubblica,
contribuendo in modo determinante al raggiungimento degli obiettivi
delle principali strategie europee, tra cui: salvaguardia, tutela e
miglioramento della qualità dell'ambiente, protezione della salute
umana, utilizzo razionale delle risorse naturali e la promozione
dell'economia circolare.
Una pubblica amministrazione che intraprende la strada degli
acquisti verdi s'impegna a razionalizzare acquisti e consumi e a
incrementare la qualità ambientale delle proprie forniture e dei
propri affidamenti. Inoltre gli acquisti verdi si legano a un altro
validissimo presupposto: la valutazione del ciclo di vita dei
prodotti: dall'estrazione e trasformazione delle materie prime fino
alla produzione, al trasporto, all'utilizzo e allo smaltimento
finale.
È possibile utilizzare la valutazione del ciclo di vita dei
prodotti ? ovviamente questo sarebbe il grande obiettivo ? per
supportare i processi decisionali o strategie di politica
ambientale, quali per esempio: la mobilità, il turismo, i rifiuti e
l'edilizia. In questo ambito sono presenti numerosi riferimenti
normativi: c'è la direttiva 2004/18 della Comunità europea che
riconosce la possibilità d'inserire la variabile ambientale come
criterio di valutazione dell'offerta, c'è il decreto
interministeriale del 2008 che, in particolare all'articolo 2, reca
la disciplina dei criteri minimi ambientali. Attualmente le
categorie di prodotto per le quali approvare dei criteri ambientali
minimi (CAM) sono oggi diciassette.
In realtà l'elemento più importante si ritrova nel nuovo codice
dei contratti pubblici, in particolare all'articolo 34, in cui gli
acquisti verdi pubblici e quindi l'adozione dei criteri ambientali
minimi negli appalti pubblici non è più uno strumento volontario,
ma è obbligatorio per forniture, servizi e lavori di qualsiasi
importo.
L'articolo 34 inoltre prevede che le stazioni appaltanti
contribuiscano al conseguimento degli obiettivi ambientali previsti
dal piano di azione nazionale per gli acquisti verdi, attraverso
l'inserimento nella documentazione progettuale di gara almeno delle
specifiche tecniche e delle clausole contrattuali contenute nei
CAM. Inoltre, al fine della stesura dei documenti di gara per
l'applicazione del criterio dell'offerta economicamente più
vantaggiosa, le stazioni, ai sensi dell'articolo 95, appaltanti
devono tenere in considerazione i criteri premianti inclusi nei
CAM, approvati dal Ministero dell'ambiente.
Io non vorrei annoiarvi, ma in un secondo vi vorrei, per
esempio, illustrare che cos'è un criterio minimo ambientale per
l'affidamento del servizio di sanificazione per le strutture
sanitarie e per la fornitura di prodotti detergenti. Questo è uno
dei diciassette criteri minimi ambientali obbligatori. In questa
scheda che è di dieci pagine, cambia ovviamente a seconda del tipo
di prodotto, c'è: l'oggetto; la selezione dei candidati, in questo
caso possono partecipare all'appalto solo società che hanno un
certo tipo di certificazione; le specifiche tecniche, e quindi in
questo caso la lista esatta dei detergenti ecolabel che possono
essere utilizzati per sanificare le strutture sanitarie; le
clausole contrattuali: come deve avvenire la formazione del
personale, quali sono gli altri prodotti sanitari che si possono
utilizzare, come avviene la gestione dei rifiuti e poi c'è
l'aspetto di cui vi parlavo prima che sono i criteri premianti, che
secondo me ha tutto il suo valore. In questo caso, per esempio, il
criterio premiante è il contenimento dei consumi energetici e degli
altri impatti ambientali.
Inoltre anche le imprese devono conformare i propri prodotti e i
servizi ai criteri ambientali per poter partecipare alle gare per
forniture e servizi. In effetti, per favorire questo aspetto, il
codice dei contratti pubblici all'articolo 93 prevede che l'importo
della garanzia che le società devono dare per partecipare alle gare
d'appalto è ridotta dal 30 al 50 percento. Quindi è evidente che la
direzione vuole essere questa.
Vi riporto ancora questo dato, poi arrivo all'oggetto della
mozione: a marzo del 2018, quindi recentissimo, il Ministero
dell'ambiente ha firmato un protocollo d'intesa con l'ANAC, che
garantirà la corretta applicazione nelle gare d'appalto e le
indicazioni contenute nel codice degli appalti sull'obbligo di
applicazione dei criteri ambientali minimi.
Come ho già detto all'inizio, quasi tutte le Regioni hanno
implementato un piano d'azione per i GPP e le ultime sono state il
Friuli-Venezia Giulia, l'Emilia-Romagna, il Lazio e la
Lombardia.
Con questa mozione chiediamo alla Giunta regionale: di
predisporre un piano d'azione della Regione autonoma Valle d'Aosta
per gli acquisti verdi, quindi nelle procedure di acquisto la
scelta deve essere indirizzata su prodotti, beni e servizi a
ridotto impatto ambientale, meno inquinanti e meno dannosi per la
salute; chiediamo di predisporre azioni finalizzate a orientare e a
sensibilizzare l'attenzione degli enti locali in questa direzione e
chiediamo di monitorare l'impiego e l'attuazione degli acquisti
pubblici verdi nelle procedure d'appalto da parte della pubblica
amministrazione tramite un ufficio specifico.
Presidente -
Apro la discussione generale. Non ci sono
interventi, la parola all'assessore Borrello per la replica.
Borrello (AC-SA-PNV) -
. Questa è una tematica trasversale
che va a toccare le figure all'interno dell'Amministrazione di per
sé è una tematica di carattere ambientale ? ci siamo confrontati
con il collega Gerandin ? ma risponderò io in quanto titolare del
dicastero che ha in sé la Stazione unica appaltante e la CUC.
Ho avuto già modo di interagire con lei per quanto riguarda le
considerazioni di carattere generale e la bontà dell'iniziativa che
lei ha prodotto, ho già anche avuto modo di verificare, ci siamo
anche già confrontati rispetto agli aspetti di carattere normativo
inseriti all'interno di questo percorso da lei annunciato ed
enunciato; l'Amministrazione regionale ha già attuato delle
iniziative in tal senso, con anche tutta una serie di opere di
sensibilizzazione e di azioni congressuali dal 2011 per poter
sensibilizzare sia l'Amministrazione che i cittadini rispetto a
questa tematica ambientale. Per questo è importante determinare
delle azioni che siano nobili, che vadano nell'ottica di educare ?
quella buona prassi di educazione anche per le imprese valdostane ?
al fine di aumentare il livello di sostenibilità ambientale.
Le chiederei di modificare leggermente l'impegnativa al fine di
definire un gruppo di lavoro che vada a implementare quell'azione
che è già in essere ? tenendo conto della delicatezza e della
molteplicità dei fattori elencati (diciassette punti) ? e che vada
ad attivare quell'azione secondo "prassi ed educazione" per quanto
riguarda le imprese valdostane che si possono allineare ai livelli
di sostenibilità ambientale.
Concludo con un passaggio legato alla CUC e quindi anche
all'INVA. Al fine di monitorare l'impiego e l'attuazione degli
acquisti pubblici verdi nelle procedure d'appalto nella pubblica
amministrazione, che rispettano i criteri di sostenibilità
ambientale ? come espressamente richiesto dall'Autorità di
vigilanza dei contratti pubblici (ANAC) ? l'Assessorato territorio
e ambiente, di concerto con l'Assessorato ai lavori pubblici, ha
richiesto alla struttura regionale competente di prevedere un
applicativo INVA per la gestione delle schede nell'Osservatorio
regionale, in modo tale da prevedere un'evidenza obbligatoria che
connoti gli appalti che applicano i criteri di GPP.
Come emerge dalla sua e dalla mia illustrazione, la materia è di
sicuro interesse e di grande attualità, non soltanto nella
fotografia dello stato dell'arte, ma nella predisposizione di un
piano che possa andare a migliorare la buona prassi rispetto alla
sostenibilità ambientale.
La materia è puntualmente disciplinata sia a livello comunitario
che nazionale e ovviamente gli obiettivi minimi sono disciplinati
dalla norma di riferimento.
Io le chiedo, proprio in virtù di quanto sopra esposto ? e se il
Consiglio regionale è d'accordo ? di modificare leggermente
l'impegnativa, non per definire un piano d'azione, perché i criteri
di azione sono già definiti, ma per costituire un gruppo di lavoro
che possa analizzare i beni interessati da questo tipo di politica
di sostenibilità ambientale.
Se non ci sono altri interventi, chiederei? a seguito
dell'intervento del collega Gerandin ? una piccola sospensione per
modificare leggermente l'impegnativa.
Presidente -
La parola all'assessore Gerandin.
Gerandin (MOUV) -
Semplicemente per dire che quando ho
parlato di questo problema con i dirigenti essi mi hanno fatto
presente che c'era già un'iniziativa che andava nella direzione di
costituire un gruppo di lavoro per l'attuazione degli indirizzi,
per cui non voglio prendermi nessuna paternità o merito, c'era già
una proposta, vista la trasversalità nata dalla Presidenza
precedente, che aveva identificato l'eventuale composizione di
questo gruppo di lavoro; si parlava di Presidenza della Regione, di
Strutture attività contrattuali e coordinamento CUC, Struttura
stazione unica appaltante e programmazione lavori pubblici,
Centrale unica di committenza (CUC), Dipartimento ambiente, Agenzia
regionale per la protezione dell'ambiente Valle d'Aosta e
l'Università della Valle d'Aosta.
Poi, se riteniamo che debba essere integrato, allargato ed
eventualmente composto anche da altri, siamo disponibili a
discuterne, però, in funzione delle modalità e delle preoccupazioni
che ha manifestato prima il collega Borrello, noi chiederemmo di
mettere in piedi questo gruppo di lavoro prima di arrivare a un
piano di azione, nel senso che quando si scrivono le regole bisogna
poi farle applicare, e bisogna capire se l'imprenditoria valdostana
nel frattempo sia cresciuta a sufficienza per non perdere magari
delle fette di mercato. Bisogna dare quella giusta informazione
affinché anche l'imprenditoria o i fornitori della Valle d'Aosta
abbiano la possibilità di andare in questa direzione, perché
introducendo drasticamente delle regole dall'alto rischieremmo di
fare del male anche alla piccola imprenditoria valdostana.
Io capisco le grandi Regioni, perché indubbiamente hanno altri
numeri, hanno sicuramente delle potenzialità diverse, ma noi siamo
davvero piccoli e introdurre delle regole che possono in parte
limitare la possibilità di essere presenti sul mercato potrebbe
essere un danno.
Presidente -
La parola al consigliere Bianchi.
Bianchi (UV) -
Ringrazio sia i colleghi Cinquestelle, che
hanno proposto questa mozione, sia l'Assessore, perché in ogni caso
ha riconosciuto che anche in passato era già stato discusso ed era
già stato fatto molto.
Sicuramente si può migliorare, si può andare in quella
direzione. Condivido il fatto di fare la Commissione, l'avevamo già
condiviso allora. Per di più la Commissione è importante, oggi noi
parliamo di acquisti verdi, penso al riciclo e penso alle imprese:
da una parte noi obblighiamo le imprese a fare dei recuperi ? penso
agli inerti ? ma, per esempio, dovremmo prevedere degli appalti per
cui si possono fare i lavori nuovi solamente con i recuperi. Se no
c'è il rischio di far fare dei recuperi che vengono stoccati nelle
cave ma poi non c'è mercato! Dall'altra è giusto il passaggio che
ha fatto l'assessore Gerandin, abbiamo sempre cercato di portare
avanti l'imprenditoria valdostana, in maniera che non dovessimo poi
fare degli acquisti fuori dalla Valle d'Aosta, ha rallentato il
piano della Commissione.
Il principio era un po' questo, quindi bisogna aspettare perché
c'è il rischio che per gli acquisti di quel tipo in Valle non si
fosse ancora preparati. Il principio era cercare d'incentivare chi
oggi fa l'imprenditore ad andare in quella direzione.
Presidente -
La parola al consigliere Viérin.
Viérin (UVP) -
Per ringraziare anche noi la collega Russo
e il gruppo Cinquestelle. Noi condividiamo appieno non solo i
contenuti dell'atto, ma anche l'esposizione. Se una comunità vuole
dare degli indirizzi e incidere soprattutto sull'ecosostenibilità
di un sistema deve mettere in atto misure per educare la comunità.
È vero che questo poi lo si riscontra nel modo in cui si affrontano
le complicazioni e nell'avere una comunità che si prepara alle
sfide e bisogna quindi parallelamente divulgare sul territorio,
divulgare tra le giovani generazioni delle idee e dei principi che
siano in sintonia con il rispetto dell'ambiente, con il rispetto
del nostro suolo.
L'atto riprende un po' lo spirito delle battaglie che alla fine
degli anni Settanta, con la reazione a quello che era stato il
Sessantotto cittadino qui in Valle d'Aosta, reazione che non aveva
solo salvaguardato l'identità culturale di un popolo ?, ma pensiamo
anche al notaio Bastrentaz, col motto "
Le sou son de papi la
tera l'è d'or"
(I soldi sono di carta e la terra è d'oro) o
altri slogan coniati dai giovani dei centri culturali ? ma che
aveva innestato nella nostra comunità anche una presa di coscienza
del rispetto del suolo, dell'ambiente e della comunità,
consapevolezza che forse è più l'anima di un popolo. Per una
piccola comunità come questa che nei decenni ha saputo tutelare
l'ambiente e che ha saputo fare una programmazione e una
pianificazione territoriale molto attenta, anche attraverso i suoi
enti locali ? non sempre ci siamo riusciti o la comunità ci è
riuscita, i nostri amministratori nei decenni ci sono riusciti ?
però oggi le sfide vanno in effetti su quelle che sono le regole e
in parte mi ha fatto piacere sentire che almeno su alcuni temi si
riconosce che qualcosa era stato fatto, perché ci siamo impegnati
in questi ultimi mesi per coordinare e riuscire a portare a termine
questo discorso, mettendo soprattutto assieme i pezzi
dell'Amministrazione affinché una parte parlasse con l'altra,
evitando che ci fossero delle problematiche applicative.
Lo dico con una battuta: speriamo che almeno questa mozione
venga rispettata, perché noi la votiamo in modo convinto, speriamo
che ci sia l'attenzione per i suoi contenuti, altrimenti sarebbe
svilente votare degli atti che poi non vedono il prosieguo delle
azioni. Quindi un grazie sentito al gruppo e alla consigliera
Russo.
Noi voteremo convintamente, anche con la giusta modifica che
riconosce ciò che già è stato fatto e ci riserviamo di monitorare
che questo avvenga. Visto che in questi giorni abbiamo sentito dire
che una risoluzione non si nega a nessuno, speriamo che queste
azioni vengano messe in campo.
Presidente -
La parola al consigliere Bertin.
Bertin (IC) -
In passato mi ero occupato in questo
Consiglio degli acquisti verdi in diverse occasioni, soprattutto
diversi anni fa quando la macchina amministrativa era molto lenta
da questo punto di vista, e anche poco sensibile. Teniamo presente
che all'interno dell'Unione europea si calcola che gli acquisti
pubblici valgono circa il 16 percento del PIL, una cifra enorme in
grado di orientare il mercato in direzione del maggiore rispetto
dell'ambiente e della sostenibilità nel lungo periodo. In Valle
d'Aosta questa cifra è addirittura maggiore, visto il ruolo che ha
la Regione all'interno del sistema economico valdostano. Ricordo
che in passato eravamo in situazioni molto arretrate rispetto a
questa problematica degli acquisti verdi e già all'epoca i Comuni,
anche italiani, avevano superato il 30 per cento e noi eravamo a
percentuali bassissime. Nel frattempo qualcosa si è mosso, da
questo punto di vista anche nell'Amministrazione è aumentata la
sensibilità, ma è un argomento che deve essere una delle priorità
nel tentativo di orientare il mercato nella direzione del rispetto
dell'ambiente e della sostenibilità di lungo periodo. Pertanto,
come firmatari di questa mozione, ci auguriamo che venga accolta e
che rappresenti un ulteriore passo avanti nella direzione giusta
del rispetto dell'ambiente, avendo un ruolo come ente pubblico di
indirizzo importante e che non deve essere sottovalutato.
Presidente -
La parola al consigliere Chatrian.
Chatrian (ALPE) -
Per sostenere questa iniziativa che è
stata presentata dai colleghi. Ci sembra comunque un passo avanti
nel momento in cui si danno degli indirizzi, con l'auspicio però
che sia utile alla causa e soprattutto si adottino tutti gli atti
necessari da parte del governo regionale per poter non solo
monitorare, ma per dare corso all'applicazione, all'impegno che in
quest'aula oggi ci accingiamo ad assumere su questo importante
tema, sul quale potremmo fare la differenza anche a livello
nazionale, in modo da creare le condizioni per poter creare indotto
e posti di lavoro, non solo nell'ambito pubblico, ma anche in
quello privato.
L'obiettivo è che questo impegno sia garantito e che
l'Assessorato competente e i vari Assessori competenti monitorino e
creino le condizioni.
Presidente -
La parola al consigliere Distort.
Distort (LEGA VDA) -
Un ringraziamento ai propositori di
questa mozione. Anche da parte mia, sia come gruppo Lega sia come
Presidente della III Commissione, mi sento di dover esprimere anche
il mio parere e di unirmi al coro generale. Ci sono temi che hanno
il potere di essere trasversali e che uniscono in una battaglia
comune, in questo ci alleiamo e vi ringraziamo per l'iniziativa
della mozione e ricordiamo che il concetto che anima nel profondo
il pensiero della Lega ? semplicemente come specifico, non per
propaganda, relativo a un tema trasversale che è condiviso
assolutamente da tutti ? è proprio la difesa di un territorio.
Quindi i temi relativi all'ambiente rientrano esattamente in questa
linea: nella linea della difesa, nella linea della custodia.
Per quanto riguarda il discorso della difesa del territorio,
sfondando una porta che ritengo aperta per tutti, io ritengo che il
percorso sia quello di non creare semplicemente un ufficio, di non
andare a sclerotizzare un discorso estremamente trasversale e
vitale in un'attività d'ufficio, ma di creare una vera e propria
cultura e di mantenere anche tutta la dimensione di spontaneità dal
punto di vista delle iniziative attuali e future del nostro
Consiglio e dell'attività generale di diffusione delle idee. Questo
proprio per mantenere la vitalità. Credo profondamente in questo,
perché ci accomuna ci fa riconoscere come società. Pertanto
ribadisco che la mozione sia assolutamente interessante.
Concludo dicendo che il concetto di ambiente, di rispetto
dell'ambiente, così come ho accennato, rientra nelle linee della
difesa, della custodia di un territorio in cui il nostro senso di
responsabilità è chiamato giorno per giorno a mettersi in atto.
Concludo con questa frase, con questo sillogismo: "Se ami difendi,
se non senti il bisogno di difendere è perché non stai amando". Noi
vogliamo amare.
Presidente -
Prego, consigliera Russo.
Russo (M5S) -
Siamo riusciti ad arrivare a una mozione
che abbia all'interno tutte le sollecitazioni e gli scambi
d'informazioni che ci siamo fatti in questo momento di
dibattito.
Il termine "gruppo di lavoro" personalmente mi spaventa sempre
un po', perché tutti noi partecipiamo a tantissimi gruppi di
lavoro, sembra sempre che il gruppo di lavoro sia qualcosa che non
porti a niente, invece abbiamo poi trovato un modo per cui il tema
del lavoro ci servirà a fare una mappatura della situazione attuale
per poi partire con un piano di azione per gli acquisti verdi.
Vorrei darvi un'ultima sollecitazione. Ho scelto di non
utilizzare nell'esposizione della mozione il termine
"inquinamento", ma in realtà è questo il problema: gli acquisti
verdi vanno assolutamente nella direzione di limitare
l'inquinamento ambientale, che è un problema che la nostra
Amministrazione ormai non può più far finta che non esista; il
settore pubblico a nostro parere deve essere in prima linea nel
consumo di prodotti verdi per il ruolo di responsabilità che
ricopre nei confronti dei cittadini e delle nuove generazioni.
Inoltre gli ingenti consumi e il potere d'acquisto della pubblica
amministrazione rappresentano un'opportunità preziosa per poter
influire sul mercato dei prodotti e dei servizi verdi, stimolandone
lo sviluppo futuro.
...leggo il testo emendato: "Il Consiglio regionale impegna la
Giunta regionale a predisporre un gruppo di lavoro per valutare le
politiche attuali, alla luce del quale predisporre un piano
d'azione della Regione autonoma Valle d'Aosta per gli acquisti
verdi; nelle procedure di acquisto la scelta deve essere
indirizzata su prodotti, beni e servizi a ridotto impatto
ambientale, meno inquinanti e meno dannosi per la salute; in
accordo, predisporre azioni finalizzate a orientare e
sensibilizzare l'azione degli enti locali in questa direzione; ?
terzo punto: ? monitorare l'impiego e l'attuazione degli acquisti
pubblici verdi nelle procedure d'appalto da parte della pubblica
amministrazione tramite un ufficio regionale".
Presidente -
Consigliera Russo, se ci fa avere la
variazione del testo.
Pongo in votazione la mozione, come emendata. La votazione è
aperta. La votazione è chiusa.
Comunico l'esito della votazione:
Presenti: 35
Votanti: 35
Favorevoli: 35
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK