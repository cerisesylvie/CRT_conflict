Consiglio Regionale della Valle d'Aosta - Oggetto del Consiglio n. 1832 del 28 febbraio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque minerali e termali
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 1832 del 28 febbraio 1996 - Resoconto
SEDUTA ANTIMERIDIANA DEL 28 FEBBRAIO 1996
OGGETTO N. 1832/X Realizzazione e avvio dell'attività dello
stabilimento per le acque termali "Monte Bianco".
(Interrogazione)
Interrogazione Memori di varie discussioni che si sono già avute
in merito allo stabilimento delle acque minerali "Monte
Bianco";
Non avendo più avuto notizie in merito all'avviamento della
produzione nello stabilimento stesso;
Ricordando varie risposte in merito e i cospicui finanziamenti
da parte della Regione Autonoma Valle d'Aosta riguardanti la
società in questione;
il sottoscritto Consigliere regionale
Interroga
l'Assessore competente per sapere:
1) quale è la situazione dei lavori nello stabilimento;
2) se si hanno delle previsioni di apertura dello stesso;
3) quali decisioni ha preso l'Amministrazione in merito, visto
che i tempi si dilatano e non si vedono sbocchi positivi.
F.to: Chiarello
Presidente Ha chiesto la parola l'Assessore all'industria,
artigianato e commercio, Mafrica.
Mafrica (GV-PDS-SV) L'interrogazione chiede notizie sulla
situazione dello stabilimento Monte Bianco di Morgex. La prima
domanda è qual è la situazione dei lavori: qui devo riconfermare
cose che sono già note, cioè le opere edili relative alla
costruzione dello stabilimento sono state completate, ed anche i
lavori necessari per captare le acque per quanto attiene alle opere
edili risultano completati. Riguardo invece alle tubazioni di
adduzione da Courmayeur a Morgex è stata completata la procedura
amministrativa e sono state ottenute tutte le prescritte
autorizzazioni, per cui i lavori, se finanziati, possono iniziare
quanto prima. Le opere finora eseguite ammontano a circa 11,2
miliardi.
La seconda domanda è relativa alla situazione; ho già riferito
al Consiglio, in risposta ad interrogazioni ed interpellanze, che
era in corso una trattativa complessa che doveva portare
all'ingresso di un gruppo nuovo nella gestione dell'azienda.
Ebbene, secondo informazioni fornite dai responsabili aziendali
sarebbe stato recentemente stipulato un accordo per cedere il
pacchetto di maggioranza della società Sorgenti Monte Bianco,
posseduto dalla cooperativa antonelliana, ad un gruppo industriale
estero che opera nel campo agro-alimentare.
La formalizzazione della cessione dovrebbe avvenire nella
seconda metà del mese di marzo prossimo venturo. Il gruppo
acquirente ha preso contatti con la Finaosta allo scopo di valutare
in via informale gli aspetti economici, tecnici ed operativi
relativi all'applicazione della convenzione in atto, e in tale
occasione il gruppo si è impegnato a presentare il nuovo progetto
imprenditoriale non appena formalizzato il passaggio di proprietà
delle azioni. La nuova proprietà ha anticipato l'intenzione, una
volta formalizzata l'operazione, di attivarsi affinché l'avvio
della produzione e il raggiungimento dei volumi ipotizzati nel
contratto stipulato con la Regione avvengano nel tempo più breve
possibile.
C'è quindi oggi in corso questa fase, che dovrebbe essere
definitiva di cambiamento della proprietà; l'Amministrazione
regionale, non appena si sarà provveduto alla cessione del
pacchetto di maggioranza anche dal punto di vista formale,
organizzerà un incontro con i responsabili aziendali e in tale
incontro, che si auspica positivo per un rapido inizio
dell'attività dello stabilimento, verranno prese le decisioni
necessarie. Quindi rispetto alla precedente interrogazione c'è il
fatto nuovo di un accordo raggiunto, che dovrebbe essere
formalizzato entro il mese di marzo.
Si dà atto che, dalle ore 10,23, presiede il Vicepresidente
Aloisi.
Presidente Ha chiesto la parola il Consigliere Chiarello.
Chiarello (RC) Spero che queste siano le ultime parole famose, e
lo spero perché questa fabbrica possa veramente iniziare a
lavorare. Mi permetta, Assessore, di dubitarne un po' per via di
quei contratti quasi fatti, ma che saranno sottoscritti fra un mese
o due. Lo spero, perché non vorrei che la Regione che ha già
impegnato... che fossero soldi per intanto buttati lì e non ci
fosse sbocco. Apro una apertura di credito, come ha detto Tibaldi
prima, di nuovo su questa fabbrica, anche perché sembra che i tempi
della sottoscrizione siano abbastanza brevi; spero che l'Assessore
alla fine di marzo ci dia dei ragguagli su quello che è successo
per quella data.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK