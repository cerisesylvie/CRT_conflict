Consiglio Regionale della Valle d'Aosta - Oggetto del Consiglio n. 787 del 8 luglio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 787 del 8 luglio 2021 - Resoconto
OGGETTO N. 787/XVI - Interpellanza: "Modalità per l'utilizzo
da parte di terzi di strutture di proprietà regionale per lo
svolgimento di selezioni di personale".
Bertin (Presidente) -
Possiamo riprendere dopo la pausa
per arieggiare i locali. Siamo al punto dell'ordine del giorno n.
34. Per l'illustrazione, consigliere Manfrin.
Manfrin (LEGA VDA) -
Questa interpellanza è semplice e al
tempo stesso complessa e ho ritenuto opportuno fosse da presentare
all'Aula e non limitarmi a fare una lettera di richiesta a lei,
presidente Bertin, però le chiederei di porre la sua attenzione nel
merito di questa iniziativa perché ritengo sia opportuno.
Questa iniziativa si origina da una mia richiesta di accesso
agli atti a una selezione che è stata svolta - io ho indicato nella
mia richiesta di accesso agli atti - dalla USL e poi in realtà la
risposta che è stata fornita alla mia richiesta di accesso agli
atti è stata che in realtà la selezione non era in capo alla USL,
ma tant'è. Che cosa accade? Accade che viene fatta una selezione di
operatori del 118 e vengono utilizzate nella selezione di questi
operatori del 118, l'8 di gennaio 2021... l'ho specificato,
Assessore, perché fosse chiaro a lei ma soprattutto agli uffici che
poi devono darmi i dati che non è che menavo colpi alla cieca,
sapevo benissimo che quella selezione era avvenuta e sapevo
benissimo il giorno e anche i luoghi. Quindi ho ritenuto opportuno
indicare che si era svolta quella selezione, ho indicato dove, ho
indicato gli orari e quindi cosa succede? C'è questa selezione di
operatori del 118, viene fatta una prova, orale e scritta, presso
il CLI, ovviamente corso di laurea infermieristica in Via
Saint-Martin-de-Corléans con una struttura chiaramente che è nella
disponibilità della Regione, successivamente veniva condotta una
prova pratica, nello specifico guida di ambulanza, presso la
struttura dell'Ospedale Beauregard, dopodiché si procedeva alla
compilazione della graduatoria e dell'esito di questa
selezione.
Quindi chiedo di avere gli esiti di questa selezione.
La risposta che mi ha fornito il dottor Ottonello mi ha lasciato
sinceramente sconcertato.
Il dottor Ottonello mi risponde che la mia richiesta di accesso
agli atti era mal posta o era male indirizzata. Per quale motivo?
Perché in realtà la selezione che vi ho testé descritto è stata
effettuata non dalla USL bensì da un'agenzia per il lavoro e quindi
siccome la selezione di questa agenzia per il lavoro ha effettuato
questa selezione, a questo punto scrive il dottor Ottonello: "Ne
consegue che la documentazione oggetto di richiesta da parte del
consigliere regionale Andrea Fabrizio Manfrin è detenuta dalla
suddetta società di somministrazione".
Ora io ritengo di essere mediamente intelligente e penso che chi
invece ricopre posizioni di questo prestigio sia sicuramente molto
intelligente e mi stupisce che una persona molto intelligente mi
racconti che una selezione che viene fatta utilizzando le strutture
regionali a cui peraltro, Assessore, glielo dico, perché io ho
anche i nomi e cognomi del personale USL e del 118 che ha
partecipato e che quindi assisteva a quella selezione non abbia
neanche un documento relativo a quel tipo di selezione. Cioè viene
fatta una selezione in casa mia e io non ne so nulla e dico: "Ah
no, ma è l'agenzia di somministrazione che ha fatto la selezione.
Si è presentata una mattina, ha sfondato la porta del CLI, ha
distribuito la prova e quant'altro, poi ha sequestrato le ambulanze
del 118, le ha fatte guidare, ha rapito legando e trascinando per i
piedi il personale della USL e del 118 e l'ha portato ad assistere
mettendogli lo scotch sulle palpebre affinché vedessero, quindi non
è stato prodotto nessun documento, noi non sappiamo niente, ha
tutto l'agenzia per la somministrazione".
L'ho trovato quantomeno assurdo. Quindi ho ritenuto opportuno
che questa questione venisse portata all'attenzione di questo
Consiglio, perché riterrei utile, opportuno e sicuramente aderente
anche al regolamento, che tra poco mi permetterò di evidenziare,
che non si proceda a un'ulteriore presa in giro dei Consiglieri
regionali, perché? Perché vede, io ho chiesto dei documenti e,
oltre a questi documenti, l'articolo 116 precisa qual è il nostro
diritto di accedere alla documentazione dell'Amministrazione
regionale. Allora è bene ricordare che cosa prevede l'articolo
116.
"I Consiglieri hanno diritto di ottenere dall'Amministrazione
regionale, dagli enti pubblici non economici, dalle agenzie e dalle
aziende dipendenti dalla Regione e dalle società da essa
direttamente o indirettamente partecipate le informazioni utili
all'espletamento del loro mandato e di ottenere copia gratuita dei
documenti amministrativi richiesti. Ai fini del diritto di accesso
è considerato documento amministrativo ogni rappresentazione
grafica, fotocinematografica, elettromagnetica o qualunque altra
tipologia di atti anche interni formati dall'Amministrazione o
comunque detenuti ai fini dell'attività amministrativa".
Vorrei porre particolare accento su queste due locuzioni "O
comunque detenuti ai fini dell'attività amministrativa" il che pone
evidentemente in una situazione di assurdità il fatto di
rispondermi che è stato gestito dall'agenzia per il lavoro e la USL
non ne sa nulla e "le informazioni utili all'espletamento del loro
mandato" sono ricomprese le informazioni.
Quindi ritengo di aver agito nel mio diritto di richiedere dei
dati in maniera assolutamente puntuale, quindi ho chiesto tutta una
serie di dati che io adesso rinnovo a quest'Aula, ho scritto di
avere tutta la documentazione inerente alla selezione degli
operatori 118 svolta dalla USL in data 8 gennaio 2021 all'ex
maternità al Beauregard comprensiva dell'elenco dei candidati
partecipanti, del personale USL presente e/o giudicante, le ripeto,
io ho i nomi e cognomi del personale USL presente giudicante,
quindi questi mi dovevano essere forniti, eventuali terze persone
presenti alle prove, ad esempio personale dell'agenzia per il
lavoro, se c'era il personale della USL saprà se c'era presente
qualcuno dell'agenzia o no, l'elenco delle valutazioni conseguite
dai candidati, l'elenco dei candidati giudicati idonei, l'eventuale
graduatoria finale, l'elenco degli assunti a seguito di quella
selezione, eventuale graduatoria stilata ed eventuale
documentazione di selezioni successive per la medesima
posizione.
Io trovo un poco assurdo che la risposta mi dica che: "Eh no,
caspita, non ce ne siamo occupati noi e quindi non possiamo
concedere la documentazione".
Quindi per questi motivi, Assessore, io le ho fatto questa
interpellanza, la metto all'attenzione dell'Aula e pubblica, la
metto all'attenzione del Presidente del Consiglio che ovviamente
non potrà che concordare con quanto ho esposto, non perché io sia
particolarmente in linea con lui ma perché mi sono limitato a
citare i nostri diritti sanciti dal regolamento interno, e quindi
con questa interpellanza, Assessore, le chiedo se sia possibile a
questo punto che vengano utilizzate strutture di proprietà
regionale - come le strutture sanitarie - da parte di terzi per
selezioni, all'insaputa o senza il consenso dell'Amministrazione o
senza formare documentazione disponibile per la summenzionata
richiesta di accesso agli atti; se sia possibile che il personale
sanitario amministrativo della USL partecipi o sia presente alle
summenzionate prove a supporto dell'agenzia di somministrazione e
alla supervisione delle prove stesse senza che la responsabilità
ricada anche solo in minima parte sull'Amministrazione, ricordiamo
che ovviamente come ho detto "Formati dall'Amministrazione o
comunque detenuti ai fini dell'attività amministrativa" e se alla
luce, a questo punto, di quanto esposto sia intenzione
dell'Assessore dare corso alla richiesta di accesso agli atti così
come previsto dall'articolo 116 del regolamento del Consiglio
regionale.
Ho indicato lei, Assessore, nella mia interpellanza e me ne
scuso perché questo è un refuso, nella nostra proposta di riforma
del regolamento avevamo chiesto di interessare i dirigenti e
ovviamente così a me sarebbe piaciuto fare, perché alla fine
rispondono i dirigenti. L'attuale regolamento prevede ancora che
siano gli Assessori in capo alla risposta e quindi ho dovuto
indicare il suo nome e tant'è, però le chiedo cortesemente una
risposta.
Presidente -
Risponde l'assessore Barmasse.
Barmasse (UV) -
Questo è quanto è stato riferito
dall'Azienda USL: con riferimento all'oggetto dell'interpellanza,
sentita l'Azienda USL della Valle d'Aosta, informo che in ragione
della peculiarità della figura professionale oggetto di selezione
la società di somministrazione, pur sempre nell'ambito della
propria autonomia organizzativa e gestionale del procedimento di
selezione, ha espressamente richiesto alla stessa azienda un
supporto tecnico e logistico per l'effettuazione delle prove di
esame che si è concretizzato come segue:
messa a disposizione dei locali di Via Saint-Martin-de-Corléans,
ex maternità del Beauregard per le prove di selezione,
messa a disposizione di personale tecnico e sanitario aziendale
come membri esperti della commissione costituita dall'agenzia di
somministrazione per la selezione dei candidati,
messa a disposizione dei mezzi aziendali, ambulanze,
attrezzature eccetera per l'espletamento delle prove pratiche.
Per quanto concerne le sedi di espletamento della selezione,
informo che le strutture di Via Saint-Martin-de-Corléans sono
concesse in comodato d'uso gratuito dall'Amministrazione regionale
all'Azienda USL e che le strutture del Beauregard invece sono state
trasferite a titolo gratuito all'Azienda USL con deliberazione
della Giunta regionale 2290/2011 in attuazione dell'articolo 40 bis
della legge regionale 5/2000.
Con riferimento, infine, alla richiesta di accesso agli atti
presentata dal Consigliere Manfrin, protocollo n. 434/2021 ai sensi
dell'articolo 16 del regolamento interno del Consiglio regionale
della Valle d'Aosta, rappresento nuovamente quanto già comunicato
in sede di riscontro, ovvero che la selezione è stata oggetto di un
procedimento posto in capo alla società di somministrazione e non
in capo all'Azienda USL e che l'azienda medesima, in sede di
riscontro all'Assessorato, ha evidenziato che in materia è in corso
indagine penale da parte della Procura della Repubblica.
Presidente -
Per la replica, il consigliere Manfrin.
Manfrin (LEGA VDA) -
Io non posso essere evidentemente
soddisfatto della sua risposta e dopodiché la inviterei, presidente
Bertin, magari anche a fornirci una sua opinione nel merito, visto
che si parla anche delle prerogative dei Consiglieri, perché quello
che le hanno composto gli uffici come risposta in realtà smentisce
questa impossibilità di fornire documenti, perché gli uffici hanno
evidenziato che da parte dell'agenzia di somministrazione è stato
richiesto il supporto per i locali, il personale e i mezzi, ma la
richiesta che è stata fatta ha formato della documentazione o è
stata fatta in maniera verbale, via telefonica, via messaggio o
quant'altro? Avrà formato della documentazione. Le strutture che
sono state concesse, lo ha ribadito, sono in disponibilità
dell'Amministrazione regionale, la USL e Regione direttamente!
Allora se le strutture sono nella disponibilità della Regione e
sono state concesse, se il personale è stato messo a disposizione,
se i mezzi in disponibilità della Regione sono stati messi a
disposizione per queste prove, c'è della documentazione o non
c'è?
Non si può risolvere la questione dicendo è tutto in capo
all'agenzia per il lavoro, non è così. C'è della documentazione che
è stata fornita e formata, io adesso non voglio prendermela con il
personale e quant'altro però le faccio un piccolo esempio: quando
io ero Consigliere comunale ad Aosta e facevo una richiesta di
tutta la documentazione di un certo ambito, non solo mi veniva
fornita la documentazione, mi venivano forniti anche gli scambi di
e-mail interni fra un dirigente, un funzionario, un dipendente e
l'esterno, mi veniva fornita qualsiasi tipo d'informazione e quel
tipo di scambio di messaggi, di comunicazioni ufficiali,
costituisce comunque parte di queste comunicazioni.
Quindi trovo assurda questa risposta e le chiedo, presidente
Bertin, a questo punto di dirci se è nel nostro diritto, nel mio
diritto, avere questi documenti o meno, perché io trovo questa
vicenda assolutamente paradossale.
Presidente -
Al di là del caso specifico, credo che si
debbano fornire ai Consiglieri regionali tutte le informazioni
necessarie per svolgere la loro attività e il loro mandato; questo
è un invito generale, al di là del caso specifico. A questo
dovrebbero attenersi le strutture quando la richiesta è formulata
in modo corretto, evitando di non rispondere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK