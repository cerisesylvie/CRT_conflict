Consiglio Regionale della Valle d'Aosta - Oggetto del Consiglio n. 3988 del 3 ottobre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3988 del 3 ottobre 2024 - Resoconto
OGGETTO N. 3988/XVI - Interrogazione a risposta immediata:
"Informazioni relative al termine di scadenza per l'acquisizione
del codice identificativo nazionale per le locazioni
brevi".
Bertin (Presidente) -
Punto n. 9.04. Consigliera Erika
Guichardaz, ne ha facoltà.
Guichardaz E. (PCP) -
Il 20 settembre il nostro gruppo ha
presentato un'interpellanza che forse andremo a discutere oggi, ma
di questo non siamo sicure; però, a seguito di quell'interpellanza,
è uscita una nota dell'Assessore al turismo in data 23 settembre,
inviata a tutti i gestori di alloggi a uso turistico, che ricordava
di richiedere il CIN entro il 2 novembre 2024.
Noi avevamo analizzato le FAQ della banca dati delle strutture
ricettive che invece, ci sembrava, dessero una data diversa
rispetto a quella del 2 novembre 2024. Quindi interroghiamo
l'Assessore per capire se, invece, dà conferma che la nostra
lettura è sbagliata e la data per l'acquisizione del CIN è quella
del 2 novembre.
Presidente -
Risponde l'assessore Grosjacques.
Grosjacques (UV) -
In premessa, confermo che ad oggi la
data è quella del 2 di novembre, anche perché il comma 15
dell'articolo 13ter del decreto legge, convertito con modificazioni
nella legge 15 dicembre 2023 n. 191, riguardante la disciplina
delle locazioni brevi, recita: "Le disposizioni del presente
articolo si applicano a decorrere dal sessantesimo giorno
successivo a quello della pubblicazione nella Gazzetta Ufficiale
dell'avviso". Poiché l'avviso è stato pubblicato il 3 settembre
scorso, la nuova disciplina si applica dal 2 di novembre.
Siamo a conoscenza che una delle FAQ pubblicate dal Ministero
generi alcuni malintesi, perché porta a ritenere che, per chi ha
già il CIR, ci sia tempo fino a gennaio per chiedere il CIN.
Tale FAQ è collegata a quanto prevede la norma, quindi il comma
3, lettera b) dell'articolo 13ter, per il caso di omessa
ricodificazione dei codici e di omessa trasmissione dei codici da
parte delle Regioni che hanno proprie banche dati territoriali. Non
è una casistica però che riguarda la Valle d'Aosta, che ha
ricodificato e trasmesso tutti i dati entro il 21 di agosto.
In effetti l'articolo 13ter non è di facile lettura, e purtroppo
le FAQ del Ministero, così come le comunicazioni delle piattaforme,
a volte non tengono conto delle peculiarità delle singole regioni e
quindi possono disorientare gli operatori.
Per la nostra regione, anche sulla base degli approfondimenti e
contatti avuti con il Ministero, risulta il termine del 2 di
novembre, ed è per questo motivo che lo abbiamo indicato nelle
comunicazioni che sono state inviate a tutti gli operatori.
Voglio però precisare che il 30 settembre scorso la ministra
Santanché ha annunciato che per garantire una transizione più
efficace e supportare le imprese nel passaggio delle nuove
disposizioni, il Ministero sta valutando la possibilità di
prorogare a gennaio 2025 i termini per l'adeguamento.
Come Amministrazione regionale siamo favorevoli a questa proroga
che, tra l'altro, risolverebbe anche i possibili malintesi generati
dalle FAQ del Ministero; siamo in attesa però di comunicazione
perché, da quello che sappiamo, dovrebbe (uso il condizionale
perché io ad una prima ricerca non sono riuscito a trovarlo) essere
inserito nel decreto Omnibus, sul quale è stata apposta la fiducia,
che sarà votato domani mattina, ma non sappiamo se sarà inserito in
quel provvedimento o in altri provvedimenti.
Comunque c'è una comunicazione ufficiale sul sito del Ministero
che ci dà quest'informazione.
Presidente -
Per la replica, consigliera Erika
Guichardaz.
Guichardaz E. (PCP) -
Chiarezza è fatta perché, come ha
detto lei, leggendo le FAQ del Ministero, c'era scritto
testualmente che, se avevi già ottenuto il CIR, avevi ulteriori 120
giorni, quindi saresti andato comunque a gennaio e questa cosa la
si trovava anche su tantissimi siti vari che si occupano di
locazioni brevi. Quindi rimane la data del 2 novembre e immagino
che se domani, invece, ci saranno indicazioni diverse, lei lo
comunicherà alle strutture.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK