Consiglio Regionale della Valle d'Aosta - Oggetto del Consiglio n. 1122 del 21 novembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1122 del 21 novembre 2019 - Resoconto
OGGETTO N. 1122/XV - Interpellanza: "Indicazioni in merito
all'avvio delle procedure per la realizzazione del corso-concorso
per il reclutamento dei segretari degli Enti locali".
Rini (Presidente)
-
Punto n. 28 dell'ordine del
giorno.
Dalle ore 15:52 assume la Presidenza il vicepresidente
Distort.
Distort (Presidente) -
Per l'esposizione, la parola alla
collega Pulz.
Pulz (ADU VDA) -
Con questa interpellanza riprendiamo
l'annosa questione dei segretari comunali, di cui abbiamo già
discusso a lungo in quest'Aula, avendo ben presente l'urgenza del
reclutamento dei segretari degli Enti locali valdostani anche in
vista, come sappiamo bene, delle prossime elezioni amministrative
del maggio 2020, urgenza a cui il CPEL ha più volte richiamato noi
tutti al fine di evitare la paralisi del sistema degli Enti locali.
Ricordiamo benissimo anche che la legge n. 14 del 24 settembre
2019: "Disposizioni urgenti per il reclutamento dei segretari degli
Enti locali della Valle d'Aosta" è stata votata in questo Consiglio
il 19 settembre scorso. Ricordiamo senz'altro anche il grave
ritardo con cui la legge era arrivata in Consiglio e che la
scadenza per l'indizione della prova selettiva del famoso
corso-concorso era prevista per il 4 del mese di novembre, entro
cioè 30 giorni dalla pubblicazione della stessa. Con questa nostra
iniziativa - depositata, è bene precisarlo, pochi giorni prima che
fosse pubblicato il bando - noi intendevamo chiedere al Governo
regionale di fornire comunicazioni in merito all'avvio delle
procedure di bando e alle relative tempistiche. Ora che quella
risposta l'abbiamo già, pensiamo sia comunque utile sapere, in
ragione dei molti dubbi sollevati in sede di approvazione della
legge, se la Presidenza della Regione sia a conoscenza di un
eventuale iter di impugnativa della norma da parte della Presidenza
del Consiglio dei ministri, impugnativa su cui circolano voci che
andrebbero, crediamo, definitivamente smentite o confermate in
questa sede. Sinceramente, se possiamo permetterci senza risultare
offensivi, quella decisione non ci sorprenderebbe più di tanto
perché a volte la fretta può essere cattiva consigliera,
soprattutto se combinata con una chiusura alle critiche, questa
volta perlomeno, costruttive della minoranza che vi ricordiamo è,
come dice il grande Socrate, come il tafano che sprona il cavallo
succhiandogli sì il sangue, ma comunque sprona il cavallo alla
corsa. Dalle FAQ dell'Agenzia dei segretari stanno infatti
emergendo le contraddizioni che a suo tempo noi di ADU VDA, insieme
ai colleghi Cinque Stelle, avevamo rilevato: ad esempio, che possa
partecipare al concorso un laureato in scienze infermieristiche
purché abbia lavorato con la qualifica D nella pubblica
amministrazione. Noi in proposito avevamo presentato un emendamento
che ci è stato bocciato, come tutti gli emendamenti che abbiamo
presentato in un anno e mezzo, lo avevamo presentato sia in
commissione che in aula perché ci pareva un'opportunità, almeno in
questo caso, rendere omogeneo al resto d'Italia il requisito della
laurea in legge, oppure in economia e commercio, oppure in scienze
politiche per l'accesso alla professione di segretario comunale;
persino le Province autonome di Trento e Bolzano da cui copiate, e
con gioia, la legge "ammazza lupi" fanno così. Una base giuridica,
che non è certo acquisibile con un mero corso o corsetto, come
aveva già detto il collega Sammaritani, è infatti necessaria per
svolgere al meglio l'incarico che è anche quello di assicurare la
conformità dell'attività amministrativa alla legge, allo Statuto,
ai regolamenti. Ci era poi parso - perché noi siamo brutti e anche
maliziosi - che una scelta diversa fosse solo funzionale alla
protezione di posizioni di rendita di alcuni soggetti, ma magari
non è così. Se un tecnico è utile in Comune per la verifica dei
progetti e poi l'esecuzione dei lavori, la predisposizione degli
appalti è di competenza dei giuristi, infatti gli appalti vengono
impugnati dagli avvocati, come i colleghi sanno meglio di me.
Ringraziamo quindi il Governo se può rispondere alla domanda così
riformulata, cioè se ci sia davvero nell'aria questa impugnativa
sulla nuova legge dei segretari comunali, con quali eventuali
conseguenze sul corso-concorso di cui ci piacerebbe conoscere le
tempistiche, se è già possibile dire qualcosa di più preciso.
Presidente -
Per la risposta da parte del Governo, la
parola al presidente Fosson.
Fosson (PNV-AC-FV) -
Io non tornerei su tutte le
argomentazioni che ci hanno visti discutere perché sennò ritorniamo
a una normativa che chiaramente aveva un'urgenza e l'urgenza era
dovuta al fatto che questi concorsi non erano più stati fatti da
tanti anni e l'altra urgenza è che non ci sono segretari comunali e
si avvicinano le elezioni comunali. Si ricorda era stata rinviata
da luglio, purtroppo forse, quando ci sono delle norme così che
vanno sopra gli interessi di tutti, non si riesce a trovare una
sintesi che vada bene per tutti e di questo ognuno si assume le sue
responsabilità, anche noi chiaramente. Il testo è stato preparato
dai nostri uffici legislativi con estrema attenzione verificando
anche tutta la normativa regionale su chi doveva fare la
preselezione.
Sulle tempistiche: "
se intenda fornire comunicazioni in
merito all'avvio delle procedure...
", l'Agenzia regionale dei
segretari degli Enti locali della Valle d'Aosta, con deliberazione
del Consiglio di amministrazione n. 24 del 6 novembre, ha avviato
la procedura concorsuale per il reclutamento dei nuovi segretari in
attuazione di quanto previsto appunto dall'articolo 2 della legge
regionale n. 14 del 2019. L'estratto del bando di corso-concorso
per il reclutamento di otto segretari è stato pubblicato sul
Bollettino ufficiale n. 51 di martedì 12 novembre 2019 e quindi da
tale data i soggetti interessati possono presentare
on-line
la domanda, è quello che diceva lei, di ammissione al
corso-concorso accedendo all'apposita sezione "ALBO" del sito
istituzionale dell'Agenzia dei segretari, dove, sempre da martedì
12 novembre, sono stati pubblicati il bando di corso-concorso e la
citata deliberazione n. 24 del 2019. Il termine di presentazione
delle domande di ammissione scadrà alle ore 24:00 del 12 dicembre
2019 e all'articolo 17 del bando è precisato che le date per
l'accertamento linguistico e la prova selettiva saranno rese note
il 3 gennaio e quelle delle prove dell'esame ai primi di aprile. Se
tutto va liscio, si arriva comunque in tempi precisi per avere dei
segretari comunali nuovi per le elezioni di maggio, che era lo
scopo. Su quello che lei dice dell'impugnativa di ufficiale non c'è
niente, sono state fatte però delle osservazioni e l'osservazione
più importante è quella sullo scorrimento e l'uso delle
graduatorie. È una norma che già noi sapevamo che era a rischio di
impugnativa e al Ministro Boccia, quando è venuto a trovarci, noi
abbiamo segnalato la cosa. Anche lui ci aveva detto che è
un'anomalia che non si possano usare delle graduatorie, che si
debba fare un concorso ogni anno e che il nuovo Governo su questo
sarebbe intervenuto, però non è ancora intervenuto. Il rischio di
impugnativa quindi è soprattutto su questo, poi sono state fatte
delle altre osservazioni a cui il nostro Ufficio legislativo ha
risposto. Non c'è nulla di ufficiale, c'è il pericolo però proprio
che si possano utilizzare questi otto segretari e la graduatoria
non rimanga per tre anni come le altre graduatorie e questo
chiaramente limita poi la possibilità di scelta amministrativa,
però tutti i Comuni d'Italia soffrono di questa nuova norma che era
stata introdotta e che speriamo che il Governo centrale modifichi.
Su questo non abbiamo autonomia, nel senso che non abbiamo
possibilità. Come le dico, i nostri uffici legislativi hanno
comunque fatto le osservazioni anche verificando e facendo notare
al Ministero qual è la nostra specificità, qual è il nostro
problema, eccetera, quindi c'è un contatto attivo, di ufficiale non
c'è ancora nulla.
Presidente -
Per la replica, la parola alla collega
Pulz.
Pulz (ADU VDA) -
Presidente, la ringraziamo sentitamente
per la sua risposta precisa, anche se la neve adesso è bassa e
bisogna dire che il bel mese di maggio non è affatto lontano e
sarebbe sicuramente utile per i Comuni arrivare all'importante
appuntamento senza avere l'acqua alla gola. D'altronde gli Enti
locali hanno evidenziato molte volte le difficoltà rispetto a
questa importante figura del segretario comunale, che è
rappresentante... garante, anzi, della legalità e quindi del buon
governo sui territori. Noi quindi ringraziamo per le precisazioni
che sono state fatte.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK