Consiglio Regionale della Valle d'Aosta - Oggetto del Consiglio n. 2504 del 16 aprile 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula
Oggetto del Consiglio n. 2504 del 16 aprile 1997 - Resoconto
SEDUTA ANTIMERIDIANA DEL 16 APRILE 1997
OGGETTO N. 2504/X Rimborsi di spese per prestazioni di
odontostomatologia effettuate da società operanti nel settore.
(Interrogazione)
Interrogazione Premesso
- che la delibera della Giunta della Regione Autonoma Valle
d'Aosta n. 138 del 19 gennaio 1996, così come la precedente n.
11002 del 30 dicembre 1994, prevedevano che le prestazioni di
odontostomatologia (protesi) non potessero essere rimborsate agli
utenti nell'ipotesi in cui le stesse venissero fatturate da
società;
- che i succitati atti amministrativi, impugnati avanti al TAR
Valle d'Aosta, sono risultati illegittimi in forza di sentenza n.
52/96 RG emessa dal Tribunale Amministrativo in data 12 dicembre
1996;
- che, conseguentemente, la Pubblica Amministrazione sarà tenuta
a risarcire i danni tutti subiti dalle società che operano nel
settore summenzionato;
ciò premesso il sottoscritto Consigliere regionale
Interroga
l'Assessore competente per sapere:
1) se ha già provveduto a dare esecuzione alla sentenza del TAR
n. 52/96 e mediante quali atti amministrativi od in quale modo
provvederà;
2) se intende risarcire i danni subiti, dalle società operanti
nel settore le quali, in virtù del mancato rimborso delle fatture
da parte dell'U.S.L. della Valle d'Aosta, non hanno più eseguito
prestazioni di protesi parziali e totali con perdita di clientela,
così come gli utenti non hanno ricevuto il rimborso delle fatture
già emesse in passato dalle società in questione in quanto le
medesime non venivano neppure accettate dall'U.S.L.
F.to: Dujany
Presidente Ha chiesto la parola l'Assessore alla sanità ed
assistenza sociale, Vicquéry.
Vicquéry (UV) Mi limito a dire all'interpellante che il problema
è stato esaminato dalla Giunta regionale nella seduta del 7 aprile
ed è stata adottata una deliberazione, che ha come oggetto:
"Rettifica delle disposizioni inerenti il rimborso di spese
odontostomatologiche, di cui alla deliberazione della Giunta
regionale n. 138 del 19 gennaio 1996 e n. 29 del 10 gennaio 1997, a
seguito della sentenza del TAR della Valle d'Aosta n° 2797". Una
sentenza che ha di fatto messo un punto finale su una querelle che
probabilmente non avrebbe neppure avuto ragione d'essere perché gli
uffici dell'Assessorato sostenevano la necessità che ogni singolo
professionista emettesse fattura e non potesse farlo la
società.
La sentenza conferma che ogni singolo professionista deve
rilasciare fattura, ma dice che anche la società può rilasciare
fattura, limitatamente però a quanto di competenza.
Ripeto, qui se le cose fossero state istruite meglio da una
parte e dall'altra, si sarebbe evitato una vertenza che potrei
definire inutile perché hanno ragione tutte e due le parti di
fatto. Il contenuto del deliberato è quello di rettificare come
segue: "... per ottenere i contributi finanziati i cittadini devono
presentare domanda all'USL su carta semplice, possibilmente con
modulo prestabilito, entro 60 giorni dalla data della fattura
allegando l'originale alla fattura o ricevuta fiscale in data
successiva al 1° gennaio 1996" questo per la delibera del ?96, poi
riprende lo stesso concetto per quelle relative al ?97 "...
rilasciata a titolo personale da medici o odontoiatri o da
odontotecnici, ciascuno per le proprie competenze. Limitatamente al
costo delle protesi ortodontiche sono altresì accettate le fatture
e le ricevute fiscali emesse da società o da studi associati,
purché gli originali delle stesse siano controfirmati da un medico
o da un odontoiatra, fermo restando quanto altro indicato nel
provvedimento deliberativo". Questo è ripreso al punto 2 della
delibera per il 1997. Così le cose sono state chiarite.
Presidente Ha chiesto la parola il Consigliere Dujany.
Dujany (PVA) Vorrei solo preliminarmente fare presente che
questa mia iniziativa consiliare era totalmente al di fuori da una
qualche connessione con attività professionali che riguardino lo
studio dello scrivente, questo lo preciso perché erano corse voci
di natura diversa. È sufficiente verificare quali siano stati i
legali che hanno promosso quest'azione per rendersi conto che nulla
ha a che vedere quest'iniziativa con interessi dello studio.
Per quel che riguarda invece l'interrogazione, prendo atto con
piacere che la Giunta ha deciso di non impugnare la sentenza del
TAR, di dare applicazione alla decisione n. 52/96 del TAR e di
permettere anche alle società, che fatturino queste prestazioni di
odontostomatologia, di potersi vedere rimborsate le relative spese
in capo agli utenti. Si eviterà in futuro, così come è avvenuto nel
recente passato, di creare questo stato di discriminazione fra
singoli professionisti e professionisti organizzati in forma
associata.
L'Assessore non mi risponde invece sul secondo punto, quello
relativo alla richiesta degli eventuali danni, cioè se la pubblica
Amministrazione, in virtù del mancato rimborso delle fatture da
parte dell'USL della Valle d'Aosta, relativamente al passato
intenda risarcire i danni a quelle società operanti nel settore,
che non hanno potuto utilizzare questa possibilità di rimborso.
Quindi do una valutazione positiva sul principio dell'applicazione,
mentre su quest'aspetto chiederei all'Assessore se può
pronunciarsi.
Presidente L'Assessore si pronuncerà in altra sede.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK