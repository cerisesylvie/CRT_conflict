Consiglio Regionale della Valle d'Aosta - Oggetto del Consiglio n. 536 del 7 aprile 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
DEMANIO E PATRIMONIO REGIONALE
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula
Oggetto del Consiglio n. 536 del 7 aprile 1999 - Resoconto
SÉANCE DU 7 AVRIL 1999 (MATIN)
OGGETTO N. 536/XI Iniziative per l'eliminazione dei reliquati
stradali. (Interpellanza)
Interpellanza Osservato come la Valle d'Aosta sia interessata da
un gran numero di reliquati stradali, relativi a vie di
comunicazioni statali, regionali e comunali;
Evidenziato come tali reliquati, lasciati in stato di abbandono,
contribuiscano ad offuscare l'immagine ambientale della Valle;
Ritenuto opportuno avviare un'opera di censimento e poi di
eliminazione dei reliquati, con riduzione a verde delle aree
recuperate;
il sottoscritto Consigliere regionale
Interpella
l'Assessore competente per sapere:
1) Se non si ritenga di operare un censimento di tutti i
reliquati stradali presenti nella nostra regione, per conoscere
l'entità del fenomeno;
2) Se sia intenzione dell'Amministrazione eliminare i reliquati
relativi alle strade regionali e attivarsi affinché analoghe
soluzioni vengano adottate per le strade statali e comunali.
F.to: Curtaz
Presidente La parola al Consigliere Curtaz.
Curtaz (PVA-cU) Sarà l'Assessore Vallet a rispondere a
quest'interpellanza?
Quando abbiamo discusso del piano lavori e mi ero permesso di
fare alcune considerazioni sulle tipologie architettoniche,
tipologie stradali eccetera della nostra Regione che, a mio
giudizio, lasciano a desiderare, mi sono ripromesso, poi non so se
riuscirò a mantenere la mia promessa, di fare in ogni Consiglio
almeno un'iniziativa che abbia come oggetto quelle che chiamerò le
brutture della Valle d'Aosta.
L'oggetto di quest'interpellanza in effetti è una delle brutture
più clamorose della nostra Regione, una delle più evidenti, ed è
quella dei reliquati stradali. Ciascuno di noi ha occasione di
girare e forse sono talmente inseriti nel paesaggio consueto della
Valle d'Aosta che a volte abbiamo difficoltà a evidenziare come
questi reliquati siano numerosi, siano mal tenuti, abbiano nessuno
scopo utile e siano soprattutto dal punto di vista paesaggistico
molto spesso un pugno nell'occhio.
Spesso sono lasciati in stato di abbandono e, secondo me,
contribuiscono ad offuscare l'immagine turistica ed ambientale
della nostra Regione.
Scopo della mia interpellanza è quello di sollecitare un
interessamento rispetto a queste problematiche e allora io chiedo
se non si ritenga intanto di operare un censimento di questi
reliquati presenti nella nostra Regione per conoscere l'entità del
fenomeno e poi ritengo che rispetto a questi reliquati, una volta
censiti, bisogna rispondere in modi diversi perché, per quanto
riguarda quelli che sono di competenza regionale, la Regione
potrebbe e dovrebbe attivarsi per eliminarli e per rimettere le
aree a verde a meno che in alcuni casi sia necessario una
particolare e più utile destinazione.
Per quanto riguarda invece le strade statali e le strade
comunali, soprattutto per le prime - sono proprio lì i posti dove
forse questi reliquati sono più consistenti anche per l'importanza
delle strade -, credo che l'Amministrazione possa, una volta
censiti questi reliquati, fare delle pressioni nei confronti degli
organi competenti affinché si provveda a prendere delle iniziative
in questo senso.
Lo ritengo importante perché si creerebbero delle piccole
opportunità di lavoro, ma messe tutte assieme non sono poi neanche
magari così piccole, allo scopo di abbellire la nostra Regione e di
renderla più presentabile e più appetibile per il turista.
Presidente La parola all'Assessore al territorio, ambiente e
opere pubbliche, Vallet.
Vallet (UV) Per dire che la considerazione svolta circa
l'opportunità di riordinare, magari recuperando a verde alcuni
reliquati, è certamente condivisibile e sicuramente da me
condivisa. La situazione allo stato però è un attimo complessa,
quindi non è di immediata soluzione, ci vorrà del tempo perché
manca una serie importante di elementi.
Intanto non disponiamo ad oggi di un censimento dei reliquati e
non per tutte le strade regionali disponiamo di planimetrie
aggiornate in cui sono evidenziati questi eventuali reliquati.
Per quanto riguarda le quattro ex statali recentemente acquisite
alla competenza regionale, abbiamo già provveduto ad incaricare i
tecnici che dovranno produrre quanto prima i rilievi delle strade.
Per quanto riguarda le strade comunali e statali, ancor meno
disponiamo di questi dati.
Ora la valutazione da fare è se è opportuno partire con un
censimento mirato e puntuale solo dei reliquati o se non piuttosto
- come da qualche mese ho dato disposizione alla Direzione
viabilità di fare - valutare l'entità del lavoro da fare per
procedere poi alla definitiva stesura e mappatura di tutte le
strade regionali, quindi è chiaro che, prima di risolvere
completamente il problema, ci vorrà del tempo e bisognerà andare
per piccoli passi.
Certo è che nel frattempo però possiamo, senza problemi,
cominciare a prestare un minimo di attenzione a questa situazione e
in questo senso intanto sicuramente, per quanto riguarda i tratti
di strade regionali ammodernate che hanno recentemente o che
lasceranno in futuro dei reliquati, lì il problema lo risolviamo
subito, nel senso che, in sede di progettazione e di definizione
del miglioramento da fare, si prenderà in conto subito anche la
destinazione del reliquato che non necessariamente deve essere la
rimessa a verde. Potrebbe essere quel reliquato necessario per
concedere l'accesso a fondi confinanti, si potrebbe valutare
l'opportunità di utilizzarlo magari per sistemarci una piccola area
a verde per facilitare la sosta lungo le strade o quant'altro.
Rispetto a questa tematica non solo l'Amministrazione regionale
comincia a maturare una certa sensibilità, ma anche le
amministrazioni locali; a tale proposito voglio segnalare
un'iniziativa della Comunità montana Evançon che ha predisposto un
progetto di recupero delle aree lungo le strade regionali sia
statali che comunali.
Credo che questo tipo di iniziativa sicuramente vada
incoraggiata e vada presa anche ad esempio dall'Amministrazione
regionale.
Presidente La parola al Consigliere Curtaz.
Curtaz (PVA-cU) Sono parzialmente soddisfatto delle risposte
dell'Assessore da cui - dico la verità - mi aspettavo un po' più di
entusiasmo; mi ha garantito un minimo di attenzione, io non dico un
massimo di attenzione, ma almeno un'attenzione media potevamo
aspettarcela! Al di là delle battute, l'importante è che questa
sensibilità che io apprezzo e che è stata manifestata si traduca in
operatività e in qualcosa di concreto che non sia una mera
petizione di principi.
Posso condividere quando l'Assessore mi dice che ci vorranno dei
tempi lunghi; non penso neanch'io che sia un problema risolvibile
nei prossimi tre mesi, però siamo ancora ad inizio legislatura,
credo che l'Assessore abbia davanti ancora più di 4 anni di lavoro
e quindi volendo questo problema può essere in quest'arco di tempo
risolto e può essere avviata a soluzione una fase di censimento da
tutti ritenuta essenziale secondo me abbastanza rapidamente.
È chiaro che su questo tema io l'avviso, Assessore, che se ci
saranno degli interventi concreti avremo tutta la tolleranza
possibile per i tempi, le difficoltà, il fatto che non ci sono le
mappe, le planimetrie, ma se fra qualche mese non ci saranno dei
provvedimenti concreti su questo tema, sicuramente ritorneremo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK