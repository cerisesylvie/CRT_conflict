Consiglio Regionale della Valle d'Aosta - Oggetto del Consiglio n. 307 del 10 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
LAVORO
Politica del lavoro
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 307 del 10 febbraio 2021 - Resoconto
OGGETTO N. 307/XVI - Interrogazione: "Valutazioni
sull'efficacia del reddito di cittadinanza quale misura di sostegno
e di avviamento al lavoro".
Marguerettaz (Président) -
Point n° 14 à l'ordre
du jour. La parola all'assessore Bertschy.
Bertschy (AV-SA) -
L'interrogazione arriva il giorno dopo
della manifestazione che c'è stata in tutta Italia ieri dei
navigator
, che ho avuto anche modo di ricevere per
confrontarci sulle osservazioni e sulle loro rivendicazioni che
hanno portato sul tavolo di tutti i Governi e di tutte le Regioni.
L'interrogazione quindi è opportuna su uno strumento sul quale si è
fatta molta comunicazione in passato, ma che poi all'atto pratico
ha creato una serie di aspettative, anche alcune ambiguità ed è
andato a sostituirsi a una politica che si stava portando avanti
anche in Valle d'Aosta di integrazione tra il lavoro sociale,
creando uno stacco pesante con il passato e senza una vera e
propria progettazione e programmazione sui territori.
In quel periodo da Assessore di competenza mi ricordo numerose
discussioni con l'allora ministro Di Maio su questo provvedimento
da parte delle Regioni che rivendicavano la necessità di non
intervenire in maniera così pesante sulle politiche che sono di
competenza delle Regioni, le politiche del lavoro, però la
vicenda... la misura era stata introdotta con tutte le difficoltà
del caso. In Valle d'Aosta ci si è messi al lavoro per dare
applicazione a questa misura perché questa è legge e stiamo facendo
- e lo dirò in conclusione - le nostre valutazioni a distanza di
questo primo periodo di applicazione.
La prima domanda che ponete è: "a quante persone sono stati
erogati i sussidi previsti dal reddito di cittadinanza
rispettivamente nel 2019/2020". Dal marzo 2019 sono state 1.421 le
persone che ne hanno beneficiato, si tratta però di un dato di
flusso che tiene conto anche di coloro i quali, a qualsiasi titolo,
hanno ripresentato la domanda e, ad esempio, in caso di
ripresentazione ci potrebbe essere la variazione della composizione
del nucleo familiare o cose di questo genere, quindi il dato al
netto di queste ripresentazioni è di 1.297 persone beneficiarie. La
durata della domanda però è di 18 mesi, quindi è difficile lavorare
per annualità. Nel 2019 il flusso delle persone beneficiarie è pari
a 1.093, 986 al netto delle domande riproposte, di queste 373 ad
oggi continuano a percepire il beneficio, 368 al netto di queste
domande, e 251 soggetti hanno finito i primi 18 mesi di fruizione e
469 sono le domande decadute o revocate.
Nel 2020 il flusso delle persone beneficiarie è pari a 328, di
queste 304 soggetti ad oggi continuano a percepire il beneficio e
per 24 persone le domande sono decadute o revocate. In questo caso
non registriamo domande terminate non essendo ancora decorsi i 18
mesi di fruizione. Questi dati tengono conto unicamente degli
individui e delle persone che sono inviate ai CPI della Valle
d'Aosta e non di quelli indirizzati mediante gli altri percorsi
verso i servizi sociali per l'attivazione del percorso
integrato.
"Quale ruolo svolgono i navigator e quanti sono impegnati nel
servizio in Valle d'Aosta": i Navigator in questo momento impegnati
in Valle d'Aosta sono 5, erano 6 ma poi non è stato sostituito
dall'agosto 2020 un navigator che ha dimissionato da parte di
ANPAL. Le attività di cui si occupano prevedono: supporto ai
servizi offerti dai centri per l'impiego valdostani nell'attuazione
dei percorsi personalizzati a favore dei beneficiari di reddito di
cittadinanza dalla prima convocazione sino all'accompagnamento
verso il mondo del lavoro, mediante il monitoraggio e il supporto
personalizzato offerto ai singoli sia in forma individuale che
laboratoriale fino all'accettazione di eventuali offerte
congrue.
Terza questione: "quanti posti di lavoro sono stati assegnati
com'è previsto dal progetto reddito di cittadinanza", qui c'è da
precisare che i posti di lavoro, come da normativa RDC, non vengono
assegnati, la corresponsione del beneficio economico, in armonia
con quanto definito dal DL n. 4/2019, è strettamente condizionata
all'attivazione diretta del beneficiario. Quest'attivazione è
dunque finalizzata alla ricerca di una nuova occupazione e pertanto
i CPI non collocano in senso stretto i loro iscritti, ma offrono
loro un percorso di accompagnamento che si articola nell'analisi
del fabbisogno e nel bilancio di competenze dei singoli e
forniscono un supporto specialistico nella fase di transizione. I
componenti di nuclei familiari beneficiari di reddito di
cittadinanza che hanno avuto almeno un contratto di lavoro anche a
termine del periodo di fruizione del beneficio sono 605 e
ovviamente anche questo è un dato di flusso. Se invece si esamina
il numero di avviamenti totali, che è un dato che si ottiene
incrociando gli avviamenti delle due annualità, emergono 1.485
movimenti e principalmente sono dei contratti a termine e potrebbe
anche in questi movimenti essere che un beneficiario ha ottenuto
più di un'assunzione nel periodo analizzato.
Nella quarta domanda si chiede: "quali controlli vengono
effettuati dagli uffici e se conferma la validità di detta
operazione di sostegno e di avviamento al lavoro delle persone
disoccupate". Nella premessa dell'interrogazione si fa riferimento
a un'indagine della Guardia di Finanza, rispetto a questo i
controlli relativi ai fatti contestati dalla Guardia di Finanza, da
quello che si è potuto evincere dalle notizie apparse sugli organi
di stampa, esulano dalle competenze del CPI. Le verifiche relative
alla condizione economica e reddituale del beneficiario sono in
capo a INPS, mentre le verifiche circa i requisiti di residenza
sono condotte dai Comuni. I CPI sono incaricati di controllare e,
laddove emerge un comportamento difforme da quello previsto dalla
normativa, di sanzionare i beneficiari nell'ambito dei meccanismi
di condizionalità, che trovano espressione nel decreto-legge,
riassumibili nell'obbligo di attivazione del lavoratore all'interno
del proprio percorso di reinserimento lavorativo.
Rispetto alla validità dello strumento del reddito di
cittadinanza, come ho detto in premessa, è uno strumento
completamente nuovo che ha portato più azioni, l'investimento sui
centri dell'impiego con le risorse che sono state messe a
disposizione per potenziare con nuovo personale i centri e questo è
un obiettivo che la Regione Valle d'Aosta ha colto attivando
velocemente e nei tempi dovuti il concorso, permettendo quindi ai
centri dell'impiego di poter beneficiare delle risorse a
disposizione per le assunzioni. L'altra disponibilità di risorse è
stata data per migliorare gli spazi logistici e dei centri
dell'impiego, anche su questo è in corso un lavoro assieme
all'Assessorato dei lavori pubblici per qualificare soprattutto gli
spazi legati all'orientamento. La terza misura invece è quella che
legava questa nuova progettazione sul lavoro e sulla povertà
all'inserimento lavorativo e al lavoro dei navigator per
raggiungere questo obiettivo.
Come ho potuto dire ieri a questi ragazzi, è lo strumento in sé
che noi riteniamo non sia corretto, perché, da un lato, inserisce
persone nuove nell'organizzazione dei centri di impiego di tutte le
Regioni, quindi due datori di lavoro, due modalità lavorative, due
sistemi contrattuali diversi ma soprattutto una politica non
uniforme per arrivare a dare risposte alle persone e, dall'altro,
c'è la grande ambiguità che chi è possessore di reddito di
cittadinanza viene ritenuto passibile di ricollocazione. Tante di
queste persone hanno enormi fragilità, tanti sono disoccupati da
lungo periodo e il reddito di cittadinanza non può essere scambiato
come la possibilità di lavorare per tutti. A livello nazionale mi
pare ci siano anche in questo periodo di formazione del nuovo
Governo confronti politici, quindi auspichiamo che ci sia una
maggiore capacità di dare una risposta al mondo del lavoro e una
risposta invece a chi ha bisogno di un sostegno sociale e di
risposte di tipo economico. Mi scuso per aver sforato i tempi.
Presidente -
La parola al collega Baccega, ne ha
facoltà.
Baccega (PA) -
Vedo che ha recepito lo spirito di questa
interrogazione perché, quando l'abbiamo presentata, in realtà non
sapevamo né della problematica dei
navigator
e non
conoscevamo neanche quali erano gli obiettivi del costituendo
Governo Draghi. In realtà, è vero, il reddito di cittadinanza è
fortemente dibattuto e io mi auguro, ci auguriamo davvero che possa
essere assunta una strategia differente, deve essere propositivo
laddove serve in ambito della povertà e dei bisogni ma soprattutto
la misura deve dare del lavoro in qualche modo. Lo dico perché
ricordo le dichiarazioni del ministro Di Maio: "questa è una misura
di reinserimento al lavoro che dura 18 mesi" ed entro 12 mesi si
sarebbe dovuto trovare una collocazione lavorativa per i soggetti
che hanno aderito. È chiaro che queste sono le solite chiacchierate
di campagna elettorale, urlate qua e là ma alla fine il risultato è
che il Paese ha investito tanto in questa misura e francamente le
risposte di ritorno nell'ambito del lavoro che non c'è e si farà
fatica a trovare... e che ancora di più si farà fatica a trovare al
termine di questa grande emergenza sanitaria... diventa complicato.
L'obiettivo quindi è di metterci tutti a capire che cosa si può
fare per il futuro, per valutare con attenzione, per evitare di
trovarsi impreparati da qui a qualche mese rispetto a un'ondata che
inevitabilmente dovrà arrivare e che arriverà non appena anche lì
la questione dei licenziamenti verrà meno e quindi, da quel punto
di vista, avrete e avremo dei grossi problemi.
C'è una nuova tipologia anche di richiedenti: parlo delle
partite IVA, parlo degli autonomi, sicuramente purtroppo ne
conosciamo tutti... e avranno bisogno di un grande impegno in un
reinserimento lavorativo di qualche tipo, quindi forse sarà
necessario, per effetto di queste nuove esigenze, individuare un
reddito di sostegno, anziché un reddito di cittadinanza, che però
porti davvero all'individuazione di nuove energie, di nuovi posti
di lavoro.
Sottolineo l'importanza di cercare di dare spazio e forza a
nuove imprese che vogliono entrare in Valle d'Aosta, non sono
moltissime ma non creiamo dei paletti per far sì che, per una
questione burocratica o per un'altra, le imprese in Valle d'Aosta
non possano collocarsi, perché sono posti di lavoro, è PIL che si
produce per questa Regione. Come vedete, parlando della
comunicazione prima, parlando di lavoro in generale adesso, noi
siamo fortemente preoccupati che questa Regione vada in difficoltà
proprio da questo punto di vista. La ringrazio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK