Consiglio Regionale della Valle d'Aosta - Oggetto del Consiglio n. 228 del 19 dicembre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 228 del 19 dicembre 2018 - Resoconto
OGGETTO N. 228/XV - DL n. 14: "Disposizioni per la formazione
del bilancio annuale e pluriennale della Regione Autonoma Valle
d'Aosta/Vallée d'Aoste (Legge di stabilità regionale per il
triennio 2019/21). Modificazioni di leggi regionali".
Rini (Presidente) -
Alla presenza di 31 consiglieri,
possiamo iniziare i lavori di questo pomeriggio.
Punto all'ordine del giorno 37.04. Siamo all'esame
dell'emendamento 1 del consigliere Manfrin che introduce l'articolo
15-bis. La parola al consigliere Manfrin per l'illustrazione.
Manfrin (LEGA VDA) -
Questo emendamento nasce a seguito
di una visita e di un confronto con gli operatori del carcere
valdostano che ci hanno fatto rilevare come esistesse un
unicum
tutto valdostano ? abbiamo fatto una ricerca e questo
provvedimento, queste disponibilità in altre regioni non esistono
?  vi è un capitolo con il quale viene data una provvidenza
economica ai carcerati; ci facevano notare come questa provvidenza
economica, corrisposta tre volte all'anno ai detenuti, venisse
spesa innanzitutto per utilizzi limitati a sigarette e quant'altro,
quindi non certo per beni di primaria necessità e, in secondo
luogo, ci facevano notare come questo intervento economico
provocasse innanzitutto dei problemi interni, perché si va a creare
un vantaggio economico tra detenuti che determina delle tensioni
interne e, in secondo luogo, ci è stato fatto notare che questo
tipo d'intervento ha decisamente poco senso nel momento in cui
dovrebbe essere in teoria dato ai detenuti che versano in
condizioni di difficoltà, ma che in realtà è una condizione di
difficoltà artatamente costruita perché i detenuti, sapendo che tre
volte all'anno arriva questa provvidenza, svuotano in precedenza il
conto corrente per poter risultare con fondi zero e quindi ricevere
questa provvigione.
Con questo emendamento desideriamo girare questi soldi su un
fondo ? che ci tengo ad evidenziare come sia a zero ? che prevede
interventi a favore dei famigliari delle vittime degli incidenti
sul lavoro e per la prevenzione degli infortuni sul lavoro. Un
capitolo di spesa sicuramente importante, la prevenzione degli
infortuni sul lavoro è sicuramente qualcosa su cui puntare:
sappiamo e siamo a conoscenza purtroppo delle tante tragedie che
accadono quotidianamente nel nostro Paese, vogliamo che la nostra
regione sia virtuosa da questo punto di vista e vogliamo
soprattutto che, se dovesse mai accadere una tragedia, ci siano dei
fondi che possano aiutare le famiglie.
Con questo emendamento quindi chiediamo di finanziare questo
capitolo specifico.
Presidente -
La parola all'assessore Testolin.
Testolin (UV) -
Ringrazio il collega Manfrin per la
spiegazione, perché dall'emendamento
tout court
non si
capiva l'artifizio del disquisire. Andiamo a finanziare un capitolo
che per scelta operativa, non per altre motivazioni, generalmente,
anche per non andare contro la cabala, si tende a utilizzare nel
momento in cui dovessero esserci le dovute necessità, ed è sempre
stato finanziato per i bisogni di andare incontro a delle
situazioni poco simpatiche.
A questo proposito io proporrei, considerando che prendiamo atto
in questa sede di questa necessità, di valutare questo spostamento
su un altro capitolo in sede di variazione di bilancio prendendo
buona nota delle segnalazioni ora esplicitate, di fare una
valutazione più complessiva nel momento di questa nuova variazione
di bilancio, che peraltro avrà inizio tra pochi giorni e quindi
potrà dirottare questi fondi in una situazione dove potranno essere
spesi durante l'anno e non essere messi in un capitolo che è
assolutamente degno di riceverli, ma che speriamo non abbia mai
necessità di essere utilizzato.
Presidente -
La parola alla consigliera Pulz.
Pulz (IC) -
Mi scuso per i toni, ma trovo questo
emendamento davvero indegno. Il mio voto sarà non solo contrario ma
contrarissimo. Trovo che non abbia alcun senso togliere gli
interventi a favore dei famigliari dei detenuti o dei detenuti
stessi, per quanto siano scarni, per darli alle vittime degli
incidenti sul lavoro o per la prevenzione. Dopo la mia esperienza,
molto forte, ma durata purtroppo solo due anni, di volontariato
carcerario, posso dire con sicurezza che anche 50 euro, che per lei
forse sono stupide briciole, per un detenuto possono essere un
sostegno. Anche se fosse speso in sigarette, non importa, comunque
un sostegno anche di tipo morale.
Penso, al contrario, che si debba semmai fare stanziamenti per
sostenere entrambe le difficilissime situazioni: quelle dei
detenuti e quelle delle vittime sul lavoro e dei loro famigliari,
anche perché, consigliere Manfrin, ci risulta, dagli organi di
informazione nazionali, che il governo di Roma abbia appena
tagliato le risorse per i piani di prevenzione sulle morti sul
lavoro. Nel grande
caos
della legge di bilancio a Roma il
cosiddetto "Governo del cambiamento" ha ridotto le risorse
destinate all'INAIL per il finanziamento dei progetti in materia di
salute e sicurezza sui luoghi di lavoro; questa è un'autentica
vergogna che conferma che il Governo nazionale è interessato solo
alla propaganda e ci viene spesso il dubbio che anche qui ci siano
troppi cattivi imitatori.
Presidente -
La parola al consigliere Manfrin.
Manfrin (LEGA VDA) -
Ringrazio la collega Pulz che è
sempre illuminante e che ci chiarisce sempre quali siano le
priorità del movimento che rappresenta ? sempre che lo rappresenti
ancora ? però mi trovo a ribadire la volontà che è propria di
questa parte del nostro gruppo e credo condivisa anche con i
colleghi del MOUV', che finanziare e dare una piccola provvidenza
non sono briciole, collega Pulz: parla con una persona che si è
battuta e si batterà ancora perché il Bon de chauffage venga
lasciato, si è battuta e si batterà perché gli sgravi fiscali
dell'IRPEF vengano applicati. Ma quello che riteniamo ingiusto è
che si vadano a dare delle provvidenze economiche a persone che
sono già mantenute dallo Stato, che hanno sbagliato e stanno
scontando una pena e non certo per degli interventi di basilare
importanza.
Se lei ritiene che pagare le sigarette ai detenuti sia
prioritario rispetto a fare della prevenzione, e qui mi rivolgo
all'assessore Testolin: lei giustamente dice "per scaramanzia non
utilizziamo il fondo", per carità! Però il fondo in realtà prevede
anche la prevenzione degli infortuni sul lavoro e non soltanto gli
interventi a favore dei famigliari. Quindi, essendo un fondo
onnicomprensivo, riteniamo che sia prioritario fare della
prevenzione per gli infortuni sul lavoro ed eventualmente
intervenire - ci auguriamo di non farlo mai - in caso di disgrazie,
piuttosto che offrire delle sigarette a delle persone che direi
sono abbondantemente assistite dallo Stato. Il costo per detenuto è
molto alto per lo Stato.
Presidente -
La parola all'assessore Bertschy.
Bertschy (UVP) -
La demagogia allo stato puro del collega
Manfrin. Voi avete fatto un bilancio, avete discusso, avevate la
possibilità di azzerarlo quel fondo, non l'avete fatto e lei oggi
viene in aula cercando di agganciarlo a qualche cosa per dire che
non bisogna mettere più soldi. Ma faccia le cose per bene! Non
confonda il dibattito in Aula con il suo bisogno di fare
comunicazione. Io vorrei che convincesse anche il gruppo della Lega
e del MOUV' che tutto questo è giusto, ma non faccia sempre su ogni
cosa il suo gioco per raccontare fuori le cose come vuole. Il fondo
attuale per le vittime è quello che in tutti gli anni è stato
proposto dal bilancio; la prevenzione bisogna farla, ma la
prevenzione sugli incidenti non si fa con quel fondo, la si fa
attraverso altre attività. Quindi lei ha dovuto cercare due
capitoli di bilancio per venire a raccontare... Ma non è così!
Cerchiamo di essere un po' più seri nella discussione del bilancio.
L'Assessore al bilancio era lì con voi, era del vostro gruppo,
credo che avrete discusso di queste cose; raccontarla in questa
maniera veramente squalifica anche il dibattito in aula. È meglio
dire: "io non voglio più mettere soldi per quelle provvidenze", ci
sta, ognuno fa le proprie scelte, ma costruire un emendamento per
fare uno spot è proprio un modo di fare politica che assolutamente
non ci appartiene.
Presidente -
La parola alla consigliera Spelgatti.
Spelgatti (LEGA VDA) -
Vorrei aggiungere ? rispetto a
quello che ha detto il collega Manfrin, in risposta all'assessore
Bertschy ? che ho ricevuto, in qualità di Presidente, la nuova
direttrice del carcere (successivamente alla redazione del
bilancio) ed è stata la stessa a parlare dell'assurdità di questi
soldi che venivano dati in questa maniera ai detenuti, dicendo che
fosse uno spreco fuori dal normale, che non aveva mai visto in
altre realtà una cosa del genere, che questo non era comunque
educativo nei confronti dei carcerati, anche perché il problema
nasce dal fatto che: uno diventa difficile capire a quali detenuti
darlo e a quali no e due soprattutto perché molto spesso questi
soldi che vengono destinati anche ai detenuti poi non vengono
effettivamente erogati, perché nel frattempo i detenuti non sono
più tali o comunque sono stati trasferiti. È stata la stessa
direttrice del carcere a sollevare questo problema e a dire che
queste risorse si sarebbero dovute spendere diversamente.
Presidente -
La parola all'assessore Bertschy.
Bertschy (UVP) -
Come mai non l'avete previsto in
bilancio? Le visite al carcere sono state fatte nel mese di
settembre, se non ricordo male. Ma il problema non è quello: usare
un emendamento per fare un'attività... si fa e stop, non è un
problema. Non usate la questione delle vittime sul lavoro per
mettere in contraddizione due azioni politiche distinte, che non
hanno nulla a che vedere e che fanno parte delle scelte. Io credo
che i soldi non vadano sprecati né per i cittadini né per i
carcerati, quindi, se ci sono soldi che avanzano, bisognerà
intervenire su questo capitolo, vanno tolti e non vanno messi per
fare degli sprechi. Mettere in contrapposizione le famiglie delle
vittime sul lavoro con questo capitolo di bilancio lo trovo
squallido.
Presidente -
La parola al consigliere Manfrin.
Manfrin (LEGA VDA) -
Collega Bertschy, qui nessuno fa
demagogia, qui cerchiamo tutti quanti, nell'interesse di tutti,
almeno così è stato detto, di fare il bene comune. Io credo che sia
invece, non so come definirlo, profondamente scorretto, dire che si
fa della demagogia chiedendo di togliere dei fondi di cui
ovviamente non c'è necessità - ed è stato evidenziato più volte -
per cercare di destinarli in un capitolo in cui invece c'è
necessità. Credo che sia nelle disponibilità, anzi credo che sia
quanto è richiesto tanto alle forze di maggioranza quanto a quelle
di opposizione e noi questo abbiamo fatto. È un intervento molto
semplice, un intervento che riteniamo molto netto. Ovviamente per
chi si schiererà contro questo intervento, è evidente che ne
pagherà le conseguenze pubblicamente e avremo benissimo l'idea di
chi si schiera in favore delle persone e chi invece si schiererà a
favore dei detenuti.
Presidente -
La parola al Presidente della Giunta.
Fosson (GM) -
Quando ero Assessore alla sanità ho avuto
diverse occasioni per incontrare il direttore del carcere e
verificare tutte le problematiche, soprattutto in merito alla
reintroduzione nel mondo del lavoro. Sarà nostro compito,
soprattutto in questo nostro ruolo, d'incontrare la direttrice a
breve termine e di verificare anche noi la situazione.
Presidente -
La parola alla consigliera Morelli.
Morelli (ALPE) -
Mi sembra che ci si stia allontanando un
po' dal nocciolo della questione, perché è giusta tutta
l'attenzione nei confronti della direttrice del carcere e
giustamente il nuovo Governo dovrà incontrarla e sentire le sue
istanze, ma questo emendamento fa un'operazione per la quale io non
posso che condividere l'intervento della collega Pulz e la reazione
del collega Bertschy.
Qui si vogliono contrapporre in modo strumentale due leggi. Se
non è demagogia pura questa, io non so cos'altro sia la demagogia.
Un politico normale e corretto fa due proposte e dice: "constata
che non c'è finanziamento sulla legge a sostegno delle famiglie
delle vittime del lavoro e decide che vada finanziata". Allo stesso
modo ? tra l'altro non sono riuscita a capire dove se ne parli e in
che termini, per cui approfondirò questa questione ?  affronta
nel merito l'altra legge, se ritiene che vada modificata. Ma
mettere su due piatti della bilancia queste due leggi trovo che sia
un'operazione scorrettissima e strumentale.
Presidente -
La parola alla consigliera Spelgatti.
Spelgatti (LEGA VDA) -
Sono due cose completamente
differenti. Il carcere ha delle problematiche serissime che vanno
assolutamente affrontate: sono problematiche relative
all'assistenza sanitaria in primis, alla mancanza di operatori del
SERT, alla mancanza di fondi per fare gli interventi strutturali
per mantenere le celle; sono problematiche che conosciamo molto
bene: le problematiche relative al carcere vanno affrontate in
maniera seria e compiuta.
Non è facendo dei regali a dei detenuti senza una cernita, senza
sapere perché, senza sapere come vengono spesi, senza sapere a chi
vanno, che si aiutano sia i detenuti sia tutta la struttura
carceraria. Quindi i soldi non buttiamoli via, cerchiamo invece di
affrontare seriamente tutte le problematiche relative al
carcere.
Presidente -
La parola alla consigliera Minelli.
Minelli (IC) -
. Secondo me non si può fare un discorso
come quello che è stato fatto poc'anzi dal collega Manfrin. Lei ha
concluso il suo intervento dicendo che qui si deve capire chi è a
favore delle persone e chi è a favore dei detenuti: ma i detenuti
sono persone, come me e come lei, e godono di diritti che noi non
possiamo prenderci la briga di mettere in discussione! Su come
destinare i soldi ci saranno dei controlli. Io non credo proprio
che si portino gli assegni in carcere e non si sappia che cosa si
fa. Mi sembra francamente assurdo e davvero scorretto.
Presidente -
Non ci sono altre richieste d'intervento,
metto in votazione l'emendamento. La votazione è aperta. La
votazione è chiusa.
Esito della votazione:
Presenti: 35
Votanti: 35
Favorevoli: 10
Contrari: 25
Il Consiglio non approva.
Passiamo ora all'esame dell'articolo 16. Non ci sono richieste
d'intervento, pongo in votazione l'articolo 16. La votazione è
aperta. La votazione è chiusa.
Esito della votazione:
Presenti: 33
Votanti           
: 26
Favorevoli: 26
Astenuti: 7 (Bertin, Minelli, Mossa, Nasso, Pulz, Russo,
Vesan)
Il Consiglio approva.
Articolo 17. Non ci sono richieste d'intervento, lo pongo in
votazione. La votazione è aperta. La votazione è chiusa.
Esito della votazione:
Presenti: 35
Votanti           
: 28
Favorevoli: 28
Astenuti: 7 (Bertin, Minelli, Mossa, Nasso, Pulz, Russo,
Vesan)
Articolo 18: stesso esito.
Articolo 19: stesso esito.
Articolo 20: stesso esito.
Dopo l'articolo 20 vi è l'emendamento 10 della II Commissione
che introduce l'articolo 20-bis. La parola al consigliere Marquis
per l'illustrazione.
Marquis (SA) -
Questo è un emendamento che reca misure
per favorire le attività professionali. Credo che sia un
emendamento importante per un settore economico che ha vissuto e
che vive tuttora una situazione di difficoltà: fare il
professionista oggi è difficile, anche in Valle d'Aosta; in un
momento in cui la globalizzazione premia il grande, chi è piccolo
soffre. Con questo emendamento oggi di fatto si riconosce la
dignità di impresa alle libere professioni e le si riconosce come
soggetto che concorre allo sviluppo economico e che quindi è
meritevole di sostegno economico. Sino a oggi le libere le libere
professioni non hanno mai avuto accesso ad alcun sostegno
regionale, questa iniziativa è incardinata su una previsione del
regolamento europeo del 2013 che è stata poi recepita dallo Stato
nella legge di stabilità del 2015 e che ha previsto sostanzialmente
la possibilità di equiparare le libere professioni all'impresa,
ovvero le piccole e medie imprese. Con questo si è dato il via alla
possibilità di accedere ai piani operativi POR e PON del fondo
sociale FSE e a quelli del fondo di sviluppo regionale (FESR),
quindi è stata tracciata una strada.
Noi oggi proponiamo un emendamento importante, perché, nelle
more della predisposizione di una legislazione organica che
disciplini l'attività in Valle d'Aosta delle libere professioni e
gli accessi alle misure della Regione, diamo la possibilità ? in
virtù e in considerazione delle previsioni di natura europea della
legge di stabilità ? di accedere ai benefici della legge regionale
n. 6/2003.
La legge n. 6/2003 stabilisce quali sono i sostegni per gli
artigiani e per l'industria in Valle d'Aosta: sono contemplate
delle misure per il sostegno degli investimenti, per
l'internazionalizzazione, per la formazione di consorzi e reti
d'imprese. Io credo che, in questa fase di cambiamento, anche le
libere professioni si stanno riorganizzando, si devono
riposizionare sul mercato, devono cercare di aggregare gli uffici
per poter acquisire una giusta competitività e anche guardare con
attenzione all'internazionalizzazione, così come diversi
professionisti stanno già operando nella vicina Svizzera. Credo che
ci sia la necessità di dotarsi delle strutture, fare degli
investimenti per esplorare delle nuove possibilità. Unitamente a
questa iniziativa c'è anche un comma dell'emendamento che introduce
delle innovazioni, procedurali che sono da rispettare, all'atto
della presentazione delle istanze alla pubblica amministrazione per
le autorizzazioni e per i permessi. Questo tra l'altro è un
argomento di cui abbiamo avuto modo di parlare con le
rappresentanze di categoria già durante i lavori della III
Commissione, presieduta dal collega Distort, quindi credo che possa
essere una prima risposta al mondo delle libere professioni.
Io ringrazio tutti i colleghi di maggioranza che hanno ritenuto
utile intervenire con questo emendamento e ringrazio sin d'ora
tutti i Consiglieri che contribuiranno a sostenere
l'iniziativa.
Presidente -
La parola al consigliere Distort.
Distort (LEGA VDA) -
Non metto in dubbio la bontà che
sottostà all'intenzione di questo emendamento, però, gentile
collega Marquis ? collega sia nel ruolo all'interno di quest'aula
sia nella libera professione di iscrizione all'ordine ? mi permetta
di dire che ritengo che inserire un ambito, una disciplina, una
problematica così ampia come la tutela delle libere professioni,
proprio a fronte di quelle audizioni che noi abbiamo avuto in III
Commissione con la presenza di tutti gli ordini professionali,
inserire e trattare questo tema all'interno di un semplice
emendamento che va a modificare l'articolo 4 del capo quinto del DL
n. 14, sia un tentativo di basso profilo, perché il tema merita una
trattazione decisamente più grande.
Io ritengo che questo emendamento, che tra l'altro si articola
su due punti, uno è quello che riprende i provvedimenti legislativi
già varati da altre Regioni (Calabria, Basilicata, Campania e
Piemonte) che è preso, sintetizzato e incorporato in questo
emendamento. Diventa a questo punto una riduzione frettolosa,
mentre noi sappiamo che questo tema ha assolutamente bisogno di una
trattazione più ampia.
Rendiamoci conto che, di fronte proprio alla presenza e alle
richieste dei rappresentanti degli ordini professionali, ci è stata
comunicata e trasmessa una panoramica estremamente ampia e questo
rischia di essere il messaggio che noi diamo oggi come risposta del
Consiglio. È vero che esiste il detto "meglio un uovo oggi che una
gallina domani", però ribadisco che è opportuno che venga trattato
in maniera più ampia. Ricordo che abbiamo trecentocinquanta
architetti iscritti, quattrocento ingegneri, settanta geologi,
cinquantatré agronomi e dottori forestali, quattrocento geometri,
cento periti industriali, vuol dire circa 1.400 professionisti che
si trovano a essere riconosciuti attraverso un emendamento.
Pertanto io comunico in questa sede che, a seguito dell'audizione
degli ordini professionali, mi ero già messo in moto per redigere
un testo articolato per una legge, una vera e propria proposta di
legge che vada a declinare gli interessi concreti di questa
categoria e dico che questa è la dignità che meritano sia gli
ordini professionali sia quest'aula. Pertanto formalizzo con questo
intervento che la proposta di legge, che sto curando con l'aiuto di
altri Consiglieri del mio gruppo e di altri gruppi consiliari, a
partire dai suggerimenti dei vari ordini professionali, è in fase
di conclusione e sarà depositata a breve, secondo l'iter di rito, e
analogamente, come di rito seguirà tutta la procedura che merita:
passaggio in Commissione competente, audizione dei rispettivi
portatori di interesse, a cominciare dagli ordini professionali,
relazione del disegno di legge in aula, discussione del Consiglio,
votazione. Questo è quanto comunico a quest'aula come già
comunicato in maniera indiretta ad altri partecipanti di questo
Consiglio.
Ciò premesso, alla luce di quest'ottica esposta, di questa
duplice dignità, nostra come organo che legifera e dignità degli
ordini professionali che vanno trattati in maniera più ampia, più
dignitosa con un vero e proprio disegno di legge che diventi legge,
che diventi attività, che diventi disciplina di un'attività nei
rapporti con la società, io esprimo il mio diniego o quantomeno il
mio dubbio, forte, al valore di questo emendamento.
Président -
A demandé la parole le conseiller Daudry.
Daudry (UVP) -
Innanzitutto ringrazio il collega Distort
per il suo intervento. Insieme ad altri ero in Commissione il
giorno in cui lei ha organizzato l'audizione con gli ordini
professionali e sappiamo con quale cura aveva affrontato il lavoro,
proprio nella logica d'instaurare un tavolo di lavoro; oggi però la
riflessione che si è posta e la volontà che questo gruppo intende
portare avanti è sicuramente di seguire il cammino che lei ha
tracciato, quindi nell'ottica di un lavoro ben fatto e di una
revisione organica della legge n. 6. Però non possiamo nasconderci
e voglio richiamare anche qui brevemente ? ma penso che nella
disquisizione del bilancio avremo ancora modo di affrontare questo
problema ? che nelle audizioni che abbiamo avuto in II Commissione,
un po' tutte le categorie che hanno preso parte (da quelle
economiche a quelle produttive, sindacali) hanno comunque
sottolineato e ci hanno lanciato una sfida importante che è quella
della semplificazione burocratica. Una sfida in cui ci hanno
spronato a mettere in moto in pieno la nostra capacità legislativa,
perché abbiamo delle prerogative in questo senso e ci hanno
ricordato anche che questa lotta a volte, e lo dico in maniera
asettica, è nei confronti dello Stato. Lo affermo senza voler dare
giudizi di appartenenza, di sorta. Questa urgenza oggi secondo noi
si traduce in questo emendamento, che è da un po' di tempo che
stiamo elaborando, soprattutto per dare la sicurezza e la
tranquillità ai professionisti per quanto riguarda il pagamento
delle proprie prestazioni professionali e senza degli ulteriori
aggravi burocratici, ma cercando di andare nella direzione della
sburocratizzazione.
Président -
La parole au conseiller Cognetta.
Cognetta (MOUV') -
Per rimarcare quanto detto dal collega
Distort e spiegare meglio la
ratio
per la quale non si è
d'accordo con quanto propone la maggioranza. È vero che gli ordini
e le aziende tutte chiedono sburocratizzazione, è anche vero che
spesso si fanno leggi che di fatto non servono e non aiutano:
creano soltanto un sistema che giustifica il burocrate, ma che non
aiuta nessuno. Questa è una materia che va affrontata nel suo
complesso, non vuol dire che se si fa una legge in più questa
automaticamente burocratizza il sistema; magari può essere una
legge che semplifica. Noi riteniamo che, studiando una legge nel
suo complesso, anche se in questa assise è da parecchio tempo che
ci sono dei professionisti che non hanno affrontato fino in fondo
la questione, perché questo ce lo dobbiamo dire, è altrettanto vero
che adesso che si cerca di affrontarla alla luce di chi lavora
tutti i giorni e ha questi problemi, si potrebbe portare un
approfondimento rispetto a quanto tentato di fare con questo
emendamento. Quindi l'emendamento per noi non è corretto non nella
sua forma generale che possiamo condividere ?, tant'è che ci stiamo
lavorando e quindi, come dice il collega, faremo qualcosa in più ?
è che non risolve, secondo noi. E non è un aggravio burocratico
quello che noi pensiamo di mettere in campo. Noi pensiamo di
mettere in campo una soluzione definitiva.
Presidente -
La parola al consigliere Sammaritani.
Sammaritani (LEGA VDA) -
Su questo tema mi piacerebbe
fare un po' di sintesi e soprattutto un approfondimento tecnico che
credo meriti, perché, per quanto riguarda l'emendamento nella sua
ultima parte (quella dell'estensione dell'applicazione della legge
n. 6 dei professionisti) siamo pienamente d'accordo: è evidente, è
un dato positivo, otterrà dei risultati positivi, quindi
nulla
quaestio
su questo punto.
Le criticità però emergono nell'esame degli altri due commi che
riguardano questa procedura che si vorrebbe instaurare attraverso
questo strumento normativo, che secondo me è già criticabile di per
sé, perché non mi sono mai piaciuti gli interventi normativi a
livello d'inserimento in legge finanziaria, perché è sempre meglio
su temi come questi dare una connotazione un pochino più compiuta a
questi interventi, seppur lodevoli nel loro intento. Lo ripeto e lo
dico anche da professionista.
Per quanto riguarda questo tipo d'intervento, è evidente, come
già diceva il collega Distort, che si tratta di una copiatura di
ciò che è già stato fatto in altre regioni d'Italia, ma che è stato
fatto secondo me comunque in modo non perfettamente coerente con
quelli che dovevano essere invece gli scopi di questo tipo di
norma. Innanzitutto è una copiatura fatta un po' male, perché in
realtà per esempio al comma 2 non si dice nemmeno chi dovrebbe
autocertificare questo tipo di dichiarazione nel momento in cui ci
si serve di questo documento per poter acquisire il documento
autorizzativo che possa essere una SCIA o una concessione o quello
che sia. Questa è già una lacuna che potrebbe creare comunque
qualche difficoltà. Abbiamo visto, purtroppo c'è un'esperienza
recente ? che è meglio se si possono evitare queste
autocertificazioni, e lo abbiamo visto poiché sono state alla
ribalta delle cronache recentemente. Al di là di questo, secondo il
mio modesto parere c'è un elemento ancora più critico, perché, il
fatto che la pubblica amministrazione possa subordinare il rilascio
di un atto amministrativo alla dichiarazione che si è pagato il
proprio professionista con il quale si ha un rapporto privatistico
ha addirittura dei profili di incostituzionalità, quindi
difficilmente un tipo di norma di questo genere supererebbe il
vaglio di una giurisprudenza; sarebbe facilmente impugnabile,
darebbe probabilmente anche facilmente adito a un contenzioso che
non si vuole sviluppare, perché pensate all'ipotesi in cui il
professionista non venga pagato perché c'è un contenzioso in quanto
il committente privato dica "non hai lavorato bene, quindi non ti
pago": se non ti pago, non posso ottenere la concessione edilizia e
quindi il procedimento si blocca. Ecco che quella semplificazione
burocratica che volevamo attuare con questo provvedimento non si
attua, anzi andiamo a complicare ulteriormente le cose. Quindi,
comunque nel rispetto delle parti in gioco che sono, da un lato, i
committenti privati o enti pubblici, dall'altro lato i
professionisti che vogliamo tutelare, qui occorre mettere in campo
un intervento legislativo molto più mirato, molto più organico che
va studiato con maggiore attenzione per ottenere esattamente due
risultati: tutelare da un lato i committenti e ? bisogna fare
ancora una piccola parentesi: qui non avviene, naturalmente, ma
nelle altre regioni in cui sono stati fatti questi provvedimenti è
stata una delle motivazioni sostanziali ? evitare certe elusioni
fiscali. Questo naturalmente è stato fatto perché dà un sostegno di
qualche genere a una norma di questo tipo che, secondo me, ha dei
dubbi di costituzionalità, se non è ben giustificato sotto questo
profilo. Quindi abbiamo l'assoluta necessità di strutturare meglio
questo tipo di norma ed è per questo che ci stiamo lavorando con
delle idee già emerse dal confronto che abbiamo fatto al nostro
interno per poter comunque consentire una maggiore trasparenza nei
rapporti fra le parti (committente e professionista) e, dall'altro
lato, dare la possibilità al professionista, perché questo è uno
degli intenti fondamentali, di realizzare il proprio credito con
delle forme diverse, che non siano quelle di una sorta di piccola
estorsione che la pubblica amministrazione fa al committente
dicendo "se non dimostri di aver già pagato la parcella, io non ti
rilascio il documento autorizzativo". Questa secondo me è una
grossissima criticità. Quindi a mio avviso sarebbe opportuno
eliminare questa parte, perché tanto, se riusciremo ? come
riusciremo e come ci impegniamo qui davanti a tutti e davanti
soprattutto ai professionisti che stanno fuori e probabilmente ci
ascoltano ? a fare un provvedimento normativo ampio, dall'altro
lato manterrei l'ultima parte che è positiva. Quindi io, nel
dichiarare che non voteremo sicuramente la prima parte, mentre ci
piacerebbe votare la seconda, proporrei al governo di emendare
questo emendamento, tanto non c'è tutta questa urgenza, quindi
eliminare la prima parte e di lasciare l'ultima.
Presidente -
La parola all'assessore Borrello.
Borrello (SA) -
Su questo tema, per onestà intellettuale,
bisogna dire che c'è un interesse trasversale. In maniera
cristallina dico che c'è stata tutta una serie di valutazioni, di
concertazioni e di confronti all'interno delle Commissioni
consiliari competenti, ma è una problematica che non è incardinata
solo all'interno della quindicesima legislatura, ma è una
problematica che è analizzata - come ha anche anticipato il collega
Marquis - rispetto alle politiche concernenti le imprese (edilizia
privata, edilizia pubblica) e coloro che svolgono i servizi
attinenti all'ingegneria architettonica, i cosiddetti
professionisti dal punto di vista tecnico. In virtù di tutta una
serie di problematiche che sono state manifestate in un momento di
crisi estrema sia dell'edilizia, così come è certificata dai
numeri, rispetto al settore dell'occupazione del settore edile, ma
anche rispetto ai liberi professionisti, si vuole dare un segnale
rispetto alla volontà da parte dell'amministrazione pubblica di
tutelare dei servizi che risultano a tutti gli effetti garanzia di
professionalità.
Detto questo, il discorso legato alla costituzionalità o meno,
il nostro Ufficio legale ha prodotto tale articolazione in virtù
anche del fatto che ? come anticipato sia dal collega Marquis, ma
anche dal collega Distort ? tutta una serie di regioni ha già
normato in tal senso in merito a questa volontà politica di
tutelare la categoria dei liberi professionisti. Quindi accogliamo
con favore la proposta e l'impegno del collega Distort, ma posso
dire che c'è da parte del Governo lo stesso impegno di approfondire
la tematica e di rendere più organica la risoluzione della
problematica dal punto di vista normativo. Tant'è che da un punto
di vista normativo in senso stretto bisogna definire la normativa
legata all'equo compenso. Io adesso entro un po' più nel tecnico,
ma coloro che conoscono la problematica sanno che bisogna
affrontare la tematica in un senso più ampio. Le due cose che
bisogna affrontare e bisogna chiarire rispetto ai servizi attinenti
all'ingegneria e architettura, ma ai liberi professionisti in
generale... è la volontà politica, che viene manifestata con un
emendamento nell'immediato con l'impegno di fare un'analisi
rispetto a un discorso normativo sull'equo compenso.
Detto questo, arrivo alla considerazione legittima del collega
Sammaritani in merito alla necessità o meno di fare un'iniziativa
adesso per poi successivamente andarla a modificare: un disposto
normativo che verrà prodotto con i tempi della democrazia, con
tutti i passaggi legati alle attività consiliari, con l'audizione
degli organi competenti, degli ordini professionali, può assorbire
e fare proprio l'emendamento che noi oggi facciamo. Questo è
secondo me l'obiettivo che dobbiamo dare, un segnale politico di
attenzione, anche in virtù di tutte le audizioni che abbiamo
posto.
Un ulteriore considerazione rispetto al mondo dei liberi
professionisti, e parlo nello specifico del settore più di
carattere tecnico in quanto titolare della delega ai Lavori
pubblici. C'è un rapporto continuativo con gli ordini professionali
per definire le nuove regole di assegnazione dei servizi attinenti
l'ingegneria e l'architettura (in termine più spicciolo: le
progettazioni) per cercare di dare pari dignità anche ai liberi
professionisti, per tutelare le nostre professionalità all'interno
del territorio valdostano.
Président -
La parole au conseiller Distort.
Distort (LEGA VDA) -
Mi conforta l'ascolto degli
interventi successivi, in particolare quello dell'assessore
Borrello, perché mi fa capire che ci sia in quest'aula una
condivisione sull'oggetto, sul contenuto. Questo mi fa ben pensare
a una situazione che si definisce, che è quella di pensare che alla
presentazione in Consiglio del progetto di legge possa esserci uno
spirito di condivisione.
L'altro punto che voglio dire in questi venti secondi che mi
rimangono è
bonum ex integra causa:
una cosa è buona, quando
tutte le sue parti sono buone e noi le vogliamo sviluppare tutte
queste parti. L'equo compenso disciplina non solo al momento
dell'atto di ricezione del titolo abilitativo, ma anche della fase
successiva che noi professionisti conosciamo benissimo, che è la
fase di agibilità. Noi vogliamo andare a definire tutto questo,
vogliamo definire anche i rapporti dei committenti, in modo tale
che le associazioni dei consumatori non abbiano nulla da eccepire.
Questo è lo spirito: un bene intero, oltre che a una forma
dignitosa.
Presidente -
La parola al consigliere Nogara.
Nogara (UVP) -
Mi rivolgo al collega Distort, con cui ho
lavorato in III Commissione e devo dire di aver lavorato molto
bene, io proporrei in quest'aula che questa legge, che in III
Commissione verrà sicuramente condivisa con tutti gli ordini, possa
essere una legge di Commissione, dove tutti i movimenti diranno la
loro su queste cose e si arriverà a una legge che sia equa per
tutti.
Presidente -
Non ci sono altre richieste d'intervento,
metto pertanto in votazione l'emendamento 10 della II Commissione.
La votazione è aperta. La votazione è chiusa.
Esito della votazione:
Presenti: 35
Votanti           
: 18
Favorevoli: 18
Astenuti: 17 (Aggravi, Bertin, Cognetta, Distort, Ferrero,
Gerandin, Luboz, Lucianaz, Manfrin, Minelli, Mossa, Nasso, Pulz,
Russo, Sammaritani, Spelgatti, Vesan)
Il Consiglio approva.
Passiamo ora all'esame dell'emendamento 11, della II
Commissione, che introduce l'articolo 20-ter.
La parola alla consigliera Morelli per l'illustrazione.
Morelli (ALPE) -
Vorrei esordire anch'io con una
citazione di Luigi Einaudi, grande economista, nonché Presidente
della Repubblica, che dice "Prima conoscere, poi discutere, poi
deliberare" e credo che sia un principio che noi decisori dobbiamo
tenere ben presente. È proprio in questo senso che va questo
emendamento, concepito in Commissione in seguito a un ragionamento
che credo possa essere condiviso da tutti, che è dato dalla
necessità di conoscere bene i dati e la realtà da parte di chi deve
decidere, di chi deve legiferare, di chi deve amministrare. E per
conoscere la realtà è importante condividere i percorsi legislativi
con dei rappresentanti della realtà che si amministra, e quindi dei
cittadini, e l'emendamento va nel senso d'istituire un tavolo di
concertazione permanente che abbiamo chiamato "Patto per il
rilancio economico e sociale della Valle d'Aosta", che metta
intorno a un tavolo in modo costante, coordinato e soprattutto
speriamo proficuo tutti i portatori di interessi, le organizzazioni
sindacali, le associazioni rappresentative delle categorie
economiche allo scopo di realizzare, mediante lo strumento della
concertazione, la più ampia partecipazione al processo di
definizione delle scelte fondamentali di politica economica e
sociale della Regione. È un concetto questo che tra l'altro durante
le audizioni in Commissione, prima del bilancio, è stato ripreso da
più parti.
Demandiamo alla Giunta regionale la modalità di costituzione di
questo tavolo, perché si possa, entro sessanta giorni, istituirlo
e, in particolare per quanto riguarda la costituzione, che sia una
rappresentanza congrua, sufficientemente ampia, ma non tanto da
diventare dispersiva e magari poco proficua, poco utile. Lo spirito
quindi è questo per questo emendamento.
Presidente -
La parola al consigliere Aggravi.
Aggravi (LEGA VDA) -
Per rispondere alla presentazione di
questo emendamento, metto a fattor comune dell'Aula che nel corso
della presentazione in Commissione il sottoscritto e altri colleghi
si sono astenuti. Questa proposta è sicuramente importante e
rispecchia anche una necessità sottolineata sia dalle
organizzazioni e dagli
stakeholder
, incontrati durante
questi giorni, e in parte riprende una sensibilità dell'aula che
era stata rappresentata anche ieri con uno specifico ordine del
giorno. La motivazione del voto di astensione in Commissione era
principalmente legato a una duplice natura che cerco di
ripresentare e poi la collega mi ha suggerito una battuta finale e
una citazione di un collega di quest'aula. La giustificazione del
voto era per dire che di fatto noi abbiamo già degli strumenti (le
Commissioni consiliari) che possono organizzarsi e che possono
operare in tal senso, da parte sua il Governo - e l'ho imparato un
po' sulla mia pelle - poteva sicuramente, in un altro clima
ovviamente, organizzare un percorso più condiviso, più ampio e meno
a
step
o per comprendere tutti gli
stakeholder
e le
necessità che ci sono in bilancio.
Dall'altro lato, visto che parliamo di tavoli, nell'emendamento
del DEFR si parla di un tavolo del turismo, qui parliamo di un
tavolo dello sviluppo economico, all'inizio di questa legislatura -
e cito il collega Rollandin che parlava in modo dubbioso di tutti
questi tavoli che si aprivano - vedo che anche nella nuova
maggioranza continua il vizio di aperture di tavoli ? e non di
scrivanie, grazie a Dio ? però un ennesimo tavolo mi chiedo cosa
possa servire. Confermo il voto di astensione già espresso in
Commissione.
Presidente -
La parola al consigliere Cognetta.
Cognetta (MOUV') -
. Solo per una breve citazione. Ormai
siamo entrati nel tunnel delle citazioni, tanto vale farne una
anch'io, che non so di chi è, magari non esiste neanche, però
"quando in politica non vuoi fare qualcosa, crei un tavolo". Ti
metti intorno al tavolo, cominci a discutere, discuti e discuti e
alla fine non arrivi a capo di nulla.
Vede, collega Marquis, quando lei ci ha presentato questo
emendamento, che nei principi molto alti sicuramente è
condivisibile, perché poi i principi sono una cosa meravigliosa,
poi, calato nella realtà, che cosa accade? Quello che è accaduto in
tutti questi bilanci, perché non è la prima volta che facciamo un
bilancio in fretta e furia e in una settimana scarsa vediamo tutti
gli attori, che non ascoltiamo le parti sociali da parte
dell'Assessore (in questi anni che ho passato qui dentro, le ho già
sentite e viste queste cose). Quindi, se volete creare un altro
tavolo, va bene. Cabina di regia per il Casinò? qualunque altra
cosa possa venire in mente pur di non fare qualcosa di
effettivamente utile e sano: ascoltare veramente i portatori di
interesse e poi fare delle cose che non siano degli
spot
.
Presidente -
Non ci sono altre richieste d'intervento,
metto in votazione l'emendamento 11 della II Commissione. La
votazione è aperta. La votazione è chiusa.
Esito della votazione:
Presenti: 34
Votanti           
: 18
Favorevoli: 18
Astenuti: 16 (Aggravi, Bertin, Cognetta, Ferrero, Gerandin,
Luboz, Lucianaz, Manfrin, Minelli, Mossa, Nasso, Pulz, Russo,
Sammaritani, Spelgatti, Vesan)
Il Consiglio approva.
Passiamo all'articolo 21, sul quale insiste l'emendamento 2, a
firma della collega Pulz.
La parola al consigliere Vesan.
Vesan (M5S) -
Vorrei sollecitare un suo intervento per
invitare i membri della Giunta a votare solamente sulla loro
tastiera. È già la seconda volta che succede oggi. Non sto a
insistere e a fare i nomi degli Assessori che si dedicano al suono
del piano, però...
Presidente -
Grazie, collega Vesan. Ho vigilato bene che
chiunque votasse lo facesse con il collega in aula. Era in aula,
stava arrivando, per agevolare e velocizzare la procedura di voto,
credo che abbia segnalato al collega. Abbiamo sempre verificato che
i colleghi fossero in aula al momento del voto e che votassero
esattamente quello che il collega ha chiesto.
La parola alla Consigliera Pulz per l'illustrazione
dell'emendamento 2 all'articolo 21.
Pulz (IC) -
Con questo emendamento proponiamo
l'interruzione del processo di quotazione della società CVA spa in
quanto servizio pubblico d'interesse comune, nonché società a
totale partecipazione pubblica. Riguardando il tutto questa notte
alle 2,00 ho pensato che questa motivazione in effetti forse può
sembrare un po' debole e aggiungerei un passaggio: che la
partecipazione pubblica è volta a garantire, nell'ambito delle
attività del gruppo CVA, un razionale utilizzo delle acque
valdostane che sia funzionale allo sviluppo sociale ed economico
della Regione Valle d'Aosta e anche compatibile con tutti gli usi
alternativi della risorsa idrica quale bene comune per eccellenza,
in un'ottica di tutela, di riqualificazione e anche di
compatibilità ambientale e direi di benessere proprio per la
collettività valdostana.
Per queste stesse caratteristiche le società del gruppo CVA
possono essere escluse dall'applicazione del decreto Madia senza
dover incorrere nella quotazione in borsa della società stessa. La
quotazione in borsa porterebbe infatti all'estremo il processo di
privatizzazione del bene comune più importante della nostra Regione
e l'interesse pubblico sarebbe quindi subordinato al perseguimento
dell'interesse degli azionisti al profitto. Aggiungo che la tutela
dell'ecosistema, della qualità della risorsa acqua e del paesaggio
sarebbero compromesse dalla ricerca di dividendi. Ne abbiamo già
parlato ieri, ribadisco soltanto che la proprietà delle acque
valdostane e la disciplina del loro uso devono restare, secondo
noi, saldamente nelle mani dei cittadini valdostani.
Presidente -
La parola al consigliere Nogara.
Nogara (UVP) -
Non esageriamo, collega Pulz! Continuiamo
a dare delle indicazioni sbagliate alla gente che ci ascolta.
Guardi che la proprietà delle acque è una cosa, la CVA è un'altra.
La CVA è un'azienda che opera nel settore idroelettrico, la
proprietà delle acque è saldamente in mano alla Regione Valle
d'Aosta. Non cerchiamo continuamente di confondere le due cose,
perché non vanno assieme.
Vado ancora più avanti e le dico che abbiamo tanto discusso in
questo periodo, abbiamo detto tante cose; io ho detto che non è che
si mette in pericolo la proprietà delle acque, ma se nel 2029 le
concessioni non andranno alla CVA, allora sì che perderemo un po'
del valore che hanno queste acque per la Valle d'Aosta, perché
saranno delle aziende da fuori Valle che verranno qui in Valle
d'Aosta a sfruttare le nostre acque e non verseranno, come tasse e
come benefici, soldi alla nostra Regione. Perciò discutiamo finché
volete su "quotazione in borsa, non quotazione in borsa", poi anche
quello che ha detto sulla "Madia" non mi sembra così veritiero: ora
come ora ? dopo che è sparito l'articolo 6 del decreto legislativo
che doveva essere presentato al Governo in questi giorni ? ci
rimangono tre possibilità per non sottostare alla "Madia": un atto
al Senato per toglierci dalla legge Madia, quotarci in borsa,
oppure le norme di attuazione, che comunque è tutto da verificare,
perché ci sono delle norme di attuazione che aspettiamo per esempio
da sei anni, ma non si capisce dove sono andate a finire, altre
invece sono arrivate più velocemente. Queste, adesso come adesso,
sono le tre forme che ci possono escludere dalla legge Madia.
Però vi chiedo di non mischiare le cose: non cerchiamo di andare
alla pancia della gente o di dare delle informazioni sbagliate,
perché le acque sono una cosa, la gestione di CVA è tutta un'altra
cosa.
Presidente -
Non ci sono altre richieste d'intervento,
metto in votazione l'emendamento 2, a firma della consigliera Pulz.
La votazione è aperta. La votazione è chiusa.
Esito della votazione:
Presenti: 35
Votanti           
: 17
Favorevoli: 17
Astenuti: 18 (Baccega, Bertschy, Bianchi, Borrello, Certan,
Chatrian, Daudry, Farcoz, Fosson, Marquis, Morelli, Nogara,
Restano, Rini, Rollandin, Sorbara, Testolin, Viérin)
Il Consiglio non approva.
Vi sono ora gli emendamenti 2 e 3, a firma dei consiglieri
Minelli e Bertin. La parola alla consigliera Minelli per
l'illustrazione.
Minelli (IC) -
Abbiamo votato l'emendamento della collega
Pulz, perché riteniamo che la filosofia di fondo sia quella, non
tanto la questione delle acque pubbliche che sappiamo essere tali,
ma la questione del futuro di CVA, che deve restare pubblica.
Adesso proponiamo due emendamenti, che penso di poter illustrare
in successione: all'articolo 21, in particolare proponiamo di
aggiungere, dopo la lettera e), una lettera e-bis) in cui si va a
esplicitare la definizione delle alternative possibili per
confrontare la situazione della CVA con degli altri modelli
d'impresa, per esempio un'impresa che dovrebbe essere interamente
pubblica, perché ne esistono nel panorama economico internazionale.
Quindi la proposta per l'aggiunta della lettera e-bis) è questa:
tenere conto tra tutti gli elementi che sono già stati identificati
dall'articolo e quindi i limiti, i vincoli, i costi, i benefici,
eccetera, anche quello di valutare modelli ed esperienze di
gestione completamente pubblica di imprese strategiche in essere in
campo nazionale ed europeo, compatibili con le esigenze e le
dimensioni di CVA e conseguenti profili giuridici e normativi, al
fine di definire i successivi interventi legislativi
amministrativi.
Con l'emendamento successivo proponiamo, al termine del comma 2
dell'articolo 21, di aggiungere un comma 2-bis che recita così: "Al
termine dell'analisi dovrà essere prodotta una sintesi che evidenzi
in modo semplice, esplicito e comprensibile a tutta la popolazione
la differenza fra i due scenari ipotizzati: il ruolo e la
mission
di una CVA che rimane completamente pubblica in
quanto non quotata in borsa e il ruolo e la
mission
di una
CVA quotata in borsa". Questo perché, a nostro avviso, si tratta di
una questione rilevante, che interessa tutta la popolazione, e non
soltanto il Consiglio regionale o gli addetti ai lavori, ed è
quindi, a nostro avviso, necessario che un lavoro di analisi venga
reso noto, avvenga con la massima trasparenza e possa essere
compreso e condiviso da tutta la popolazione. Quindi una relazione
di sintesi chiara, semplice che possa avere una rapida
divulgazione. Questo nell'ottica di contribuire al discorso che nei
prossimi mesi dovremo affrontare riguardo alla CVA, e anche
nell'ottica di fare delle proposte. Adesso si costituirà, secondo
quanto previsto dal comma 3 che è stato sostituito, si costituirà
immagino, perché verrà votato oggi questo articolo, una Commissione
di lavoro; approfitto per dire che noi ritenevamo migliore la
formulazione del comma precedente: quindi sei mesi e non tre per
questo lavoro, l'istituzione di un gruppo di lavoro, e non di una
Commissione consiliare, che fosse composto da dirigenti
responsabili delle strutture regionali, anche con la possibilità di
effettuare delle audizioni per comprendere tutte le possibilità che
ci sono. È stato detto che non c'è soltanto l'opzione della
quotazione in borsa, come diceva prima giustamente il collega
Nogara, ma anche la possibilità di una norma di attuazione,
l'applicazione di una norma di attuazione, e la revisione della
legge n. 20. Queste sono le due proposte per l'articolo 21: lettera
e-bis e comma 2-bis.
Presidente -
La parola all'assessore Testolin.
Testolin (UV) -
Nell'ottica di quanto già sottolineato
durante questo dibattito pensiamo e ribadiamo che la necessità di
dare tutti gli elementi necessari per fare una scelta oculata
nell'interesse del futuro sviluppo della società CVA a beneficio
del proprietario, che in questo momento è la Regione, debba
esaurirsi all'interno del percorso di una Commissione speciale che
abbiamo fortemente voluto e abbiamo fortemente indicato come
l'organismo che deve assumersi al suo interno tutta una serie di
valutazioni per poi esplicitare alla comunità e ai Consiglieri e a
questa assise, che dovrà fare delle scelte importanti, quali
saranno i pro, i contro di qualsiasi tipo di decisione che dovrà
essere presa da CVA, in tempi assolutamente brevi. Questo lo
ribadiamo perché ci sono delle scelte che diventano sempre più non
prorogabili. Quindi è corretto, a nostro avviso, ribadire la
necessità di lavorare a ranghi serrati. Sottolineiamo anche questa
discrasia tra la visione dei tavoli e della loro costituzione ?
quando li propone qualcun altro ?, e invece la necessità di
lavorare all'interno di una Commissione, che vede anche l'aspetto
politico coinvolto ? e secondo me a ragione ? perché ci sono ancora
all'interno di quest'aula molte carenze (le sottolineava prima il
collega Nogara) nello scindere come prima cosa le gestioni delle
acque con il ruolo di CVA, che in questo momento ha la possibilità
di usufruire delle acque in Valle d'Aosta, ma che un domani potrà
gestire altre situazioni magari solamente fuori dal territorio
regionale.
Quindi l'obiettivo verrà assolutamente ricompreso nel lavoro che
dovrà svolgere questa Commissione speciale, che dovrà concludersi
con una relazione molto chiara e molto efficace e dare delle
indicazioni precise che questo Consiglio dovrà mettere in pratica
nel più breve tempo possibile.
Presidente -
Non ci sono altre richieste d'intervento,
metto in votazione gli emendamenti 2 e 3, a firma dei colleghi
Minelli e Bertin, in forma congiunta. La votazione è aperta. La
votazione è chiusa.
Esito della votazione:
Presenti: 35
Votanti           
: 17
Favorevoli: 17
Astenuti: 18 (Baccega, Bertschy, Bianchi, Borrello, Certan,
Chatrian, Daudry, Farcoz, Fosson, Marquis, Morelli, Nogara,
Restano, Rini, Rollandin, Sorbara, Testolin, Viérin)
Il Consiglio non approva.
Vi è ora l'emendamento 12 della II Commissione che sostituisce
il comma 3 e introduce il comma 3-bis. Se siete d'accordo, metto in
votazione l'articolo come emendato dall'emendamento della
Commissione. La votazione è aperta. La votazione è chiusa.
Esito della votazione:
Presenti: 35
Votanti           
: 35
Favorevoli: 18
Contrari: 17
Il Consiglio approva.
Vi è ora l'emendamento 3, a firma della collega Pulz. Lo ha già
illustrato prima, vuole integrare? Si tratta dell'emendamento che
introduce l'articolo 21-bis. Non ci sono richieste d'intervento,
metto in votazione l'emendamento 3, a firma della consigliera Pulz.
La votazione è aperta. La votazione è chiusa.
Esito della votazione:
Presenti: 35
Votanti           
: 17
Favorevoli: 17
Astenuti18 (Baccega, Bertschy, Bianchi, Borrello, Certan,
Chatrian, Daudry, Farcoz, Fosson, Marquis, Morelli, Nogara,
Restano, Rini, Rollandin, Sorbara, Testolin, Viérin)
Il Consiglio non approva.
Passiamo ora all'esame dell'articolo 22. Non ci sono richieste
di intervento, lo metto in votazione. La votazione è aperta. La
votazione è chiusa.
Esito della votazione:
Presenti: 35
Votanti           
: 28
Favorevoli: 28
Astenuti: 7 (Bertin, Minelli, Mossa, Nasso, Pulz, Russo,
Vesan)
Il Consiglio approva.
Articolo 23: stesso esito.
Prima di passare all'articolo 24, c'è l'emendamento 13 della II
Commissione. Se siete d'accordo, possiamo analizzare i tre
emendamenti insieme: 13, 14 e 15 che rispettivamente introducono
l'articolo 23-bis, l'articolo 23-ter e l'articolo 23-quater. Sono
emendamenti di Commissione, quindi li diamo per illustrati. Pongo
in votazione congiunta i tre emendamenti della Commissione.
La votazione è aperta. La votazione è chiusa.
Esito della votazione:
Presenti: 35
Votanti           
: 28
Favorevoli: 28
Astenuti: 7 (Bertin, Minelli, Mossa, Nasso, Pulz, Russo,
Vesan)
Il Consiglio approva
Articolo 24: stesso esito.
Emendamento 16 che introduce l'articolo 24-bis, stesso
esito.
Emendamento 17 che introduce l'articolo 24-ter, stesso
esito.
Articolo 25, stesso esito.
Emendamento 18, della II Commissione, che introduce l'articolo
25-bis, stesso esito.
Articolo 26, come emendato dall'emendamento 19 della II
Commissione, sostitutivo del comma 1, stesso esito.
Articolo 27, come emendato dagli emendamenti 20 e 21 della II
Commissione, che prevedono l'istituzione del comma 3-bis e del
comma 3-ter, e dal subemendamento, a firma dell'assessore Testolin,
stesso esito.
Articolo 28: stesso esito.
Articolo 29: stesso esito.
Allegato 1: stesso esito.
Allegato 2: stesso esito.
Ora apro la fase delle dichiarazioni di voto valide per entrambi
i disegni di legge n. 14 e n. 15.
La parola al consigliere Cognetta.
Cognetta (MOUV') -
. Vorrei chiedere una breve
interruzione.
Presidente -
Sospensione concessa.
La seduta è sospesa alle ore 16:51 e riprende alle ore
17:03
.
Rini (Presidente) -
Possiamo riprendere i lavori.
Passiamo alle dichiarazioni di voto congiunte dei due disegni di
legge, come detto in precedenza.
La parola al consigliere Bertin.
Bertin (IC) -
Questi documenti contabili, come abbiamo
ripetuto più volte, nascono in un contesto anomalo con un cambio di
maggioranza durante l'iter legislativo. Condizionato da questo
aspetto, il bilancio depositato ai primi di dicembre, non è di per
sé particolarmente caratterizzato. Questo intervento successivo da
parte della nuova maggioranza riguarda una parte estremamente
limitata del bilancio depositato a inizio dicembre: in termini di
volume finanziario poco meno dell'1 percento. Sostanzialmente i due
bilanci sono in piena continuità tra le due giunte. Aggiungiamo il
fatto che questa annunciata disponibilità al confronto prevista
dall'intervento d'investitura del nuovo presidente Fosson in questo
contesto di bilancio non ha avuto grande successo e mi auguro che
in futuro ci sia un confronto un po' più serio e più aperto su
altre tematiche. La chiusura riguardo a molti aspetti, tra cui CVA,
l'ospedale, eccetera certo non depongono a favore di questo
bilancio. Inoltre manca completamente una visione del futuro in
questi documenti contabili. Emergenza sì, come più volte
sottolineato, ma la mancanza di una prospettiva, di una visione che
dovrebbero essere proprie di un documento che ha comunque degli
effetti sui tre anni a venire, certamente è un elemento di estrema
debolezza e negativo.
In ragione della nostra non presenza sia nella maggioranza
Spelgatti che nella nuova maggioranza Fosson, siamo decisamente
distanti da questi documenti contabili e pertanto il nostro voto
non potrà che essere negativo.
Presidént -
La parole au conseiller Vesan.
Vesan (M5S) -
Il parere del nostro movimento
relativamente a questo bilancio è già stato oggetto di trattazione
in discussione generale, vorrei solo puntualizzare su quanto è
successo dopo la discussione generale. Il Governo Fosson si è
presentato fin dall'inizio come il governo del dialogo,
immediatamente dopo l'Assessore alle finanze ha stigmatizzato la
scarsa partecipazione da parte della minoranza alla disposizione
dell'atto in maniera propositiva, ma ci siamo scontrati fin da ieri
sera su un blocco compatto da parte della maggioranza a sostegno
delle proprie proposte e alla scarsa disponibilità sia al dialogo
che all'accoglimento delle proposte. Gli interventi della minoranza
sono stati accolti in modo minoritario e sporadico e in alcune
circostanze non siamo neanche riusciti a capire in che termini
vertesse la discussione. Quello che abbiamo potuto verificare
invece dalla discussione dei punti attuati oggi è che questa
maggioranza ha come obiettivo sostanziale la quotazione in borsa di
CVA, perché anche solo le proposte di discutere sull'argomento in
maniera pubblica sono state compattamente respinte da questa
maggioranza e, sulla scorta di queste ulteriori indicazioni avute
in questo momento, il voto del Movimento 5 Stelle su questo
bilancio non può che essere contrario.
Presidente -
La parola al consigliere Gerandin.
Gerandin (MOUV') -
MOUV' darà voto di astensione a questo
bilancio per i motivi che forse già durante il dibattito sono
emersi. Se tutta una parte di questo bilancio è stata scritta e, ci
auguriamo, condivisa, ci sono altri aspetti che non ci convincono.
Abbiamo il timore che probabilmente si voglia riprendere un
percorso interrotto da vecchi sistemi, e mi riferisco soprattutto
al percorso di CVA. L'ho detto già nel mio intervento, ma il fatto
di voler subito intervenire con la non applicazione della legge n.
20 sulla CVA mi sa tanto di una decisione già presa, una decisione
che va in una determinata direzione. Non ci meravigliamo se, a
fronte di quello studio e per il bene di questa società, ci sia da
escludere CVA da questo processo, però - e lo ha detto molto bene
la collega Morelli quando è intervenuta - quando abbiamo approvato
la legge n. 20 era un momento storico particolare ma per questa
società ?, che è un gioiello per la Valle d'Aosta e va valorizzata,
non c'è ombra di dubbio ? non è che questo percorso sia stato più
trasparente. La legge n. 20 è nata per le problematiche legate alle
partecipate, in particolare per quelle legate a CVA.
Leggevo pochi giorni fa che un noto politico ha detto che la
lottizzazione e i metodi clientelari hanno affossato la Casa da
gioco, non vorremmo che il prossimo gioiellino da affossare fosse
CVA. Noi su questo manifestiamo tutte le perplessità del caso. La
sospensione dell'applicazione della legge n. 20 avremmo gradito che
fosse stato oggetto di un provvedimento successivo alla valutazione
della quotazione in borsa o meno, o di qualunque sia la scelta:
nessuna preclusione. Questo aspetto tuttavia ci ha davvero poco
convinto. Ci sono altri aspetti che abbiamo già evidenziato e non
stiamo a ripeterli, per cui il nostro voto sarà di astensione.
Aspetteremo con interesse e valuteremo l'orientamento del nuovo
governo per quanto riguarda il primo atto importante, che sarà la
variazione di bilancio annunciata per gennaio.
Presidente -
La parola alla consigliera Minelli.
Minelli (IC) -
Ho già dichiarato ieri in discussione
generale che ? sia pure da parte mia con qualche difficoltà che ho
esplicitato ? c'era la volontà di lavorare e di apportare un
contributo a questo lavoro del DEFR e poi del bilancio. Vorrei
soltanto sottolineare che l'impegno, anche da parte delle forze di
minoranza per quanto piccole possano essere, c'è stato, abbiamo
presentato tredici emendamenti al DEFR e tre alla legge n. 14. Sono
state accettate, con una modifica, tre delle iniziative proposte,
altre erano non assolutamente in contrasto con quanto abbiamo
potuto leggere nei documenti, ma erano delle integrazioni, tant'è
vero che alcuni degli Assessori che hanno risposto hanno
evidenziato che si trattava di elementi che potevano essere
successivamente presi in considerazione. Proprio per questo motivo
mi aspettavo che, alla luce del discorso fatto dal Presidente
all'insediamento della maggioranza, ci fosse più attenzione nei
confronti di una volontà di collaborare, sia pure da questi
banchi.
Presidente -
La parola al consigliere Aggravi.
Aggravi (LEGA VDA) -
Semplicemente per una breve
dichiarazione di voto a compendio di queste giornate di
discussione. Vale quanto anticipato in parte il collega Gerandin,
vale quello che già ieri, in qualità di relatore di minoranza, ho
espresso: se da un lato i numeri sono stati prodotti dall'esecutivo
precedente, di cui ho avuto l'onore di fare parte, dall'altro lato
le nuove linee guida, le nuove indicazioni prese o, meglio, i primi
provvedimenti indicati da questo nuovo governo, principalmente
quello di non dare corso alle agevolazioni dell'IRPEF e di non
presentare una proposta chiara e concreta su eventuali e ulteriori
agevolazioni IRAP ? e a questo proposito noi saremo vigili e
stimoleremo il Governo in tal senso ? il voto che esprimeremo sarà
di astensione.
Presidente -
La parola all'assessore Testolin.
Testolin (UVP) -
Per esprimere la conclusione di un
percorso che abbiamo ereditato in corsa, sul quale abbiamo cercato
di segnalare le nostre intenzioni e le nostre visioni rispetto a un
impianto di bilancio che non abbiamo potuto stravolgere, che in
parte era stato scritto in continuità con quello che si era fatto
negli ultimi anni e che ha cercato di dare le risposte più
opportune in questo momento di transizione, risposte che noi
abbiamo voluto sottolineare con forza in almeno due/tre emendamenti
importanti che permettessero di garantire innanzitutto
l'approvazione di questo bilancio per la sua applicazione dall'1
gennaio, in modo da non interferire con le necessità di una
continuità operativa sia degli uffici che delle risposte che
l'Amministrazione regionale deve dare alla popolazione valdostana
tutta, agli enti locali e a tutti gli interlocutori che devono
poter operare con questo bilancio fin dall'1 gennaio.
Credo che la diversa visione su alcuni temi sia, al di là delle
critiche, delle polemiche e di quello che esce sui giornali, un
momento di confronto assolutamente importante; credo che le istanze
presentate siano frutto di ragionamenti che possono essere
condivisi e che potranno contribuire a dare delle risposte di
medio-lungo periodo che, affiancate ad altre istanze, ad altre
valutazioni e a un lavoro che abbiamo intenzione di far crescere
con il confronto, confronto che non vuol dire che per forza bisogna
concepire le virgole che vengono proposte, ma vuole piuttosto
riportare al centro le Commissioni che sono il momento vero di
confronto e di valutazione delle idee che un Governo o una
maggioranza vuole mettere a disposizione di tutti i Consiglieri, in
modo che possano essere quelli i momenti che magari correggono o
indirizzano in maniera più opportuna le scelte di questa
assemblea.
Credo che non sia neanche troppo corretto sottolineare che non
ci sia stato nessun tipo di volontà da parte di questo governo di
condividere alcune scelte importanti con la popolazione. Questo non
è stato assolutamente detto, ci tengo a ribadirlo. Ci sono dei temi
che assolutamente vanno spiegati alla popolazione, CVA sicuramente
è uno di quelli, però fatto nella maniera più semplice possibile.
Io ho sinceramente dei dubbi che lo
streaming
, che è stato
apprezzato, possa essere stato compreso dal 100 percento di coloro
che l'hanno seguito, quando anche all'interno di quest'aula
qualcuno continua a dimostrare delle carenze interpretative o
magari delle difficoltà interpretative in merito a dei concetti che
invece, per trasmettere in maniera chiara e corretta al prossimo,
dovrebbero essere assolutamente in possesso di chi ha voglia di
spiegare agli altri qualcosa che è abbastanza complesso. C'è la
volontà da parte della maggioranza tutta di trasmettere le
risultanze di un lavoro, di un percorso serio che vuole dare delle
opzioni serie, e di prendere altrettanto seriamente delle decisioni
per il futuro di questa Regione.
Presidente -
La parola al Presidente della Giunta.
Fosson (GM) -
Solo due parole per cercare di dare un
giudizio a questi due giorni di confronto. Io dico che la
differenziazione tra noi in questa discussione è avvenuta
soprattutto su alcuni temi: detrazione IRAP o detrazione IRPEF,
quale segnale dare. Sicuramente tutti volevamo dare un segnale a
favore della popolazione valdostana, che però abbiamo pensato di
dare in modo differente. Per noi è più importante significare
l'importanza del lavoro, combattere la disoccupazione. Siamo
convinti che questa detrazione con questi fondi non risolva il
problema di tutte le imprese valdostane, però di fronte alla crisi
delle stesse ci sembrava utile dare un segnale in questo senso. La
detrazione IRPEF prevista sarebbe stata a vantaggio dei valdostani,
avrebbe dato un significato ai singoli e alle persone, però anche
questa modalità di attivazione di un procedimento di attenzione non
avrebbe risolto il problema del singolo, non avrebbe risolto il
problema della povertà, a parte il discorso delle cure mediche.
Quindi due modi diversi di dare un segnale, però io penso che il
confronto che c'è stato e la possibilità di discuterne avranno
comunque lasciato in tutti il pensiero di affrontare in modo più
completo la problematica.
Così sul Bon de Chauffage: noi l'abbiamo ritenuta una misura da
verificare, soprattutto a seguito delle norme che entreranno in
vigore in Italia, le irregolarità che la stessa ha comportato, la
difficoltà nella sua esecuzione e applicazione.
Sull'ospedale posso dire che c'è un nostro impegno ad aprire la
discussione in tempi rapidi, vedere l'ottimizzazione del progetto,
portare avanti comunque un discorso di revisione di quanto era
stato previsto. Questo con chiarezza, con verifiche, con confronti,
come avevamo fatto nella precedente legislatura, ampiamente, in
Commissione.
Bertin è molto bravo a vedere i paradossi degli altri, io le
direi che sul referendum ? lei è un grande cultore della
democrazia, dei compiti istituzionali ? quando definisce il
referendum, perché il risultato è stato per lei negativo, "la notte
buia della democrazia", mi sembra che sia un paradosso. Un
paradosso anche perché i risultati, forse lei non si ricorda,
furono, anche se undici anni fa, eclatanti: votò il 27 percento
della popolazione. Lei sa benissimo che un referendum, per essere
valido, deve raggiungere il
quorum
, invece votò solo il 27
percento della popolazione e, tra quelli che votarono, il 36
percento disse no all'ospedale nuovo. Comunque l'impegno nostro è
di continuare un confronto chiaro e preciso su questo.
Ringrazio per la possibilità di dialogo, la non bocciatura
completa che il collega Gerandin ci ha offerto. Io voglio qui
garantire come su CVA ci sarà un confronto. Non è stato deciso
ancora niente, non ci sono delle modalità sicure, ma crediamo nella
possibilità che questa Commissione speciale vada a raggiungere dei
risultati chiari e spendibili per tutti. Così anche ringrazio il
gruppo della Lega e il consigliere Aggravi per questa non
bocciatura completa, che ci permette comunque di continuare un
dialogo, un discorso, una possibilità di verificare nel tempo
quanto noi oggi abbiamo sostenuto.
Collega Minelli, io non credo che sia un problema se noi non
abbiamo accolto alcuni emendamenti. Lei sa che in un bilancio è
difficile cambiare certi capitoli, modificarli, perché gli
stanziamenti sono precisi, quindi non pensi e non valuti la nostra
apertura a un dialogo dal numero degli emendamenti accolti o meno.
Io penso che questo sia solo l'inizio di un percorso. Così anche al
collega Vesan. Certo, il confronto è stato svolto con toni molto
diversi.
Mi scusi, collega Manfrin, vorrei dirle anch'io che certi toni,
certi
spot
in aula e certe comunicazioni forti ? che sono
nella sua baldanza giovanile e nel suo modo di esprimersi, nelle
sue dichiarazioni ANSA ? non sono nella tradizione di questo
Consiglio e creano comunque delle difficoltà nel continuare questo
dialogo. Mi permetta, ma è ben diverso il confronto dei temi
proposti per esempio dal collega Distort, che con le sue
precisazioni e citazioni qualche volta si pone a un livello che noi
non riusciamo a raggiungere, ma comunque si pone in una situazione
molto diversa. Per non citare sempre e solo l'ex assessore Aggravi,
con la sua onestà intellettuale.
Ringrazio infine i diciotto rappresentanti della maggioranza, il
Governo, ma anche tutti i Consiglieri. Penso che sia una delle
prime volte, da quando assisto a un bilancio, in cui tutti i
Consiglieri si esprimono, hanno verificato i temi, hanno dimostrato
una professionalità, una capacità e una volontà di entrare nel vivo
delle situazioni. Quindi vorrei sottolineare come questa
maggioranza non sia assolutamente traballante come si dice, ma
attiva, con grande professionalità, con una voglia sì di
confrontarsi, ma anche una voglia di portare avanti questo cammino
che abbiamo intrapreso.
Presidente -
La parola al consigliere Bertin per fatto
personale.
Bertin (IC) -
Mi è stata attribuita un'affermazione che
non corrisponde, nel senso che, come ho detto, quella domenica di
novembre del 2007 è stata una brutta pagina della democrazia
valdostana non in relazione al risultato, ma alla vostra, alla sua
campagna astensionistica con le matite spezzate, in quel clima
intimidatorio che tutti abbiamo visto e che abbiamo condiviso con
alcuni che fanno parte della sua maggioranza, che purtroppo vedo un
po' marginali in questi giorni. Quello è stato lo scandalo di quel
referendum, non il risultato. Peraltro ne ho anche vinti di
referendum.
Presidente -
Non ci sono altre richieste d'intervento,
metto in votazione il disegno di legge n. 14. La votazione è
aperta. La votazione è chiusa.
Esito della votazione:
Presenti: 35
Votanti           
: 25
Favorevoli: 18
Contrari: 7
Astenuti: 10 (Aggravi, Cognetta, Distort, Ferrero, Gerandin
Luboz, Lucianaz, Manfrin, Sammaritani, Spelgatti)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK