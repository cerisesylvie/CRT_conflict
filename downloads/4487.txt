Consiglio Regionale della Valle d'Aosta - Oggetto del Consiglio n. 162 del 29 marzo 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 162 del 29 marzo 1982 - Resoconto
OGGETTO N. 162/VII - DISEGNO DI LEGGE N. 340, PRESENTATO
DALLA GIUNTA REGIONALE IN DATA 21.1.1982, CONCERNENTE: "NORME PER
LO SMALTIMENTO DEI RIFIUTI SOLIDI".
PRESIDENTE
: Colleghi Consiglieri, al disegno di legge è
allegato il parere che la Commissione per l'Assetto del Territorio
e Tutela dell'Ambiente e la Commissione per la Sicurezza Sociale
hanno espresso nel corso di una riunione congiunta. Al parere sono
sottoriportati gli emendamenti proposti dalla maggioranza dei
membri delle due Commissioni. C'è poi una planimetria che
l'Assessore Rollandin chiede che sia distribuita ai Consiglieri, e
infine una serie di emendamenti proposti dal Gruppo Comunista.
La Presidenza farà subito distribuire ai colleghi il parere
delle Commissioni e la planimetria, in modo che se l'Assessore
nella sua relazione vi farà dei riferimenti, il Consiglio possa
seguire senza difficoltà. Nel frattempo facciamo fotocopiare
l'elenco degli emendamenti proposti dal Gruppo Comunista, elenco
che subito dopo distribuiremo ai Consiglieri.
Per la relazione ha facoltà di parlare l'Assessore alla Sanità e
Assistenza Sociale Rollandin.
ROLLANDIN - (U.V.):
So che purtroppo trattare questo
argomento dopo pranzo non servirà da digestivo; spero almeno che
non addormenti completamente l'Assemblea.
Il problema dei rifiuti solidi e la possibilità di arrivare ad
una legge-quadro che dia un definitivo assestamento a questa
problematica sono da tutti visti come cosa urgente. Può sembrare
facile - e mi richiamo a una relazione che è stata presentata in un
congresso su questo problema - afferrare l'idea di una società in
stabile equilibrio ecologico ed economico, è invece tanto lontana
dalla nostra esperienza da richiedere una vera e propria
rivoluzione copernicana nella mentalità umana.
Un conto è assuefarsi all'idea, un altro è passare ai fatti e
alle azioni concrete; è quanto mai urgente che il contenuto dei
limiti dello sviluppo venga accettato con tutta la sua urgenza da
vasti strati di opinione pubblica, da scienziati e uomini
politici.
Possiamo parlare a ragion veduta di risorsa-rifiuti solo se
acquisiamo fino in fondo la coscienza della finitezza delle
risorse, della capacità limitata dei sistemi ambientali di
tollerare quote di inquinanti artificiali via via crescenti
all'interno dei sistemi naturali. Questo significa non cercare di
distruggere o rendere inoperanti le leggi di un'economia moderna e
delle sue necessità tecnologiche, ma trovare forme e strumenti
tecnologici che rendano compatibili questi ultimi con le leggi
ecologiche.
Abbiamo poco tempo a disposizione, poiché già gravi danni sono
stati arrecati agli ecosistemi naturali e alla disponibilità di
risorse e materie prime; il compito che abbiamo davanti è quello di
impedire che si inneschi un meccanismo di reazione, all'interno dei
cicli naturali, di tali proporzioni da diventare uno dei più gravi
fattori limitanti delle esigenze del nostro sviluppo. In questo
senso, il problema dei rifiuti rappresenta per tutti coloro che
hanno responsabilità nella tutela dell'ambiente e della salute
della popolazione una vera e propria sfida, non solo ecologica ma
anche economica.
In particolare, riferendo alcuni esempi di altri Paesi, va detto
che in Olanda dove è sviluppatissima la tecnologia del recupero e
della commercializzazione degli scarti riattivanti, il Governo
nazionale favorisce incentivi differenziati per favorire tecnologie
diverse dall'incenerimento e dalla discarica controllata,
considerati come sistemi di smaltimento di transizione.
In Danimarca ed in Svezia, dove esiste una legislazione
specifica da oltre dieci anni, è stata assegnata ai Comuni
responsabilità assoluta ed esclusiva in materia di rifiuti solidi;
in Inghilterra si sta superando la normativa attuale attraverso la
messa a punto di una legge specifica che stabilisca un regime di
autorizzazione per l'eliminazione di ogni tipo di rifiuti.
C'è quindi un panorama ampio di accenni complessi di norme che
regolano la gestione dei materiali che possono divenire preziose
risorse o anche trasformarsi in fattori di contaminazione
irreversibili degli ecosistemi naturali. In particolare, negli
ultimi venti anni i rifiuti sono cambiati in qualità e in quantità;
soltanto tra il 1951 e il 1971 è raddoppiata la produzione pro
capite dei rifiuti; si è passati da 0,3 - 0,4 a 0,7 Kg./giorno per
abitante; si è inoltre modificato il loro potere calorifico
inferiore utile, passato da 1000 a 1700 Kcal. per Kg., ed è
diminuito il peso specifico dei rifiuti, col diminuire del loro
contenuto percentuale dei rifiuti vegetali.
Si può così affermare ora che in Italia si producono circa
120-130 milioni di tonnellate annue di rifiuti dall'agricoltura e
dalla zootecnia, circa 40 milioni di tonnellate/anno di rifiuti
industriali e circa 20 milioni di tonnellate/anno di rifiuti solidi
urbani. Questi dati li ho riferiti per inquadrare brevemente il
problema e per spiegare il perché sia così urgente arrivare ad una
definizione con legge.
Per giungere a questi risultati, la Giunta si è valsa del lavoro
che è stato portato avanti da una Commissione, che ha cercato di
analizzare tutti i sistemi attualmente esistenti; già in una
precedente riunione avevo riferito della serie di riunioni che sono
state fatte, e nelle quali si sono analizzate le proposte che di
volta in volta venivano vagliate anche con l'ausilio di esperti e
recandosi, in alcuni casi, a fare dei sopralluoghi per verificare
di persona le possibilità di applicazione di certi sistemi:
infatti, quelli che potevano andar bene in determinate zone, con
determinati presupposti, potevano rivelarsi a livello locale,
tenuto conto delle particolarità della nostra Regione, privi di
quelle possibilità di attuazione che sulla carta sembravano
avere.
La Commissione era composta dai Consiglieri Fosson, Lustrissy,
Voyat, Tonino, dall'Ing. Grosjacques, dal Dr. Barbero e dal Dr.
Janin Rivolin, che hanno partecipato attivamente a tutte le
riunioni e hanno permesso di arrivare alla stesura di quel
documento, che è stato allegato, nel quale è stata predisposta
un'analisi, seppur non dettagliata nei particolari - perché sarebbe
stato necessario riempire dei volumi per fare un esame completo -
che può essere di ausilio per la lettura del provvedimento che
viene sottoposto alla discussione del Consiglio.
Nell'elaborare il presente disegno di legge, si è tenuto conto
della normativa esistente a livello nazionale e a livello CEE;
nella relazione che è stata predisposta si fa riferimento appunto
alla normativa in materia: in particolare, la CEE ha adottato in
data 15 luglio 1975 una direttiva intesa ad armonizzare le varie
legislazioni nazionali in materia di rifiuti solidi e a favorire
una più ampia regolamentazione nel settore della protezione
ambientale e del miglioramento della qualità della vita.
Tale direttiva impegna gli Stati membri ad adottare entro 24
mesi le misure necessarie per adeguare la propria legislazione ai
principi approvati in sedi comunitarie, tra i quali assumono
particolare rilievo quello che chi inquina paga e quello rivolto a
favorire il recupero dei rifiuti di materiali riutilizzabili per
contribuire alla soluzione dei gravi problemi connessi alla
conversione in materie prime di fonti energetiche. La legislazione
nazionale è ancora piuttosto antiquata, in quanto in Italia è in
vigore la legge n. 336 del 20.3.1941 che riguarda la raccolta, il
trasporto e lo smaltimento dei rifiuti solidi urbani e che essendo
di quarant'anni fa è oggi ovviamente inadeguata in relazione sia ai
nuovi sistemi di smaltimento sia al nuovo assetto istituzionale
dello Stato con l'attuazione dell'ordinamento regionale. Per quanto
riguarda le proposte di legge giacenti attualmente in Parlamento
non sto a leggere quanto richiamato nella relazione dato che è
stata distribuita a tutti i Consiglieri.
Sulla base di queste premesse si è cercato di coinvolgere le
varie organizzazioni interessate al problema, e in particolare si è
cercato di avere il coinvolgimento dei Comuni che, per scelta della
Giunta, rimangono gli organismi a cui viene data la massima potestà
in questo campo, pur restando della Regione la definizione degli
strumenti per attivare determinati principi. Ai Comuni è stato
inviato tutto il materiale che è a disposizione dei Consiglieri,
per avere un parere: in un primo tempo si erano dati dei termini di
tempo troppo stretti, poi si è lasciato tutto il tempo necessario
per discutere la proposta; in seguito si è fatta una riunione sul
problema all'Associazione Sindaci e in quella sede si è cercato di
evidenziare le possibilità reali di risolvere il problema dei
rifiuti con il progetto di legge che viene oggi sottoposto
all'attenzione del Consiglio; si è cercato di chiarire i problemi
legati alle strutture già esistenti, alle impostazioni che i Comuni
si erano dati in attuazione delle norme in vigore, e fra queste in
particolare l'ultima legge, approvata nell'81, e concernente la
discarica controllata con la scelta delle aree; c'è stato quindi un
produttivo scambio di vedute su quelle che erano le necessità che
dovevano essere tenute presenti anche per quanto riguarda le norme
finanziarie.
La scelta di fondo è stata quindi imperniata sui Comuni:
infatti, sono i Comuni che con proprio regolamento definiscono il
modo di attivazione dei sistemi di raccolta all'interno, ed è
l'Associazione di Comuni, quindi i Comuni raggruppati, che gestisce
poi il secondo anello di passaggio, cioè il trasporto dal Comune al
punto definitivo di raccolta e di smaltimento.
Nel tener conto di questo progetto si è dovuto fare riferimento
alle difficoltà particolari che l'orografia della nostra Regione
crea e comporta; quanto alla viabilità - che è uno degli aspetti
più incisivi a livello di costi su questi sistemi di raccolta - è
stato attentamente vagliato se era conveniente avere un punto di
riferimento unico o più punti di riferimento, che cosa voleva dire
avere un'unica struttura o più strutture; è stato fatto un
confronto dei costi tra i vari sistemi e da questo è derivata la
scelta di un unico punto di riferimento, scelta determinata dalle
condizioni che è necessario comunque garantire al momento in cui si
ha un impianto di smaltimento.
Sulla scelta e sull'organizzazione, a livello normativo, si è
tenuto conto della necessità di prendere in considerazione sia i
rifiuti urbani sia i rifiuti speciali, e tra i rifiuti speciali
vanno ricordati in modo particolare i fanghi: il loro smaltimento è
un problema che sta scoppiando un pò in tutte le Regioni in quanto
la normativa, che è evidenziata nella legge Merli e sue
applicazioni successive, deve tener conto della necessità dello
smaltimento di questo tipo di rifiuti - i fanghi sono il prodotto
ultimo della depurazione delle acque - altrimenti si entra in un
circolo vizioso: cioè si smaltisce da una parte producendo nuovi
rifiuti che non sappiamo come eliminare: è quello che succedeva per
alcuni rifiuti industriali, i quali venivano affidati a delle ditte
che caricavano tutto in un'autobotte e poi andavano a scaricare in
riva ai fiumi un pò più lontano, magari nel Comune limitrofo che
non si accorgeva di quello che succedeva. Questi fatti non
appartengono a un passato remoto, sono dell'altro ieri!
Su questo aspetto specifico esistono precisi termini di legge
che impongono delle scadenze alle Regioni, in particolare entro
giugno, per individuare un sistema di smaltimento dei fanghi; è
chiaro infatti che se a livello regionale si ha un piano per la
depurazione delle acque si deve anche indicare il modo per smaltire
i fanghi che residuano.
Con questo disegno di legge si dà precisa attuazione anche a
questo dispositivo di legge; noi abbiamo scelto l'abbinamento a
livello di zona dell'impianto di depurazione delle acque con quello
per lo smaltimento dei fanghi. Nella piantina che vi è stata
distribuita potete vedere nella stessa zona l'interconnessione
esistente tra i due sistemi di depurazione delle acque: infatti lì
c'è
la possibilità di vedere costruito l'impianto di
depurazione per tutto il Consorzio dei Comuni di Aosta e
circondario, che potrà provvedere anche alla depurazione delle
acque di un impianto come quello che viene indicato; nel contempo i
fanghi, senza costi di trasporto, possono essere utilizzati e
quindi smaltiti da questo impianto.
A questo punto, occorre prendere in considerazione le finalità
che hanno ispirato la Giunta nella elaborazione di questo disegno
di legge; sono finalità ecologiche, che hanno risvolti a livello
turistico e a livello sanitario, finalità economiche e finalità
culturali.
A livello di finalità ecologico-turistiche, va detto subito che
il problema non ha bisogno di altri chiarimenti, di altre
spiegazioni: penso che le tristi fotografie, che sempre più spesso
compaiono su varie riviste che prendono in considerazione il
problema dell'inquinamento del suolo siano sufficienti a far capire
l'effetto che ha la presentazione di immagini - in una Regione che
vuole giustamente avere determinati privilegi turistici - di
discariche incontrollate o peggio di sversamenti disordinati nelle
varie zone del territorio, nei piccoli villaggi. Solo questo crea
già notevoli problemi sul piano turistico.
Dal punto di vista sanitario, è chiaro che l'inquinamento del
suolo non rimane limitato, tant'è vero che, purtroppo, stiamo
notando che l'inquinamento delle falde acquifere è sempre più
pronunciato ed è determinato in particolare proprio
dall'inquinamento del suolo, provocato dallo sversamento
incontrollato dei rifiuti solidi; si crea anche qui un circolo
vizioso: il ciclo acqua-aria-sole-acqua porta ad un inquinamento
generale.
Per quanto riguarda le discariche, c'è un grosso problema a
livello di profilassi; qui richiamo solo due casi specifici. Il
primo riguarda la profilassi della rabbia: da tutte le parti si è
detto chiaramente che se si vuole lottare efficacemente contro una
malattia che sta creando dei problemi enormi a livello nazionale ed
internazionale, la prima cosa da fare è evitare l'aumento del
numero delle volpi, quindi della possibilità di contagio; anche
nella nostra Regione si è dimostrato che l'aumento del numero delle
volpi è in relazione all'aumentata concentrazione dei rifiuti
solidi e delle discariche. Come ho detto, prescindendo dalle misure
profilattiche rappresentate dalle vaccinazioni, che pure vengono
fatte, il problema della rabbia può essere vinto puntando alla
diminuzione, a livello di ecosistema compatibile, del numero delle
volpi; questo può essere fatto con un'azione in positivo
promuovendo la caccia alla volpe, come è stato fatto in alcune
Regioni, ma si sono creati problemi non indifferenti; l'altra via,
invece, quella appunto della riduzione delle discariche, consente
di raggiungere un equilibrio con dei metodi che ritengo più
omogenei e più compatibili con l'ambiente.
Il secondo problema è quello che riguarda la lotta che in certe
Regioni è già stata messa in atto contro i ratti. Può sembrare una
cosa ridicola, ma il problema è serio, basta pensare alle
difficoltà che in questo senso ha avuto l'America, dove la
questione si è rivelata in tutta la sua drammaticità. Notoriamente
molte malattie gravi che scoppiano a distanza di tempo dal
contagio, sono portate dai ratti, il cui numero è molto aumentato:
basta andare, del resto, alla discarica di Arnad e vedere che cosa
succede all'intorno. Si può capire quindi la necessità di arrivare
al più presto a questa definizione.
C'è poi l'aspetto economico. Questo va tenuto in debita
considerazione: come è precisato anche nella legge che regola i
bilanci dei Comuni la tassa sulla raccolta dei rifiuti solidi deve
essere tale da pareggiare i costi nell'ambito di ciascun Comune; è
chiaro che se si trova un sistema per recuperare una parte dei
costituenti dei rifiuti solidi - come qui viene proposto -
chiaramente possono diminuire le tasse che il singolo cittadino
deve pagare; teniamo conto dei risparmi che con questo sistema si
possono ottenere recuperando la cellulosa, i metalli e il vetro; in
particolare per la carta ricordiamo che l'Italia importa carta
straccia da altri Paesi che l'hanno recuperata, in quantità che
spaventano; questo incide in modo negativo sulla bilancia dei
pagamenti del nostro Paese. C'è poi anche un altro vantaggio,
perché riducendo la necessità di produzione di cellulosa dagli
alberi, si riducono anche le cause di uno sfruttamento selvaggio
delle foreste, cosa che purtroppo è avvenuta in diversi Paesi;
questo fatto ha un risvolto positivo anche sulla funzione di
disinquinamento dell'aria.
Per quanto riguarda i metalli, non sfugge a nessuno come sia
interessante il riutilizzo di questi materiali; è notorio che il
metallo recuperato con questi sistemi costa meno di quello estratto
nelle miniere, calcoli e dati alla mano.
L'ultimo procedimento è quello del recupero del materiale
organico, che con un processo di demineralizzazione può produrre
biogas, cioè gas naturale che può essere in vario modo
sfruttato.
Tutte queste finalità che ho brevemente richiamato, sia
turistiche, sia sanitarie, sia economiche possono essere raggiunte
solo se c'è un salto di qualità e quindi una crescita culturale che
chiaramente non sarà facile. Non è semplice cambiare le abitudini,
non è semplice aumentare la sensibilità della gente al risparmio,
soprattutto di questa portata e in questo modo. A livello teorico
potrebbe essere il sistema più semplice perché si tratta
semplicemente di una divisione all'origine dei singoli materiali,
però sappiamo che le abitudini inveterate di buttare l'insieme dei
rifiuti in un unico sacchetto troveranno notevoli difficoltà ad
essere superate e sostituite da altre che si ispirino ai principi
fondamentali di questa legge.
Questi si basano su due considerazioni fondamentali: la prima, è
quella della raccolta differenziata che consente di evitare
qualsiasi spesa di partenza in quanto carta, vetro, metalli e
rifiuti organici possono seguire fin dall'origine destinazioni
diverse; la seconda, riguarda il processo di smaltimento: noi
abbiamo scelto un sistema che permette la compattazione e quindi la
riduzione di volume dei rifiuti.
Questo, da una parte consente un recupero del territorio perché
si riduce lo spazio occupato per l'accatastamento di questo
materiale; dall'altra, favorisce le possibilità di fermentazione,
quindi di produzione del biogas che deriva da questo processo. Il
biogas è prodotto dalla fermentazione naturale; sappiamo che in
molte zone di discariche preesistenti stanno già sfruttando la
fermentazione naturale, che però è stata molto più lenta in quanto
non c'è stato il preventivo processo di compattazione; la
produzione di biogas è comunque già notevole.
Sono stati fatti a questo proposito dei calcoli che indicano la
produzione annua di biogas e che rendono il discorso anche
economicamente interessante. C'è un progetto - che eventualmente
potrà essere distribuito per evitare di leggere tutta una serie di
numeri - dal quale si vede che nel primo anno non si ha una
produzione rilevante del gas, ma con l'aumento dei metri cubi di
rifiuti la produzione del biogas aumenta e al secondo anno è già di
1030 metri cubi per crescere in progressione: 2000, 2800, 3700,
4400 fino ad arrivare, al decimo anno, a 7119 metri cubi. La
composizione del biogas, che deriva dalla completa trasformazione
della frazione organica presente nei rifiuti solidi, è la seguente:
in massima parte, 50/55%, metano, e per il 30/35% anidride
carbonica.
Un fatto importante è rappresentato dall'indicazione dell'area
ove installare l'impianto di smaltimento. Questa scelta è stata
imposta dalla necessità di ridurre al massimo i tempi, perché la
situazione sta diventando insostenibile in quasi tutte le zone: non
si sa più come far fronte a questa massa di rifiuti che viene
giornalmente prodotta. L'individuazione dell'area, come ho detto
prima, è legata alla possibilità di depurare le acque e nel
contempo di utilizzare i fanghi per la produzione di biogas; questo
poi può essere a sua volta utilizzato per far funzionare il
sistema.
Per quanto riguarda le spese, queste saranno oggetto di
discussione nel bilancio in quanto si è già previsto un
finanziamento per questo settore per evitare anche qui che i tempi
diventino lunghi. Da parte di tutti gli organismi che sono stati
interessati abbiamo avuto la sollecitazione a risolvere al più
presto - e questo penso che sia scontato - questo problema.
Fra i vari sistemi che sono stati analizzati - e che adesso non
sto a richiamare uno per uno perché penso che sarebbe un dilungarsi
eccessivo su dei dati che tutti i Consiglieri posseggono dato che
nella relazione, anche se per certi versi non molto dettagliata,
abbiamo indicato tutte le ipotesi prese in considerazione: dalla
discarica incontrollata, al sistema di compostaggio, al sistema di
triturazione, al sistema di incenerimento con tutti i suoi risvolti
negativi (diossina e problemi relativi), al sistema Rossi che
sembrava fosse la panacea di tutti i mali e rispondesse a
previsioni miracolistiche, che abbiamo cercato di verificare -
quello da noi scelto è indicato in questo progetto che potrà essere
suscettibile di miglioramento in relazione alle nuove tecniche, ma
che al momento risolve il problema nel senso che individua compiti
e strutture che possono essere realizzate in tempi brevi; il che
naturalmente darà una mano a risolvere i grossi problemi dei
Comuni.
Come ho detto precedentemente, qui i Comuni sono parte attiva,
entrano in tutta l'organizzazione: il Comune, con proprio
regolamento, organizza la raccolta a livello locale, cosa che molti
avevano già fatto, e gestisce anche la fase successiva: in questa,
l'Associazione dei Comuni tramite i propri organi provvede
direttamente oppure indirettamente - in quanto è previsto che si
possa costituire qualsiasi altra forma associativa - alla raccolta
e al trasporto nella zona indicata per lo smaltimento.
Si è evitato, in una legge-quadro, di dare indicazioni che poi
lasciassero di nuovo in piedi la discussione sulla scelta del
metodo da utilizzare; a livello locale infatti non esiste solo il
problema dello smaltimento, ma poiché tutti i sistemi comportano
l'inquinamento delle acque, si pone anche il problema di creare
altre strutture, che hanno costi di gestione notevolissimi.
Con il nostro progetto si lancia una grossa sfida alla
possibilità che la popolazione capisca il problema nel suo
complesso e accetti il discorso delle risorse economiche da salvare
e del rispetto dell'equilibrio ecologico.
PRESIDENTE
: Colleghi Consiglieri, è aperta la discussione
generale.
Riconfermo in apertura della discussione generale che al testo
di disegno di legge presentato dalla Giunta e su cui ha relazionato
l'Assessore Rollandin sono stati proposti emendamenti da parte
della Commissione, emendamenti che ogni Consigliere ha in allegato;
ci sono poi emendamenti che il Gruppo consiliare Comunista ha
presentato in Commissione e qui riconfermato, dei quali viene ora
distribuito il testo in aula.
Ha chiesto di parlare il Consigliere Tonino. Ne ha facoltà.
TONINO - (P.C.I.):
Io credo che occorra innanzitutto fare
un'affermazione e condividere una delle preoccupazioni
dell'Assessore, quella di arrivare al più presto a una definizione,
nella nostra Regione, di tutta l'organizzazione della raccolta dei
rifiuti e anche alla ricerca del metodo più opportuno di
smaltimento dei rifiuti stessi. Noi abbiamo espresso in Commissione
un parere sostanzialmente negativo su questo progetto di legge pur
affermando la necessità di arrivare presto ad un provvedimento
legislativo che metta ordine all'interno del settore.
Senza riprendere in considerazione tutti i metodi di
smaltimento, io credo sia necessario per parte nostra fare alcune
considerazioni sulla politica generale relativa allo smaltimento
dei rifiuti, in modo che sia chiaro prima di entrare nel merito del
disegno di legge qual è il nostro orientamento di fondo.
Noi produciamo, secondo la relazione che è stata allegata, in
Valle d'Aosta circa 8 etti di rifiuti al giorno per ogni persona,
il che equivale a 3 quintali per anno per persona; a questi occorre
aggiungere una quantità notevole di rifiuti che è prodotta dai
turisti. E' indubbio che questa enorme massa di materiale contiene
una certa quantità di energia dispersa sotto diverse forme; dunque,
la scelta che abbiamo di fronte può essere quella di sprecare tutta
questa energia contenuta nei rifiuti oppure di tentare in qualche
modo un conveniente recupero.
E' fuori di dubbio che il metodo oggi usato nella Regione, con
il quale ci si limita sostanzialmente a scaricare in modo
incontrollato, è quello più negativo; ed è fuor di dubbio - non sto
a ripeterlo - che sono molto gravi i danni e i pericoli per
l'ambiente e per l'uomo che il metodo della discarica incontrollata
produce nel nostro ambiente. Come affrontare questi problemi?
Noi crediamo che la prima necessità sia quella di avere uno
strumento conoscitivo, e cioè di sapere con sufficiente precisione
quale composizione ha il rifiuto nella nostra Regione, come è
distribuito sul territorio regionale, quali sono le variazioni che
si producono per effetto della stagione turistica, per costruire su
questi dati una mappa dei rifiuti che serva come elemento
conoscitivo di base. Da questo punto di vista il lavoro che è stato
fatto nella Commissione che citava l'Assessore, ha dato alcune
indicazioni di massima che tuttavia bisogna rendere molto più
precise: probabilmente, riuscire a costruire in modo preciso una
mappa dei rifiuti è un risultato che si potrà ottenere con la
gestione; certo è che soltanto conoscendo bene la produzione, la
quantità dei rifiuti, è possibile anche fare una scelta che sia la
più appropriata.
Ha detto l'Assessore che non solo la quantità ma anche la
qualità del rifiuto è cambiata in questi ultimi anni, ma noi
crediamo che dovrebbe essere ancora ancora meglio analizzata perché
è fuori dubbio che il rifiuto prodotto dal turista è di una qualità
diversa rispetto a quella del rifiuto che produce il cittadino che
abita e vive normalmente nei Comuni della nostra Regione. Quale
sistema usare per lo smaltimento?
Non credo sia il caso di spendere molte parole sul metodo
dell'incenerimento, perché è stato dimostrato ed è ben noto che
questo sistema col tempo trasferisce fattori di inquinamento dal
terreno all'aria ed inoltre richiede energia per il suo
funzionamento così che il bilancio energetico, se così possiamo
chiamarlo, di quel sistema di smaltimento è negativo.
Scartato questo sistema, così come sono da guardare con molta
perplessità e con molti dubbi altri sistemi molto sofisticati, che
pure sono citati nella relazione ma che sicuramente per la
produzione di rifiuto esistente nella nostra Regione
richiederebbero investimenti sproporzionati, noi crediamo che il
metodo della discarica controllata, se gestita correttamente, può
essere un sistema da utilizzare subito perché può essere anche una
soluzione transitoria prima di arrivare a scelte più innovative,
che si stanno sperimentando. In particolare, il sistema che
maggiormente sta interessando è quello della produzione di biogas
utilizzando la frazione organica del rifiuto solido urbano; fino a
poco tempo fa mi risulta che questo metodo era usato soltanto per i
liquami prodotti da allevamenti zootecnici, però ci sono esperienze
di realizzazione di impianti che combinano i rifiuti solidi urbani
ai liquami urbani per la produzione di biogas; ed è questa una
direzione che crediamo sia importante e doveroso seguire.
Per quanto riguarda la raccolta differenziata, anche questo
crediamo sia uno dei settori da sviluppare: la differenziazione del
rifiuto nel momento della raccolta è un metodo per ridurre la
quantità del rifiuto da smaltire e allo stesso tempo per avere un
recupero diretto, immediato, di una parte del rifiuto.
Queste sono le considerazioni nostre che sono contenute anche
come orientamenti di fondo nel disegno di legge che oggi stiamo
discutendo. Tuttavia ci sono delle osservazioni al disegno di
legge, che riguardano essenzialmente quattro ordini di questioni:
la prima è proprio il modo con cui si propone la raccolta
differenziata; la seconda riguarda i metodi di smaltimento e il
modo con cui questi vengono scelti; la terza riguarda la struttura
della legge, che impropriamente l'Assessore ha chiamato
legge-quadro ma che secondo noi non ne ha le caratteristiche perché
è una legge che entra in questioni molto particolari; il quarto
punto riguarda il problema della gestione e del coinvolgimento dei
Comuni e delle Comunità Montane, le quali sono completamente
trascurate nel disegno di legge presentato dalla Giunta.
Sulla raccolta differenziata, la prima osservazione che va fatta
è che l'art.4, laddove prevede in modo tassativo che lo smaltimento
dei rifiuti deve essere differenziato a seconda che si tratti di
carta, metalli, vetro o rifiuti organici, costituisce una
imposizione che è difficilissima da ottenere; non esistono
esperienze di una raccolta differenziata così articolata
all'origine e corriamo anche il rischio - e su questo sono state
esaurienti le garanzie date in Commissione dall'Assessore - di
aumentare il costo della raccolta in modo notevole: si parla di
aumenti del costo della raccolta che toccano il 40%, e siccome
questi costi debbono essere pagati dal cittadino attraverso le
tariffe, rischiamo di avere immediatamente un inasprimento delle
tariffe che si ripercuoterà sul bilancio delle famiglie. Ma
soprattutto, come ho accennato, la raccolta fatta in quel modo
rischia di fallire, perché molto complessa e difficoltosa; basta
riflettere su come si sono articolate nel Paese le varie esperienze
di raccolta, soprattutto della carta e del vetro perché credo non
esistano esperienze di raccolta differenziata dei metalli, o
almeno, se l'Assessore non ha esempi da portare in questa sede, non
mi risultano che esistano esperienze di raccolta del ferro.
Per quanto riguarda la raccolta della carta, come è noto essa
può essere fatta in due modi: o presso le famiglie, ed è la scelta
che si fa con questo disegno di legge, oppure istituendo nei Comuni
dei veri e propri centri di raccolta.
Nel nostro Paese ci sono state alcune esperienze di raccolte
fatte direttamente nelle famiglie, ma sempre di più viene avanti
l'esperienza dei centri di raccolta sistemati adeguatamente nella
città.
Uno degli esempi che ho sotto mano è quello della città di
Parma, dove fin dal 1975 è stato avviato un sistema di raccolta
mediante utilizzazione di trespoli con sacchi bianchi di tipo
condominiale, posti accanto agli analoghi trespoli con sacchi neri
per i rifiuti usuali; la raccolta, che è stata preceduta da una
ricerca di mercato sulla possibilità e sulle modalità di
collocamento dei prodotti, ha interessato una zona campione di
circa il 20% della popolazione: è stata cioè un'esperienza
campione; il risultato della raccolta è stato questo: ogni abitante
ha conferito annualmente 15 Kg. di carta, cioè una quantità non
molto rilevante; sul piano dei costi occorre rilevare che la
raccolta è costata 128 lire per ogni Kg. di carta raccolta a fronte
di un ricavo di circa 30 lire al Kg.; da questo punto di vista,
credo siano effettivamente da rivedere alcune cifre che sono
contenute nella relazione che accompagna il nostro disegno di
legge.
Successivamente l'esperienza è stata modificata introducendo
l'uso di cassonetti dislocati in zone campione, e cioè sistemando
nei quartieri, nei punti in cui è maggiore la produzione di carta,
cassonetti che vengono svuotati una volta alla settimana. In questo
modo si è raggiunto un conferimento annuo di 17 Kg. per abitante
con un ricavo medio di 35 lire al Kg. alla vendita e con un costo
dell'attività di raccolta che è sceso a 82,90 lire al Kg.
Questo esempio della città di Parma indica come un graduale
avviamento della raccolta differenziata per zone campione - anziché
l'imposizione di una raccolta differenziata all'origine, cioè nelle
case sistemando cassonetti di diversi colori in tutti i punti di
raccolta, abitui l'opinione pubblica a conferire in modo
differenziato senza incidere sensibilmente sui costi di raccolta,
costi che si ripercuotono, lo ripeto, sulle tariffe da applicare ai
singoli cittadini.
Io avrei anche altre esperienze da riportare, ma voglio per
brevità parlare soltanto di quella che è stata condotta nel Comune
di Padova, che ho qui documentata, e della quale riferisco soltanto
in merito al tipo di scelta che è stata fatta; anche nella città di
Padova si sono individuati dei centri di raccolta, che non sono
tutti centri di smistamento dei rifiuti; in questi centri di
raccolta si sono predisposti dei cassonetti colorati nei quali si è
richiesto di collocare la carta. Anche in questi casi si è avuto un
disavanzo nella gestione che è abbastanza limitato e si aggira
attorno alle 40 lire al Kg. di prodotto.
Queste notizie che ho citato di esperienze di altre Regioni
fanno aumentare le perplessità che abbiamo su una raccolta
differenziata che venga fatta nel modo indicato nel disegno di
legge; noi riteniamo sia invece necessario orientarsi verso una
raccolta differenziata all'origine soprattutto per due materiali
che già oggi sono facilmente separabili, cioè la carta ed il vetro,
sostenere questa raccolta differenziata con una adeguata campagna
pubblicitaria, ma allo stesso tempo limitare il numero dei centri
di raccolta in modo che non si abbia un eccessivo aumento dei costi
per la raccolta stessa e con esso un inasprimento delle
tariffe.
Per quanto riguarda la struttura di questo disegno di legge che
l'Assessore ha definito legge-quadro, dicevo prima che la nostra
opinione è diversa ed è che questa non è una legge-quadro perché fa
subito una scelta, quella della compattazione, scelta che poi non
ritorna alla verifica del Consiglio perché l'art. 21 del disegno di
legge, al 2° comma, prevede che qualsiasi altro intervento
aggiuntivo sarà deciso dalla Giunta regionale e non verrà in
discussione in Consiglio regionale.
Una legge-quadro, invece, dovrebbe fissare dei criteri di
carattere generale, degli indirizzi che debbono essere osservati da
chi gestisce, in questo caso dai Comuni e dalle Comunità Montane,
però dovrebbe allo stesso tempo prevedere gli strumenti affinché
questi indirizzi della Regione siano periodicamente controllati
nell'aula del Consiglio regionale.
E' su questa tematica che abbiamo predisposto una serie di
emendamenti piuttosto consistenti, ma entrerò nel merito più tardi,
nella discussione articolo per articolo. Qui mi preme sottolineare
una cosa, che il complesso delle operazioni di raccolta e di
smaltimento non può non essere contenuto in un piano che affronti
le questioni dettagliatamente e in un modo complessivamente
migliore di quanto non faccia la relazione al disegno di legge o il
disegno di legge stesso.
La strada più giusta, secondo noi, è quella di prevedere la
formazione di un piano regionale per lo smaltimento dei rifiuti
solidi urbani e di prevedere che almeno a scadenza biennale, ma
ancor meglio ogni anno, questo piano venga in Consiglio per la sua
verifica e per le eventuali modifiche dovute all'evoluzione che
subisce questo settore, in cui la sperimentazione ha come tutti
sappiamo una grande importanza.
Per quanto riguarda la gestione, la legge opera una scelta che
abbiamo detto in Commissione di non condividere, quella di affidare
le operazioni di smaltimento all'Associazione dei Comuni, la quale
dovrebbe avvalersi in sostanza del Comitato di gestione dell'Unità
Sanitaria Locale; la nostra opinione è che, fermo restando il
diritto del Consiglio regionale di verificare annualmente le
funzioni di indirizzo, siano affidate ai Comuni autonomamente tutte
le operazioni di raccolta, mentre le operazioni di smaltimento
dovrebbero essere compito di un organismo nuovo, che è un Consorzio
tra Comuni e Comunità Montane ....(Interruzione) .... Tu mi
spiegherai che è così, io non l'ho capito in questo modo! La cosa
fondamentale è che ci siano funzioni di indirizzo regionali e che
da parte dei Comuni e delle Comunità Montane ci sia la possibilità
di creare un organismo in grado di attuare gli indirizzi del
Consiglio.
Per quanto riguarda il sistema di smaltimento, abbiamo detto in
Commissione che non ci ha convinto la scelta della compattazione e
voglio sinteticamente spiegare le nostre perplessità: intanto, la
compattazione non è un metodo di smaltimento: è un trattamento dei
rifiuti parziale, che riduce il volume dei rifiuti stessi, e che
secondo la nostra opinione compromette, anche, la possibilità di
produrre il biogas dalla fermentazione anaerobica del rifiuto
solido urbano; si dice infatti, in una parte della relazione che
non ho sotto mano, che l'entità della compattazione dovrà essere
regolata in funzione del tipo di materiale organico previsto
affinché sia possibile una fermentazione in grado di produrre il
biogas.
Viene da chiedere perciò, a questo punto, se è il caso e quali
sono le ragioni di un investimento così grosso - si parla di 2
miliardi, ma le previsioni sono probabilmente di spendere molto di
più - per ridurre solamente il volume dei rifiuti, quando con
sistemi molto semplici è possibile operare una separazione dei
componenti del rifiuto solido, una prima vagliatura, una
triturazione e una leggera riduzione del volume; mescolando quindi
il rifiuto così trattato al liquame proveniente dai depuratori si
possono creare le condizioni ideali per la produzione del
biogas.
In sostanza non si riesce a capire il perché di una scelta così
grossa, di un investimento così grande, il perché di una scelta
come quella della compattazione; va anche ricordato che in Europa
esiste un solo esempio: si tratta del compattatore di Palermo, che
tra l'altro non funziona e che ha richiesto investimenti colossali;
non ci sono esempi vicini, o almeno noi non li conosciamo, di
compattatori che funzionino in modo soddisfacente; noi comunque non
conosciamo altre esperienze di questo genere, può darsi che
l'Assessore ne abbia presenti delle altre.
Queste sono le nostre osservazioni generali sul disegno di
legge. La strada che noi abbiamo indicato in quegli emendamenti che
poi esamineremo con calma, è quella di andare subito al varo di una
legge regionale, di avere un minimo di tempo sufficiente per fare
meglio un piano operativo per lo smaltimento dei rifiuti, e su
questo piano, avere una effettiva partecipazione e coinvolgimento
dei Comuni: è abbastanza ridicola la forma di coinvolgimento dei
Comuni che si è avuta su questo provvedimento: 20 giorni di tempo
per esprimere un parere e un incontro con l'Associazione dei
Sindaci, senza discutere né su quanto costerà il complesso del
sistema né su come si articolerà il sistema di raccolta sul
territorio. Un progetto più completo deve far partecipare i Comuni
anche su questi elementi. Noi crediamo che la strada più giusta sia
quella di predisporre un piano regionale per lo smaltimento dei
rifiuti, discutere perciò non sugli articoli già formulati, di un
disegno di legge, ma su delle scelte concrete per arrivare in un
secondo tempo all'individuazione del sistema di smaltimento più
adatto.
Come dicevo, noi non condividiamo la scelta della compattazione
perché mancano esperienze; crediamo che nella nostra Regione sia
molto più semplice in sostanza prevedere un sistema, successivo
alla raccolta differenziata, che operi una vagliatura dei rifiuti
portando alla separazione delle parti migliori del rifiuto, e
tratti convenientemente la componente organica per la produzione di
biogas, senza ricorrere a investimenti enormi sconsigliati dalle
esperienze che conosciamo, tutt'altro che positive.
Ci sarebbero anche molte altre cose da dire in merito alla
pignoleria con cui la legge entra nel merito della disposizione dei
cassonetti o di altri particolari, scelte delle quali noi crediamo
sia opportuno non dir niente in una legge-quadro e dire invece
molto, in accordo con i Comuni, in quello che deve essere il piano.
E' abbastanza discutibile che scelte di quella natura siano
contenute in una legge-quadro, che dovrebbe essere modificata
volendo cambiare anche soltanto le disposizioni rispetto ai
cassonetti o a cose di questo genere. Noi proponiamo che quella
parte del disegno di legge sia stralciata e che sia appunto
sostituita da questo momento partecipativo nella determinazione del
piano regionale dello smaltimento dei rifiuti.
Le proposte, dicevo prima, che noi avanziamo sono
sostanzialmente quella di andare gradualmente verso una raccolta
differenziata della carta e del vetro seguendo esperienze in corso
in altre Regioni e facendo in modo che con impianti poco costosi e
anche di piccole dimensioni si vada ad una successiva vagliatura
del materiale; a questo punto, dalla combinazione tra la frazione
organica dei rifiuti e i liquami di fogna si può arrivare alla
produzione di biogas, a sua volta utilizzato per gli usi che sono
facilmente individuabili nella nostra Regione.
Queste sono alcune osservazioni generali sul disegno di legge;
mi riservo poi di entrare nel merito, articolo per articolo, per
spiegare meglio il significato degli emendamenti.
PRESIDENTE
: Colleghi Consiglieri, nessun altro è iscritto
a parlare in sede di discussione generale. Vi invito a farlo anche
per avere un'idea dell'ampiezza del dibattito. Si iscrivono il
Consigliere Carlassare e il Consigliere Nebbia. Nessun altro?
E' iscritto a parlare il Consigliere Carlassare. Ne ha
facoltà.
CARLASSARE - (Democrazia Proletaria - Nuova Sinistra):
Nell'affrontare questo tema possono esserci due atteggiamenti di
fondo, due atteggiamenti mentali diversi. Il primo consiste nel
riesaminare in modo critico, portando tutta una serie di dati molto
precisi e dettagliati, la validità o meno dei sistemi presentati e
che si intendono attuare con questo disegno di legge. L'altro
consiste nel fare dei rilievi basandosi sul buonsenso e sui
comportamenti quotidiani che ognuno di noi ha all'interno della
propria casa.
Va detto, per prima cosa, che indubbiamente il problema dei
rifiuti è un problema importantissimo, che va affrontato in tutta
la sua gravità perché effettivamente bisogna riuscire a risolvere
una volta per tutte il problema dell'inquinamento che è stato
evidenziato dall'Assessore nella sua relazione, non ignorando,
anche, il problema dell'inquinamento visivo: vedere mucchi di
immondizie in giro per il paesaggio non è sicuramente una bella
cosa, tanto più considerando tutte le conseguenze che possono
derivarne sul piano della salute, della trasmissione di malattie e
di tutte queste cose. Ritengo quindi che sia giusto e corretto
affrontare questo problema.
Un rilievo di fondo, sempre basandomi non su una competenza
tecnica specifica, che non ho, ma su un ragionamento fondato sul
buonsenso, è che ritengo che questo disegno di legge sia troppo
rigido, e dia poche possibilità di essere modificato e rivisto
sulla base di un'esperienza che si verrà realizzando col passare
degli anni; dico questo, perché in giro per il mondo, in tutti gli
altri Paesi che hanno dovuto affrontare - ed è quasi tutta
l'umanità che deve farlo! - questi problemi, ci sono state amare
sorprese sui risultati delle scelte fatte di volta in volta. Mi
richiamo a cose anche già dette, per esempio a quando si era
pensato di aver risolto il problema dell'inquinamento con il
sistema dell'incenerimento e si è scoperto che questo metodo
determinava delle quantità di diossina notevoli che riproducevano
inquinamento in un modo diverso, più subdolo, e addirittura più
difficile da risolvere di quanto non lo fossero le discariche
incontrollate.
C'è anche un'altra considerazione secondo me di fondo, che
dovrebbe convincerci della necessità di una legge non permissiva ma
elastica, in modo che ci sia la possibilità di modificarla appunto
sulla base dell'esperienza: la considerazione è che il tipo di
rifiuto che l'uomo produce è in rapidissima mutazione; quindi,
tanto per fare un esempio così ci comprendiamo, sino a 10-15 anni
fa il problema delle plastiche o dei detersivi non biodegradabili
era quasi sconosciuto; adesso ci troviamo di fronte a una
situazione tale che nel problema dello smaltimento dei rifiuti
questo è uno degli elementi chiave, degli elementi fondamentali da
risolvere.
La critica di fondo a questo disegno di legge è dunque quella di
prestarsi male a quelle modificazioni che, secondo me, certamente
saranno necessarie sulla base dell'esperienza e quindi delle
differenti esigenze che potranno emergere con l'attuazione della
legge stessa.
C'è poi un elemento che rende, secondo me, di difficile
applicabilità questa legge, se non addirittura di impossibile
realizzazione: si tratta della raccolta differenziata all'origine
che così come proposta nel disegno di legge è troppo articolata e
complessa. Bisognerebbe almeno fare una distinzione ben precisa tra
quelli che sono i rifiuti prodotti dalle industrie o da grosse
concentrazioni e quello che è il rifiuto solido che viene prodotto
quotidianamente da una famiglia.
Riflettiamo un attimo su come all'interno delle nostre case noi
produciamo i rifiuti: intanto, c'è da dire che ci sono almeno due
tipi di raccolta: ci sono abitazioni nelle quali la raccolta dei
rifiuti avviene con il secchiello che ciascuna famiglia ha in
cucina, dopodiché si prende il sacchetto, lo si porta giù o fuori
dalla porta dove ci sono i bidoni della spazzatura; l'altro tipo di
raccolta è quello delle pattumiere nei condomini, che mi pare sia
molto diffuso, e per il quale ognuno di noi butta nella pattumiera
gli avanzi, i rifiuti che vengono prodotti all'interno della casa.
Ora, io non vedo come nei condomini che hanno le pattumiere gli
abitanti possano riuscire a fare la raccolta differenziata visto
che la pattumiera è unica e quindi tutti i rifiuti vengono buttati
lì. E' molto difficile ....(Interruzione).... Questione di
organizzazione, è vero! ....(Interruzione).....
Ecco, no, si farà anche in Svizzera, gli Svizzeri sono bravi!
D'altra parte, dove non ci sono le pattumiere, il fatto di dover
fare questa cernita di quattro categorie di rifiuti, significa non
solo avere quattro bidoni fuori dalla porta o giù nel cortile, ma
significa avere quattro bidoncini anche in casa! Perché credo che
una volta che noi abbiamo buttato in un unico sacchetto il
materiale, non ci sia nessuno, neanche gli Svizzeri, disposto a
fare la scelta dopo, al momento del conferimento nei vari bidoni
colorati che ci ritroviamo nel cortile! Va fatto prima! E allora
questa raccolta differenziata significa in termini pratici, reali e
concreti che dobbiamo tenere in casa quattro bidoncini della
spazzatura ....(Interruzione).... Ma, insomma, i giornali sono un
tipo di rifiuto che si seleziona già di per sé, però la carta con
cui è incartata la verdura che vado ad acquistare nel negozio,
questa diventa già più difficile metterla da parte con i
giornali!
Noi dobbiamo cercare di ragionare nei termini reali di una
cucina normale, di una normale abitazione, e con gli spazi che ci
sono avere il bidoncino rosso, il bidoncino bianco, il bidoncino
verde e il bidoncino azzurro dove buttare i vari rifiuti è secondo
me quasi impossibile per gli spazi; inoltre diventa anche
estremamente difficile fare una cernita così precisa ed accurata
tenendo presente, per esempio, che quando stappi la bottiglia tu
hai la bottiglietta da buttare da una parte, il tappo da buttare
dall'altra e via dicendo! Io ritengo che sia improponibile e
irrealizzabile per quanto riguarda i rifiuti domestici questa
cernita così precisa e così dettagliata.
Ritengo invece che sia fattibile - e sono d'accordo con quanto
detto prima dal Consigliere Tonino - una cernita basata su due
categorie fondamentali di rifiuti, perché questo, se vogliamo, è un
tipo di comportamento che viene assolutamente naturale, e c'è già
di fatto: tenere i giornali e la carta da una parte, compreso anche
il vetro perché diventa facile selezionarlo, e mettere tutti gli
altri rifiuti in un unico sacchetto ....(Interruzione) .... no,
perché il vetro e la carta tu li puoi raccogliere in un unico
spazio! Perché insomma, quando sei a casa, cos'è che fai? Diventa
assolutamente normale mettere i giornali da una parte, o fai la
raccolta, o lo butti via o lo dai quando passano ogni sei mesi
quelli delle Mani Tese! E' una cosa normale; e il resto dei
rifiuti, siano essi organici, siano essi il cartoncino che non sono
riuscito a capire se è di plastica o di cartone della Centrale del
Latte, gli avanzi della pasta, o che altro, diventa logico e
naturale buttarli all'interno di un unico sacchetto; la successiva
vagliatura si sposta a valle, dove la cosa diventa realizzabile e,
stando alle cifre che ha fornito il collega Tonino, costerebbe
addirittura meno. Non si creerebbero inoltre condizioni di
insoddisfazione, anche perché poi dovresti quasi andare in giro
casa per casa a verificare che il comportamento sia effettivamente
questo sin dall'origine, se no ti ritrovi con un casino unico,
perché va a finire che nei bidoni giù, oppure quando hai le
pattumiere, come fai a verificare chi ci ha buttato certe cose?
Ritengo perciò che questo sia un punto da modificare proprio
perché irrealizzabile, perlomeno per quanto riguarda i rifiuti
familiari, delle case di abitazione, dove secondo me è
assolutamente improponibile questo tipo di cernita di
materiale.
PRESIDENTE
: E' iscritto a parlare il Consigliere
Nebbia.
Ne ha facoltà.
NEBBIA - (P.S.I.):
Le cose che voglio dire non sono molte
perché in Commissione sono già state illustrate e accolte le nostre
osservazioni con gli emendamenti che la Commissione stessa ha
presentato.
Le nostre preoccupazioni erano di due origini: una, la prima,
relativa ai tempi di attuazione, e l'emendamento che prevede entro
l'anno l'attuazione della costruzione degli impianti ci può andar
bene; l'altra, la seconda, relativa alla gestione, che ci sembrava
troppo rigidamente configurata nell'attribuire tra l'Assemblea dei
Comuni e l'Unità Sanitaria Locale tutte le competenze. Gli
emendamenti presentati ci trovano comunque consenzienti, e voteremo
a favore di questa legge.
Le considerazioni che vogliamo fare saranno piuttosto brevi e di
scarso ordine, però voglio far rilevare, senza entrare in polemica
con chi mi ha preceduto, che questo Consiglio regionale con la
legge regionale 23 febbraio 1981 n. 14, che viene abrogata con
questo provvedimento che ne riprende molti aspetti e
particolarmente la parte relativa alle sanzioni, aveva già previsto
lo sversamento differenziato da parte dei Comuni dei rifiuti solidi
urbani.
Ora, sembra abbastanza difficile che possa avvenire lo
sversamento differenziato se non si fa la raccolta differenziata;
le cose sono quindi collegate. Per questo motivo, la discussione
che oggi si fa su questo argomento è inutile, perché è come mettere
in discussione una legge che già il Consiglio ha approvato da più
di un anno.
Ma il punto sul quale noi vogliamo attirare l'attenzione, al di
là delle cifre che sono state presentate, dei conteggi di maggiori
o minori costi che hanno sì un valore, ma relativo, è l'aspetto
didattico o di educazione permanente della popolazione. Ora, chi ha
un po' più di anni degli altri - io non penso di averne molti ma ho
qualche anno sulla groppa - può ricordare come si viveva alla fine
della guerra o negli anni appena successivi, e può ricordare che la
cosiddetta civiltà dei consumi allora non esisteva e c'era una
particolare attenzione per il recupero di qualsiasi oggetto, di
qualsiasi strumento, di qualsiasi cosa che rappresentasse una
ricchezza o che si potesse riutilizzare, recuperare, riciclare.
Negli anni successivi, in conseguenza del boom economico, della
diminuzione dei costi dell'energia e di una crescita culturale
sotto certi aspetti positiva ma anche negativa, ci si è abituati a
non tener conto assolutamente dell'ambiente che ci circonda, degli
oggetti che si usano, di tutto quello che viene a contatto con la
nostra persona. Ci si è abituati a buttare tutto, a non tenere in
conto più nulla. Direi che, fortunatamente, le successive crisi
energetiche hanno fatto riscoprire il valore delle cose e di tutto
quello che concerne la vita umana, e quindi il fatto di richiedere
quasi ogni giorno a chiunque di pensare se un oggetto può e deve
essere recuperato, se può ancora servire magari sotto altra forma o
se può essere buttato impunemente, ecco, questa è una conquista
culturale, una crescita culturale che ci deve far pensare; ed è in
questo senso che noi riteniamo che si debba proseguire sulla strada
intrapresa più di un anno fa, anche se non ci nascondiamo le
difficoltà, anche se sappiamo che, per esempio, nel centro storico
di Aosta o in alcune frazioni di montagna ci potranno essere dei
problemi, ma pensiamo che la linea intrapresa sia quella giusta
perché quello che deve interessare tutti non è solamente il
risparmio economico energetico, ma anche la crescita culturale
della popolazione. E non solo della nostra popolazione, ma anche di
quella che in Valle d'Aosta viene a passare un certo tempo, dei
turisti, che vediamo spesso indifferenti all'ambiente, al
paesaggio, alla pulizia e che dobbiamo cercare di convincere a
comportarsi differentemente.
Perché questa legge può anche avere effetti in un altro modo,
non solo nel senso di cui si è discusso, ma se sufficientemente
salvaguardata delle Forze dell'Ordine in genere, dalle Guardie
Forestali, può permettere anche di mantenere pulito il territorio;
come era scritto ieri su "La Stampa" in una mezza pagina di
pubblicità pagata dalla Regione, la Valle d'Aosta invita i turisti
a non incendiare i boschi; ecco, se sapremo far osservare questa
legge noi potremo garantire a tutti, alla nostra popolazione e ai
turisti, un territorio integro che possa essere salvaguardato anche
per i discendenti e non invece inquinato continuamente e
completamente dai nostri scarichi.
PRESIDENTE
: Colleghi Consiglieri, non c'è più nessuno
iscritto a parlare. Chi chiede di intervenire?
La parola al Consigliere Fosson.
FOSSON - (D.C.):
Penso che del problema che è oggetto del
disegno di legge che stiamo discutendo si sia già parlato per
lunghi anni; ci sono state Commissioni Speciali per gli
inceneritori, per il trattamento dei rifiuti, Commissioni che hanno
visitato impianti di mezzo mondo senza arrivare ad una soluzione
conclusiva; ecco, noi pensiamo che la presentazione di questo
disegno di legge, con tutti i difetti che pure esso può avere, sia
se non altro un punto di arrivo e un punto di partenza. Un punto di
arrivo nel senso che siamo finalmente arrivati a stabilire dei
principi, delle norme su una questione di così grande importanza;
d'altra parte, è un punto di partenza nel senso che successivamente
questa legge dovrà essere calibrata, dovrà essere modificata a
seconda dell'evoluzione dei tempi e dei risultati che avrà
dato.
E' ovvio che il tema della raccolta dei rifiuti solidi, dei
rifiuti in generale è diventato più scottante in questi ultimi
decenni; la civiltà dei consumi, la civiltà che stiamo vivendo ci
ha portato a produrre e a consumare con un ritmo sempre crescente,
sempre più intenso; è quindi un problema che non possiamo non
affrontare, è un problema indifferibile.
D'altra parte, i tipi di raccolta e di trattamento dei rifiuti
solidi urbani sono estremamente differenziati e sono tutti quanti,
allo stato attuale, ancora ad uno stadio sperimentale: non vi sono
delle soluzioni definitive e che vadano bene comunque. Da un punto
di vista teorico ci sono diverse possibilità, ma nell'applicazione
pratica si ritrovano poi dei fatti estremamente negativi: accennava
prima qualcuno, giustamente, all'incenerimento, che produce
diossina e quindi inquinamenti ancora più gravi; alle discariche
controllate o non controllate e ad altri tipi di trattamenti. Ciò
detto, noi riteniamo che questa legge sia un punto di partenza,
doveroso da parte della Regione la quale doveva dare una risposta a
questo problema e lo ha fatto; riteniamo perciò che in futuro
questo Consiglio regionale insieme con i Comuni e con gli altri
enti locali dovrà verificare quanto è stato fatto e valutare quanto
dovrà essere modificato.
Anche noi - lo abbiamo esposto - abbiamo delle perplessità,
soprattutto sulla raccolta separata; altri hanno già illustrato le
difficoltà che possono nascere, noi abbiamo raccomandato e
raccomandiamo ancora una sua gradualità. E mi spiego: come hanno
già detto altri, ci sono dei costi estremamente alti nella raccolta
separata, c'è un problema di educazione e di cultura cui faceva
riferimento il Consigliere Nebbia. La raccolta separata è quindi un
punto di arrivo; noi però dobbiamo tendere a questo obiettivo e in
questo senso noi accettiamo che la raccolta differenziata sia
inserita in questo disegno di legge.
E ancora, ci possono essere dei dubbi sul fatto di avere scelto
un solo impianto, ci potranno essere dei costi di trasporto
eccessivi: è vero che nella relazione di accompagnamento della
legge i conti tornano, però queste sono cose che dovranno essere
verificate in pratica. La stessa scelta fondamentale del sistema
della compattazione può non essere il meglio, altri parlavano di
sistemi più sofisticati, avevamo anche esaminato la possibilità di
estrarre gasolio dai rifiuti, cosa che giustamente è stata scartata
per la sua particolare sofisticazione; potevamo scegliere la
triturazione in alternativa alla compattazione, ma questi sono
discorsi tecnici che in Consiglio forse vanno un pochino al di là
dell'ambito della discussione; ogni proposta sul piano tecnico, fra
l'altro, può dimostrare sulla carta dei risultati ottimi: le
verifiche vanno poi fatte nella realtà. Questa scelta della
compattazione, è vero, conosce una sola esperienza in tutta
l'Europa, quella di Palermo, che non è nemmeno delle più positive;
fatalmente noi dobbiamo fare da cavia, come si deve fare da cavia
in ogni scelta di questo tipo.
Comunque, espresse queste perplessità e queste osservazioni, pur
riservandoci di apportare modifiche se si renderanno necessarie,
noi siamo sostanzialmente favorevoli a questo disegno di legge,
perché una risposta precisa pur con tutte le responsabilità
conseguenti la Regione doveva darla.
PRESIDENTE
: Ci sono altri che intendono prendere la
parola? Siamo in sede di discussione generale. Nessuno più chiede
la parola? Nessuno più presenta emendamenti? Allora colleghi
Consiglieri, dichiaro chiusa la discussione generale.
La parola all'Assessore alla Sanità ed Assistenza Sociale
Rollandin.
ROLLANDIN - (U.V.):
Le considerazioni che sono state
fatte in merito a questo problema sono senz'altro accettabilissime;
io penso - e l'ho detto nell'illustrazione - che nel momento in cui
si propone un discorso di questo tipo, si propone una sfida che
come tutte le sfide ha i suoi lati di rischio. Ho parlato
espressamente di una sfida culturale, perché bisogna cercare di
portare a un'evoluzione la mentalità della popolazione nel senso di
essere più consapevoli del costo effettivo di una determinata cosa;
spesso non si tengono in considerazione determinati fattori
economici, che sono legati anche a questi fatti: tant'è vero - ed è
stato ricordato da alcuni prima - che in un momento in cui tutte le
risorse costavano estremamente poco si poteva anche far finta di
essere nel Paese di Bengodi e continuare tranquillamente a
sperperare; ma nel momento in cui - e lo abbiamo visto sul problema
delle risorse energetiche - c'è la crisi, ecco che si cercano,
giustamente, delle soluzioni alternative. Evviva! Perché finalmente
si possono cercare e trovare anche delle valide soluzioni
alternative!
Sull'esame che è stato fatto da parte del Consigliere Tonino, io
ritengo di aver già dato prima una risposta, con l'illustrazione e
con la presentazione di questo disegno di legge, che ho definito
legge-quadro anche se non ha la struttura della legge-quadro, che
trattando di un problema indica tutte le soluzioni alternative
possibili e poi rimanda a un successivo provvedimento la scelta
concreta. Anzi, è stata una scelta ben precisa quella di definire
anche molti dettagli, perché l'enunciazione di principi generali
avrebbe lasciato aperte tutte le principali questioni scaricando
sui Comuni la responsabilità delle scelte concrete.
Leggi-quadro in un senso proprio sono state adottate da altre
Regioni, che si sono limitate ad imporre ai Comuni - ai quali
spetta prendere provvedimenti attuativi - la salvaguardia degli
aspetti economici, ecologici, sanitari. Ma i Comuni chiedono che
cosa fare e in che modo, perciò il problema si trova esattamente al
punto di partenza.
Ora, la necessità a mio avviso era quella di dare degli
indirizzi, e in tal senso ritengo che questa sia una legge-quadro,
che tiene in considerazione quali sono gli aspetti organizzativi
che vengono seguiti innanzitutto a livello di Comune; a questo
proposito, ripeto che al Comune si è data la più ampia garanzia di
autonomia, in quanto un Comune può organizzarsi come meglio crede:
se leggiamo l'articolo dove si parla dei cassonetti, vediamo che
non c'è scritto dove vanno messi, ma che essi sono necessari perché
l'organizzazione deve essere fatta operando all'origine la
separazione dei vari rifiuti. E' il Comune che stabilisce il punto
di conferimento, non lo diciamo noi! Noi diciamo solo che la
raccolta deve essere differenziata e a tale scopo si utilizzano o
cassonetti diversi o cassonetti con scomparti separati.
Sul problema della discarica controllata penso che si sia già
discusso, in altri termini, in altre occasioni, si siano già
indicati i gravi rischi che questa comporta; perciò non sto ad
entrare nei particolari.
La formazione di biogas che si ottiene con questo sistema - lo
ripeto - è favorita dal processo di compattazione, perché la
compressione crea le condizioni di temperatura necessarie per
aumentare quei processi fermentativi che altrimenti sarebbero più
lenti: i rifiuti non compattati avrebbero difficoltà a mantenere
quelle condizioni anaerobiche che già è difficile raggiungere pur
con questo metodo, il quale comunque le favorisce. E' per questo
che si sceglie questo sistema.
Sulla questione dell'aumento dei costi, basterebbe leggere le
relazioni che sono state fatte per sapere che il problema della
raccolta differenziata crea le condizioni per dei risparmi
energetici; tutte le relazioni, da qualsiasi parte siano state
fatte e sotto qualsiasi ottica, dimostrano che l'optimum sta nella
scelta della raccolta differenziata a monte.
Produrre una tonnellata di acciaio a partire dai rifiuti
metallici costa di meno che a partire dal minerale; la stessa cosa
per la carta: teniamo presente che nel nostro Paese si
inceneriscono o si sotterrano ogni anno circa 4 milioni di
tonnellate di carta e di altri metalli cellulosici, mentre si
importano dall'estero circa 600 mila tonnellate di carta riciclata
dai rifiuti. Questi dati fanno certo riflettere sull'entità dello
spreco e sull'assurdità del consumo indiscriminato e dello sperpero
che si fa attualmente.
C'è poi il discorso dei tempi per l'attuazione: abbiamo detto
che c'è un certo lasso di tempo dall'approvazione della legge al
momento in cui questo sistema verrà attuato perché i Comuni si
adeguino; penso perciò che ci sia tempo sufficiente per dare alla
gente le motivazioni e lo stimolo ad utilizzare questo sistema;
l'intervallo di tempo, 2 anni o un anno e mezzo, credo che sia
sufficiente anche per l'organizzazione a livello comunale.
Per quanto riguarda i controlli, vorrei ricordare che nel
disegno di legge se ne parla espressamente e si dice dove, come e
da chi vengono fatti i controlli sulle qualità e sul funzionamento
di questo sistema; all'art. 26, oltre che su questo aspetto, si
dispone anche che: "Con scadenza periodica almeno annuale la Giunta
regionale verifica l'osservanza delle disposizioni della presente
legge, il regolare funzionamento delle stazioni di raccolta e
dell'impianto di compattazione".
Questo aspetto, dunque, è garantito. Così come, lo ripeto, è
garantita al massimo l'autonomia comunale, che qui viene rispettata
in assoluto. Sia per i Comuni che per l'Associazione dei Comuni, il
soggetto sta nell'autorità del Consiglio comunale, che su questo
dispone come meglio crede.
La difficoltà di garantire con impianti piccoli, che comunque
sarebbero antieconomici per la difficoltà di gestirli, il
mantenimento delle caratteristiche e dei requisiti igienici, è
accertata; perciò non è assolutamente il caso di riesaminare il
disegno di legge sotto questa ottica, perché proprio la difficoltà
di avere un certo numero di tonnellate di rifiuti concentrati crea
problemi che, ad esempio, certe città chiaramente non hanno.
Teniamo anche conto che l'individuazione della zona non è casuale:
cioè, essa è stata fatta considerando tutti i presupposti per
utilizzare al meglio questo sistema, quindi per evitare i danni dai
liquami che ne escono, per controllare meglio le condizioni
igieniche, ecc.
Inoltre l'impianto, piccolo o grande che sia, richiede un
impianto di depurazione, che ha dei costi estremamente elevati.
Ora, se noi disperdiamo miriadi di questi impiantini, sia per il
costo di funzionamento, sia per le difficoltà di mantenere le
garanzie igienico-sanitarie noi aumentiamo di molto i problemi
attinenti alla gestione.
Per quanto riguarda le esperienze - e qui mi riferisco anche a
quanto diceva il Consigliere Fosson - non è che noi facciamo da
cavia, perché l'Inghilterra, la Scozia, la Svezia, a quanto mi
risulta, fanno parte dell'Europa e lì ci sono impianti di questo
genere in funzione: io posso darvi le fotografie di questi impianti
che funzionano; perciò, non vorrei che qualcuno parlasse solo di
Palermo, perché queste altre esperienze sono documentate, non è che
facciamo da cavie!
Non vogliamo considerare l'America, dove gli impianti sono più
che numerosi. Va bene, non voglio parlarne, ma dell'Europa, fino a
prova contraria fanno parte anche l'Inghilterra e i Paesi che ho
nominato! Quindi non siamo i primi a fare questa esperienza!
Le discussioni che sono state portate avanti con i Comuni penso
che siano state produttive, in quanto hanno permesso di evidenziare
le loro difficoltà nel focalizzare le possibilità di intervento e
di organizzazione della gestione; con i chiarimenti che abbiamo
dato mi pare che i problemi si siano ridotti; ma soprattutto c'è un
fatto da considerare: con l'entrata in vigore della legge regionale
n. 14, che richiamava il Consigliere Nebbia, tutti i Comuni avevano
l'obbligo di individuazione di una zona come punto di raccolta e
tutti i Comuni, tranne due o tre, vi avevano già provveduto - è una
Commissione congiunta che interessava l'Assessorato alla Sanità, al
Turismo e all'Agricoltura che valutava le proposte dei Comuni - e
quindi hanno già, di fatto, creato i presupposti per procedere
verso questa direzione. Con la differenza che adesso tutta
l'organizzazione è controllata e molto più dettagliata.
Le considerazioni che ha fatto il Consigliere Carlassare,
effettivamente sono basate sul buonsenso, ma quando mi viene detto
che la legge è troppo rigida, io devo rispondere che o si fanno
certe scelte e si fissano determinati obiettivi, che poi abbiamo un
certo tempo per raggiungere, oppure si abbozza un progetto più
generico, più permissivo che poi di fatto non realizza nessun
obiettivo. E' vero quello che il Consigliere Carlassare ha detto
circa la difficoltà, ad esempio in città, di selezionare più tipi
di rifiuti; vorrà dire che il sistema del conferimento condominiale
che ora riguarda l'insieme dei rifiuti servirà solo per un tipo di
rifiuti, quello organico. Per la carta ed il vetro - come diceva
prima il Consigliere Carlassare - già ora esiste una certa
disponibilità alla raccolta differenziata, anche perché a questo
proposito è stata fatta sia a livello di scuole che di altri
organismi, una campagna promozionale; quando si celebra la festa
dell'albero nelle scuole, in effetti cosa si cerca di fare? Di
individuare la possibilità di un risparmio della cellulosa; lo
stesso discorso di sensibilizzazione è alla base della raccolta
della carta. Ma qui va fatta una precisazione: il Consigliere
Carlassare ha detto, ed è vero, che ci sono dei sistemi per
raccogliere la carta in un passaggio successivo, cioè nella
vagliatura finale; ora, però, a quel punto la carta vale molto
meno, perché è stata bagnata - e abbiamo visitato uno di questi
impianti, a proposito del quale ci sono state espresse grosse
riserve per quanto riguarda la carta che viene così recuperata - è
parzialmente macerata e comunque è stata mescolata con l'insieme
degli altri rifiuti; perciò il valore di mercato è ridotto a un
terzo: nella relazione si parla di un valore della carta fra le 80
e le 90 lire, che ultimamente è ancora salito; fra le 30 e le 35
lire è il valore invece della carta recuperata con il sistema della
vagliatura finale.
Ora è chiaro che il pezzetto di carta della verdura, secondo
l'esempio del Consigliere Carlassare, potrà essere buttato tra i
rifiuti organici, ma la raccolta che viene fatta in modo
sostanziale è quella che ha un risvolto economico valido, perché
teniamo conto che, dove l'esperienza è andata a male, perlomeno ha
coperto la spesa di raccolta.
A Torino, dove hanno fatto la raccolta differenziata del vetro e
di certi metalli, addirittura non avevano bisogno di provvedere
alla raccolta perché c'erano delle persone che andavano di nascosto
a prelevare questi rifiuti che poi vendevano; questo non è un
esempio lontano, è a Torino! Sappiamo quanti girano nelle
discariche per portarsi via il ferro, che ha un mercato! Ora, si
dice: per la carta, va bene, c'è già abbastanza l'abitudine a
separarla; per il vetro, pure va bene; la cosa diventa difficile
per il ferro, le scatolette. A questo proposito va detto che è
possibile mettere una grigliatura metallica con elettrodi, con vari
sistemi, che al momento dello sversamento del materiale ne recuperi
questa componente. Però teniamo presente che la scatoletta che io
ho buttato via separatamente, dopo averla vuotata del contenuto, è
facilmente recuperabile, ma quella che viene buttata insieme agli
altri rifiuti si riempie di nuovo del materiale organico insieme al
quale è stata gettata; in questo caso non si riesce a recuperare il
solo materiale ferroso perché la scatoletta non si riesce a
svuotarla del contenuto, in quanto il sistema di grigliatura con
nastri rotanti non è in grado di farlo.
Ora, non è che qui si voglia castigare a tutti i costi la vita
domestica con obblighi fastidiosi - ma poi ripeto si tratterebbe di
tenere due sacchetti anziché uno perché abbiamo detto che per il
vetro e le bottiglie non ci sono difficoltà o problemi particolari
per la raccolta separata - ma si tratta di cominciare ad abituarsi
a selezionare i rifiuti domestici e ad eliminarli appunto
separatamente. Non sarà semplice, l'ho detto prima, però questo
comportamento può effettivamente portare oltre che ad una
diminuzione del volume dei rifiuti a una riduzione, indirettamente,
delle spese. Questo è accertato. Si obietta che si devono aumentare
i giri di raccolta, ma teniamo presente che la frequenza con cui si
deve provvedere alla raccolta di un certo tipo di rifiuti si può
conoscere rapidamente; anche quando i Comuni hanno messo i bidoni
con i sacchetti nei quali si conferiscono rifiuti indistinti,
subito non si sapeva valutare quale sia la capienza dei bidoni, ma
dopo una o due settimane si sapeva già se si doveva fare il giro
una volta alla settimana o due volte alla settimana o tre volte
alla settimana; e si era notato anche che nelle festività i rifiuti
aumentavano mentre in altri periodi, di morta, diminuivano.
Questo fatto, i singoli Comuni l'hanno regolato in modo
esemplare. Addirittura, ci sono già arrivati dei regolamenti
interni che dispongono in merito a questo servizio di raccolta. La
quantità dei rifiuti prodotti, come ho già detto in Commissione,
complessivamente è sempre 100, anche se il conferimento avviene
separatamente: la carta potrà essere recuperata una volta alla
settimana o una volta ogni 15 giorni, a seconda dell'organizzazione
che il Comune si vuole dare; lo stesso vale per il vetro: qui ci
sono fotografie, esempi; a Torino addirittura separano le bottiglie
a seconda delle dimensioni; arrivano a queste finezze!
Quindi non è che noi abbiamo fatto niente di speciale! Il resto
è materiale indistinto, da una parte l'organico e dall'altra il
materiale ferroso; certo, all'inizio ci sarà chi continua a gettare
rifiuti indistintamente, ma è un processo che può essere fatto
gradualmente in quanto c'è un certo lasso di tempo, ci sono due
anni; la necessità di procedere con gradualità mi sembra una
preoccupazione anche giusta, perché bisogna avere il tempo di dare
una spiegazione valida alla popolazione e soprattutto
sensibilizzare con campagne adeguate certi ambienti in particolare,
che possono darci una mano: penso alle scuole; effettivamente, qui
una campagna di promozione può essere valida e dare dei risultati.
A tutto questo si faranno verifiche che è giusto che avvengano a
determinati punti.
Come il Consigliere Nebbia ha già ricordato, la legge che era
stata approvata in Consiglio, appunto la n. 14, ha già creato
alcune di queste premesse; si potrà partire da queste per arrivare
al recupero progressivo di energia.
Ho già detto al Consigliere Fosson che non abbiamo bisogno di
sperimentare dei sistemi, che già sono consolidati in altre zone
europee, se non vogliamo guardare fuori dal Continente; quindi non
penso che ci sia da fare salti nel buio. Con questo, chiaramente,
non voglio far credere che la Giunta orientandosi in questa
direzione non si sia resa conto di quali possono essere le
difficoltà e la lunghezza nel tempo di un processo di questo
genere; tuttavia questa direzione può e deve essere seguita per un
fatto essenzialmente di crescita culturale e di risparmio
energetico. Risparmio energetico che anche se in questo momento
almeno per quanto riguarda il petrolio sembra poter avere un
momento di pausa, deve rappresentare una scelta di fondo e un
indirizzo generale in un Paese, come il nostro, che è debitore con
l'esterno anche della carta straccia!
Un'ultima cosa, di carattere tecnico: all'art. 23, 1° comma, è
scritto: "Le imprese che intendono effettuare", ma c'è un errore;
la parola "intendono" deve essere sostituita dalla parola "devono".
Non si tratta di un emendamento, ma di un errore materiale.
PRESIDENTE
: Colleghi Consiglieri, passiamo all'esame
dell'articolato. Do lettura dell'art.1:
TITOLO I
Disposizioni Generali
Art. 1
(Principi Generali)
La presente legge disciplina lo smaltimento dei rifiuti
solidi e semisolidi nelle varie fasi di conferimento, raccolta,
trasporto, trattamento e recupero come stabilito negli articoli
seguenti.
Lo smaltimento dei rifiuti solidi e semisolidi costituisce
attività di pubblico interesse, ai fini della tutela della salute e
del benessere della collettività e dei singoli, della protezione
dall'inquinamento dell'aria, dell'acqua, del suolo, del sottosuolo
nonché da ogni inconveniente derivante da rumori ed odori, della
salvaguardia della flora e della fauna, della tutela dell'ambiente
e del paesaggio.
Lo smaltimento dei rifiuti deve tener conto delle necessarie
interazioni con le disposizioni regionali di risanamento delle
acque, applicative della legge 10.5.1976, n. 319 e successive
modifiche ed integrazioni.
PRESIDENTE
: All'art. 1 non sono stati presentati
emendamenti nè dalla Commissione nè dal Gruppo Comunista.
Ha chiesto di parlare il Consigliere Tonino. Ne ha facoltà.
TONINO - (P.C.I.):
Ho chiesto di parlare sull'art.1
perché prima di dichiarare il nostro atteggiamento sul voto
rispetto alla legge volevo fare alcune precisazioni che mi sembrano
necessarie.
Intanto, per chiarire un equivoco: nessuno di noi mette in
dubbio la validità della raccolta differenziata e tanto meno il
valore di crescita culturale della raccolta differenziata; quello
che secondo noi è discutibile e che come ho detto prima,
chiaramente, non condividiamo, è che la raccolta differenziata sia
fatta all'origine in quel modo: la nostra opinione - e in questo
senso siamo d'accordo sulla legge che abbiamo votato a suo tempo -
è che noi dobbiamo dare l'indicazione della raccolta differenziata
e assieme a questo dobbiamo indicare la necessità di raccogliere la
carta e il vetro, ma soprattutto dobbiamo fare in modo che questa
raccolta differenziata pesi il meno possibile sui costi. Perché noi
non siamo assolutamente convinti dell'ottimismo dell'Assessore
relativamente ai costi, visto che - e lo ripeto - questi sono
aumentati laddove si è fatto questo tipo di esperienza; teniamo
conto poi che in nessuna di quelle località si è fatta
un'esperienza di suddivisione di tutti i cassonetti in quattro
scomparti così come viene indicato - e lo vedremo meglio quando
discuteremo articolo per articolo - in questo disegno di legge. Qui
viene detto questo, che ogni cassonetto viene diviso in quattro
parti, oppure ci sono quattro cassonetti, ecco! Queste sono le due
alternative! Per cui è inevitabile che lì i costi aumenteranno,
perché aumenteranno i passaggi, perché le operazioni non saranno
più automatiche come sono adesso: mi spiegava l'Assessore in
Commissione che i cassonetti divisi in quattro si devono togliere a
mano. La nostra opinione è che lì i costi andranno ad aumentare,
perciò è su come è fatta la raccolta differenziata che non siamo
d'accordo.
Rispetto poi alla scelta della compattazione e, diciamo così,
alla superficialità con cui l'Assessore ha scartato la possibilità
di una vagliatura del materiale, io credo che debba essere fatta
questa considerazione molto semplice: noi raccoglieremo in modo
differenziato, se ci va bene, il 10% di carta: molto meno
probabilmente; le esperienze che sono riportate in un articolo che
riguarda Padova riferiscono il dato dell'8/9% del rifiuto;
raccoglieremo un pò di vetro; la raccolta del ferro, invece, è
un'incognita; d'altra parte, noi avremo sicuramente il compattatore
che compatta una serie di materiali che in teoria, ma soltanto in
teoria, diciamo che devono essere recuperati; infatti sicuramente
il compattatore schiaccerà e butterà in discarica controllata una
parte di metallo, una parte di vetro e via di questo passo. Questo
mi fa dire che con ogni probabilità un impianto che semplicemente
faccia la vagliatura costa sicuramente molto meno, e non
compromette assolutamente le possibilità di sviluppo successivo,
soprattutto per la produzione di biogas.
Questa è l'osservazione di fondo che facciamo rispetto a questo
impianto; poi, noi non conosciamo le esperienze dell'Inghilterra e
resta il fatto che questo sistema da noi non lo usa nessuno: una
ragione di più per avere maggiori elementi di giudizio, maggiori
garanzie che non quelle che sono contenute nella relazione che ci è
stata consegnata.
Da questo punto di vista, ho notato che la relazione originale è
stata integrata da due pagine, che tra l'altro hanno un carattere
diverso, che sembrano tirate fuori da un dépliant pubblicitario:
basterebbe leggerne alcuni passi: "La ASWS Italiana propone in
proposito una risposta aggiornata sia in funzione di rispetto
dell'ambiente sia in ragione dei costi di investimento"; cioè,
voglio dire, toni che sanno molto di dépliant pubblicitario su
esperienze che nessuno di noi ha mai visto applicate e che hanno -
questo è il punto - anche dei costi notevoli; di qui la nostra
grossa perplessità nel fare già oggi questo tipo di scelta.
Credo anche sia da chiarire che noi abbiamo proposto una miriade
di impiantini distribuiti nella Regione; la proposta che noi
facciamo è di andare avanti rispetto a quello che si sta facendo:
individuazione dei comprensori di raccolta, punti di raccolta
igienicamente adeguati e individuazione inizialmente di un unico
centro regionale; con una maggiore conoscenza può darsi che si
renda necessario anche fare altre cose, per esempio iniziare
gradualmente a trattare il rifiuto che viene portato nel centro
regionale. Ecco, questa è la nostra tesi.
Si potrebbe - e questo è il senso della proposta del piano -
rinviare la decisione, senza ritardare i tempi, al momento in cui
l'Assessore dovrà venire in Consiglio per presentare il progetto
finanziario per l'acquisizione del compattatore; ebbene, in quel
momento venga con qualcosa di più, venga con maggiori elementi, e
in quella sede poi si deciderà. Quindi non si tratta di rinviare
tutto alle calende greche, ma di spostare di un mese, di due mesi,
comunque del tempo necessario perché l'Assessore predisponga il
progetto finanziario per l'acquisto. Questa è la proposta che noi
facciamo, e tengo a precisare che non è assolutamente una proposta
dilatoria.
Ho fatto queste brevissime considerazioni, perché probabilmente
altre possono essere fatte sugli articoli, per dire che in questo
disegno di legge ci sono degli articoli che condividiamo e degli
altri articoli che vogliamo modificare. L'art. 1 è un articolo di
principi, che noi riconosciamo; ma siccome già in Commissione
l'Assessore ha dimostrato di non poter accettare emendamenti
ulteriori, noi su questi articoli che in sostanza condividiamo ci
asteniamo e chiederemo naturalmente la votazione sugli emendamenti
che riguardano gli articoli che non condividiamo.
PRESIDENTE
: Ci sono altri che chiedono la parola
sull'art. 1? Ci sono dichiarazioni di voto?
Metto in approvazione l'art. 1:
ESITO DELLA VOTAZIONE
Presenti: 25;
Votanti: 16;
Astenuti: 9 (Bajocco, Carlassare, Carral, Cout, Dolchi, Mafrica,
Minuzzo, Péaquin e Tonino);
Favorevoli: 16.
Il Consiglio approva.
PRESIDENTE
: Colleghi Consiglieri, vi saremmo grati se
voleste prendere posto perché il Consigliere Segretario trova più
agevole fare i conti e anche perché ci saranno da votare degli
emendamenti ed è richiesta tutta la vostra attenzione. Grazie.
Do lettura dell'articolo 2:
Art. 2
(Classificazione dei rifiuti)
I rifiuti solidi e semisolidi vengono classificati nelle
seguenti categorie:
1) Rifiuti urbani:
a) rifiuti interni: le immondizie e gli ordinari rifiuti
della vita civile provenienti da fabbricati a qualsiasi uso adibiti
e insediamenti turistici di qualsiasi tipo;
b) rifiuti esterni: le immondizie ed i rifiuti provenienti
dalla pulizia delle aree pubbliche o comunque anche temporaneamente
destinate ad uso pubblico;
c) rifiuti voluminosi: i rifiuti insoliti per volume e
dimensione, quali i beni di consumo durevole di arredamento o di
impiego domestico.
2) Rifiuti speciali:
a)
residui di lavorazioni industriali, artigianali e
agricole, partite di merci avariate od obsolete;
b)
rifiuti provenienti da ospedali, case di cura,
ambulatori, laboratori di analisi ed affini;
c)
residui di olii combustibili, lubrificanti o
materiali impregnati di tali
sostanze;
d)
residui delle macellazioni;
e)
fanghi provenienti dalla depurazione delle acque di
rifiuto urbano ed industriale;
f)
materiali provenienti da demolizioni e
scavi;
g)
carcasse di autoveicoli e pneumatici;
h)
rifiuti prodotti nei rifugi alpini;
i)
altri rifiuti con caratteristiche particolari e
insolite per qualità e quantità.
3) Rifiuti assimilabili ai rifiuti urbani interni:
a) residui provenienti da attività industriali, artigianali,
commerciali e agricole aventi la composizione di rifiuti urbani
interni.
PRESIDENTE
: Qualcuno chiede la parola? Vi sono
dichiarazioni di voto?
Metto in approvazione l'art. 2:
ESITO DELLA VOTAZIONE
Presenti: 26;
Votanti: 18;
Astenuti: 8 (Bajocco, Carlassare, Carral, Cout, Dolchi, Mafrica,
Péaquin e Tonino);
Favorevoli: 18;
Il Consiglio approva
PRESIDENTE
: Do lettura dell'art. 3:
Art. 3
(Definizione delle attività)
Agli effetti delle presenti norme valgono le seguenti
definizioni:
1)
conferimento: le modalità secondo le quali i
rifiuti vengono temporaneamente accumulati e successivamente
consegnati al servizio di raccolta da parte del produttore;
2)
raccolta: le operazioni di prelievo e ritiro dei
rifiuti nell'ambito del perimetro entro cui è istituito il servizio
di raccolta;
3)
trasporto: le operazioni di movimentazione dei
rifiuti per portarli al luogo di trattamento o di recupero;
4)
trattamento: le operazioni di eliminazione,
trasformazione e recupero dei rifiuti;
5)
smaltimento: il complesso delle attività
sopradescritte;
6)
impianto di smaltimento: il complesso della
struttura immobiliare e degli apparati meccanici e tecnici di
ammasso atti a riutilizzare, riciclare, recuperare, confinare o
rendere innocui i rifiuti.
PRESIDENTE
: Qualcuno chiede la parola? Ci sono
dichiarazioni di voto?
Metto in approvazione l'art. 3:
ESITO DELLA VOTAZIONE
Presenti: 26;
Votanti: 18;
Astenuti: 8 (Bajocco, Carlassare, Carral, Cout, Dolchi, Mafrica,
Péaquin e Tonino);
Favorevoli: 18
Il Consiglio approva.
PRESIDENTE
: Do lettura dell'art. 4:
Art. 4
(Criteri di smaltimento)
Lo smaltimento dei rifiuti urbani e assimilati, nonché dei
rifiuti speciali di cui alla lettera a), punto 2), dell'art .2,
deve assicurare, nel quadro delle finalità di cui all'art. 1, il
recupero dei materiali riutilizzabili ed il loro utilizzo a fini
economici. A tale scopo, fin dal conferimento, lo smaltimento dei
rifiuti deve essere differenziato a seconda che si tratti
di:
- carte e materie plastiche in genere;
- metalli;
- vetro;
- rifiuti organici.
PRESIDENTE
: A questo articolo sono stati presentati un
emendamento sostitutivo dell'ultimo periodo e un emendamento
soppressivo; il primo dei due, presentato dal gruppo comunista, è
il seguente:
Al quinto rigo, dopo il punto, sostituire l'ultimo periodo
con il seguente:
"A tale scopo i Comuni, le Comunità Montane e i loro Consorzi
stabiliscono le modalità atte a favorire il recupero attraverso un
conferimento differenziato dei rifiuti."
Qualcuno intende prendere la parola sull'emendamento?
La parola al Consigliere Tonino.
TONINO - (P.C.I.):
Illustro brevemente l'emendamento; si
tratta di non fare quella scelta così tassativa che è prevista
dall'art. 4; la nostra opinione - e l'articolo andrebbe visto
insieme al successivo art. 4 bis che noi proponiamo di inserire nel
disegno di legge è di dire che spetta ai Comuni e alle Comunità
Montane individuare le modalità atte a favorire il recupero. In che
modo? Questo è indicato nel piano regionale, predisposto dal
Consiglio regionale, che dà delle indicazioni.
Tra l'altro, credo che rispetto alla raccolta differenziata, non
l'abbiamo detto prima, ma sicuramente esistono situazioni
particolari, diverse tra i vari Comuni; perciò è nel piano
regionale, verificabile annualmente, e non solo nei controlli che
fa periodicamente la Giunta, che è possibile individuare le
modalità per fare bene la raccolta differenziata.
Si tratta perciò di un principio, di non dire che la raccolta si
fa in quel modo dappertutto, ma di dire che spetta ai Comuni e alle
Comunità Montane stabilire come farla; noi dobbiamo limitarci a
dare degli indirizzi generali, rispettando l'autonomia dei Comuni,
delle Comunità Montane e dei vari Consorzi.
PRESIDENTE
: Ha chiesto di parlare l'Assessore alla Sanità
ed Assistenza Sociale Rollandin. Ne ha facoltà.
ROLLANDIN - (U.V.):
Avevo già espresso, in sede di
Commissione, le nostre perplessità su questo modo di procedere, in
particolare per quanto riguarda la necessità e l'urgenza che non è
più di mesi, non è più di anni, ma è ravvicinata di prevedere
contestualmente un sistema di smaltimento dei rifiuti solidi e un
sistema di smaltimento e depurazione dei fanghi: quest'ultimo, per
legge, deve essere definito a livello regionale entro il 30 giugno
1982.
Questi problemi non sono più dilazionabili! Ora, la proposta,
come è stata presentata in questo disegno di legge, è articolata e
prevede una verifica del comportamento relativo alla raccolta
differenziata, ma ne affida l'organizzazione ai Comuni e
all'Associazione dei Comuni.
Non è tanto per principio che siamo contrari al tipo di
impostazione che propone il gruppo comunista, ma per il fatto che
riteniamo che si debba fare subito una scelta ben precisa e
definita e non rinviare a successive definizioni le caratteristiche
della raccolta differenziata: è chiaro poi che a livello locale
ogni Comune individua come meglio crede i punti dove mettere i
raccoglitori; noi diciamo soltanto che questi sistemi devono
garantire la scelta della selezione all'origine.
Per il resto, l'autonomia del Comune, nel regolamento, è
assoluta; e così è per l'Associazione tra i Comuni limitrofi, che
non devono provvedere al trasporto. A questo proposito basterebbe
pensare a qual è l'incidenza dei costi di trasporto in bassa valle
per la raccolta dei materiali; è una cosa da tenere in seria
considerazione.
Ripeto, quindi, che non è sui principi che siamo in contrasto
con le posizioni del gruppo comunista e di nuova sinistra, ma sul
fatto che questo provvedimento deve contenere oltre a dei principi
generali anche una ben definita scelta di base.
Pertanto, sull'articolato che ci propone il Consigliere Tonino,
noi ci asterremo. Ribadisco ancora una volta che non è in
discussione la raccolta differenziata come principio, ma il fatto
che, secondo noi, è necessario fissare fin da ora quali sono gli
obiettivi da raggiungere, sia pure entro un ampio spazio di tempo.
Contemporaneamente seguiranno il loro corso le verifiche e i
controlli.
Noi riteniamo perciò di dover aspettare altro tempo; del resto,
nove anni di meditazioni in Commissioni varie è un tempo
sufficientemente lungo anche per chi è asceta ed ha bisogno di una
riflessione profonda.
Ritengo che si debba arrivare a delle soluzioni senza
ulteriormente dilazionare i tempi.
PRESIDENTE
: Metto in approvazione l'emendamento all'art.4
proposto dal gruppo comunista:
ESITO DELLA VOTAZIONE
Presenti: 27;
Votanti: 8;
Astenuti: 19 (Andrione, Berti, Chabod, Clusaz, Lanièce, Lanivi,
Lustrissy, Marcoz, Martin, Fosson, Nebbia, Pollicini, Ramera,
Rolando, Rollandin, Tamone, Tripodi, Viglino e Voyat);
Favorevoli: 8.
Il Consiglio non approva.
PRESIDENTE
: Passiamo all'esame del secondo
emendamento.
E' presentato dalla Commissione; si tratta di un emendamento
soppressivo, di cui do lettura:
All'art. 4, primo comma, sopprimere le parole: "e materie
plastiche in
genere."
Qualcuno chiede la parola su questo emendamento?
La parola all'Assessore alla Sanità ed Assistenza Sociale
Rollandin.
ROLLANDIN - (U.V.):
Penso che sia già stato spiegato ed è
sufficientemente chiaro. Comunque, il problema è legato alla
qualità della carta e quindi al prezzo che può spuntare quando è
separata da ogni altro tipo di rifiuti, compreso il materiale
plastico; l'emendamento è stato proposto proprio a seguito delle
informazioni che si sono avute sul mercato della carta, che hanno
consigliato di evitare la promiscuità tra carta e plastica.
PRESIDENTE
: Altri chiedono la parola?
Metto in approvazione l'emendamento soppressivo all'art. 4,
proposto dalla Commissione:
ESITO DELLA VOTAZIONE
Presenti: 28;
Votanti: 20;
Astenuti: 8 (Bajocco, Carlassare, Carral, Cout, Dolchi, Mafrica,
Péaquin e Tonino); Favorevoli: 20
Il Consiglio approva.
PRESIDENTE
: Do lettura dell'art.4 così emendato:
Art. 4
(Criteri di smaltimento)
Lo smaltimento dei rifiuti urbani e assimilati, nonché dei
rifiuti speciali di cui alla lettera a), punto 2) dell'art. 2, deve
assicurare, nel quadro delle finalità di cui all'art.1, il recupero
dei materiali riutilizzabili ed il loro utilizzo, a fini economici.
A tale scopo, fin dal conferimento, lo smaltimento dei rifiuti
dev'essere differenziato a seconda che si tratti
di:
-
carte;
-
metalli;
-
vetro;
-
rifiuti organici.
PRESIDENTE
: Metto in approvazione l'articolo 4, testé
letto:
ESITO DELLA VOTAZIONE
Presenti: 28;
Votanti: 28;
Favorevoli: 20;
Contrari: 8
Il Consiglio approva.
PRESIDENTE
: A questo punto dobbiamo esaminare la proposta
di inserimento di un art.4 bis. Si tratta di un emendamento
aggiuntivo di un intero articolo, che è stato presentato dal gruppo
comunista e del quale do lettura:
Art. 4 bis
(Piano regionale per lo smaltimento dei rifiuti)
Entro sei mesi dall'entrata in vigore della presente legge,
la Giunta regionale predispone un progetto di piano regionale per
lo smaltimento dei rifiuti con i seguenti contenuti:
a) determinazione dei perimetri ottimali dei bacini,
rispettivamente per i servizi di raccolta, trasporto, trattamento e
smaltimento in genere;
b) individuazione delle zone preferenziali per la localizzazione
degli impianti di smaltimento;
c) indicazione dei sistemi di trattamento più idonei in
relazione alle esigenze e alle caratteristiche dei perimetri
territoriali considerati;
d) individuazione della quantità e qualità dei rifiuti da
smaltire, nonché delle possibilità di recupero e di produzione di
energia;
e) valutazione degli investimenti necessari per la realizzazione
del piano stesso.
Il progetto di piano predisposto dalla Giunta regionale viene
inviato ai Comuni e alle Comunità Montane e all'Unità Sanitaria
Locale che, nei 60 giorni successivi, debbono far pervenire alla
Regione eventuali proposte di modifica.
Terminata la fase di consultazione il progetto di piano è
approvato dal Consiglio regionale, previo parere delle competenti
Commissioni consiliari.
Il piano regionale per lo smaltimento dei rifiuti viene
aggiornato, almeno con scadenza biennale, seguendo le stesse
procedure indicate nei commi precedenti.
PRESIDENTE
: E' aperta la discussione.
La parola al Consigliere Tonino.
TONINO - (P.C.I.):
L'Assessore si è già espresso
sull'art. 4 bis; tuttavia, credo sia necessario capire perché lo
proponiamo. Qui si tratta di dare una funzione un pò più dignitosa
al Consiglio. Il piano, che dovrebbe essere verificato annualmente
o almeno ogni due anni, in che cosa consiste? In un progetto che
sia argomentato e in cui si discuta dei perimetri individuati dai
Comuni: l'Assessore diceva che i Comuni l'hanno già fatto; bene,
valutiamoli! Si parli dell'individuazione della zona in cui deve
essere fatto lo smaltimento; sia data spiegazione argomentata dei
sistemi di smaltimento e infine sia fatta la valutazione degli
investimenti necessari per realizzare questo complesso di
iniziative.
Noi, invece, oggi facciamo delle scelte a metà, la maggior parte
non argomentate, e in Consiglio voteremo soltanto i provvedimenti
di finanziamento; e anche in quel momento senza poter discutere di
come funziona la cosa.
Noi chiediamo semplicemente di razionalizzare. L'Assessore ha
detto: guardate le leggi-quadro fatte da altre parti! Ebbene, le
leggi-quadro fatte dalle altre Regioni, tutte, prevedono il piano
regionale di smaltimento dei rifiuti, e in esso sono contenute e
indicate le scelte, i bacini e i provvedimenti finanziari del
Consiglio.
Perciò, si tratta di una norma che, secondo noi, migliora la
legge e, lo ripeto, non ritarda nulla, perché da adesso in avanti
questa Giunta dovrà fare le cose che noi abbiamo indicato qui e
dovrà venire in Consiglio per i provvedimenti di finanziamento.
Queste cose dovrebbero essere secondo noi un tutt'uno e
costituire il piano regionale per lo smaltimento dei rifiuti.
PRESIDENTE
: Colleghi Consiglieri, c'è qualcuno che chiede
la parola?
Metto in approvazione l'emendamento aggiuntivo di un art. 4 bis,
proposto dal gruppo comunista:
ESITO DELLA VOTAZIONE
Presenti: 27;
Votanti: 8;
Astenuti: 19 (Andrione, Chabod, Clusaz, Faval, Lanièce, Lanivi,
Lustrissy, Marcoz, Martin, Fosson, Nebbia, Pollicini, Ramera,
Rolando, Rollandin, Tamone, Tripodi, Viglino, Voyat);
Favorevoli: 8
Il Consiglio non approva.
PRESIDENTE
: Do lettura dell'art. 5:
Art. 5
(Gestione dei rifiuti)
Le attività inerenti allo smaltimento dei rifiuti urbani e
assimilati, nonché dei rifiuti speciali di cui alla lettera a),
punto
2,
dell'art. 2, competono ai Comuni ed alla
Associazione dei Comuni di cui all'art. 2 della legge regionale
22.1.1980, n. 2 che le esercitano nelle forme e secondo le modalità
previste dalla presente legge.
Allo smaltimento degli altri rifiuti speciali sono tenuti a
provvedere a proprie cura e spese i produttori dei rifiuti stessi,
secondo i criteri e le modalità di cui agli artt. 16, 17, 18, 19 e
20.
PRESIDENTE
: All'art. 5 è stato proposto un emendamento
presentato dal gruppo comunista, che prevede la sostituzione del
primo comma. Questo emendamento però viene a cadere automaticamente
in quanto fa richiamo all'art. 4 bis il cui inserimento nel disegno
di legge era proposto da un emendamento che il Consiglio non ha
approvato. L'emendamento relativo all'art. 5 è considerato
decaduto.
Qualcuno chiede la parola? Ci sono dichiarazioni di voto?
Metto in approvazione l'art. 5:
ESITO DELLA VOTAZIONE
Presenti: 29;
Votanti: 29;
Favorevoli: 21;
Contrari: 8
Il Consiglio approva.
PRESIDENTE
: Do lettura dell'art. 6:
Art. 6
(Competenze dei Comuni)
I Comuni esplicano le attività di smaltimento dei rifiuti
provvedendo ai fini del conferimento ed alla raccolta. Tali
attività, esercitate direttamente o mediante concessione ad imprese
specializzate, sono disciplinate con apposito regolamento
deliberato dal Consiglio comunale. In particolare detto
regolamento, nel rispetto del criterio della raccolta differenziata
di cui all'art. 4 deve stabilire:
a)
i perimetri entro i quali è istituito il servizio
di raccolta dei rifiuti;
b)
le modalità per il conferimento differenziato e di
raccolta;
c)
le modalità atte ad assicurare la tutela
igienico-sanitaria nell'esercizio delle attività espletate con
particolare riguardo alle stazioni di raccolta;
d)
la tassa per l'operazione di smaltimento, ivi
comprese le attività espletate dall'Associazione dei Comuni ai
sensi dell'art. 5, nei limiti consentiti dalla vigente legislazione
statale.
I regolamenti sono soggetti all'approvazione della Giunta
regionale su proposta dell'Assessore alla Sanità ed Assistenza
Sociale, il quale, a tal fine, può avvalersi della consulenza del
servizio di igiene pubblica e ambientale, dell'alimentazione e
della sicurezza nei luoghi di lavoro dell'U. S. L. della Valle
d'Aosta.
I regolamenti vigenti devono essere adeguati alla presente
legge entro sei mesi dalla sua entrata in vigore.
PRESIDENTE
: A questo articolo non sono stati presentati
emendamenti. Qualcuno chiede la parola? Ci sono dichiarazioni di
voto?
Metto in approvazione l'art. 6:
ESITO DELLA VOTAZIONE
Presenti: 29
Votanti: 21
Astenuti 8 (Bajocco, Carlassare, Carral, Cout, Doichi, Mafrica,
Péaquin e Tonino)
Favorevoli: 21
Il Consiglio approva.
PRESIDENTE
: Do lettura dell'art. 7:
Art. 7
(Forme di gestione delle attività)
Per l'esercizio delle attività di cui all'art. 6, i Comuni
possono fare ricorso ad una delle seguenti forme di
gestione:
a)
gestione autonoma da parte di ciascun
Comune;
b)
gestione in
forma associativa mediante
convenzione fra Comuni;
c)
affidamento dell'attività ad altro Comune
adeguatamente attrezzato.
I criteri di ripartizione delle spese delle gestioni di cui
al precedente comma devono essere tali da attribuire equamente a
tutti i Comuni interessati i benefici ottenibili dalle economie di
scala. A tal fine i criteri devono essere commisurati a parametri
quali la popolazione, la quantità dei rifiuti prodotta, la distanza
fra le stazioni di raccolta.
PRESIDENTE
: A questo articolo è stato presentato un
emendamento aggiuntivo proposto dal Partito Comunista, di cui do
lettura: "Al punto c) aggiungere ".... o alla Comunità
Montana".
Ha chiesto di parlare il Consigliere Tonino. Ne ha facoltà.
TONINO - (P.C.I.):
Nell'art. 7 è incomprensibile il
motivo per cui viene esclusa la possibilità che i Comuni deleghino
questa attività alla Comunità Montana.
I Comuni possono provvedere all'esercizio delle attività di
smaltimento ricorrendo alla gestione autonoma, oppure alla gestione
in forma associativa mediante convenzione fra Comuni, oppure,
addirittura, all'affidamento ad un altro Comune adeguatamente
attrezzato. Non si capisce perché l'esercizio di quelle attività
non lo possano affidare alla Comunità Montana ....(Interruzione
....) Per fare dispetto ai D.P.? Non lo so! Capisco l'avversione
viscerale di questa Giunta per le Comunità Montane, ma ci sembra
un'incongruenza!
PRESIDENTE
: Qualcuno chiede la parola? La parola
all'Assessore alla Sanità ed Assistenza Sociale Rollandin.
ROLLANDIN - (U.V.):
D'accordo che parlando di rifiuti
solidi si può adeguatamente parlare di viscere, ma io mi astengo
dai rifiuti solidi!
Ma veniamo al punto. Qui si sta parlando della raccolta a
livello comunale, ed è impensabile che avendo un punto di raccolta
unico, la gestione sia affidata alla Comunità Montana; infatti, al
massimo l'associazione avviene tra due Comuni. Teniamo presente che
qui si fa riferimento al primo punto di raccolta, quello successivo
è l'associazione dei Comuni che può demandarla a qualsiasi altro
Ente. Non è che si voglia escludere la Comunità Montana, ma si
tratta di fare un discorso di costi, quindi di opportunità e di
scelte organizzative che non potranno mai superare un'articolazione
molto limitata: qui passano zona per zona, Comune per Comune! Cioè,
il punto di raccolta più è vicino e meno costa! La raccolta può
essere fatta con vari sistemi, ad esempio con containers come viene
già fatto in certi punti, ma a livello locale, a meno che non si
voglia privilegiare la grande impresa che monopolizzi tutto, sono
organizzazioni comunali che gestiscono questo tipo di trasporto
come del resto avviene anche adesso, con dei mezzi relativamente di
piccolo costo. Se noi invece ipotizziamo una gestione affidata alla
Comunità Montana tagliamo fuori tutte quelle gestioni che adesso
operano a livello comunale. E' una scelta!
Io ritengo che a livello dei singoli Comuni, con l'esperienza
che abbiamo - e di questo vedo che anche altri piani tengono conto
perché citano espressamente le esperienze fatte - le raccolte sono
organizzate a livello locale. Abbiamo anche detto che è un passo in
avanti rispetto alla legge che prevedeva un punto di raccolta per
ogni Comune. Quindi non si tratta di non tenere conto di una
realtà, si tratta di dare un'indicazione che è corretta in quanto
in termini gestionali non è giustificata un'alternativa! Non mi
sembra di fare così delle scelte aprioristiche.
PRESIDENTE
: Colleghi Consiglieri, per dichiarazione di
voto ha chiesto di parlare il Consigliere Tonino. Ne ha.
facoltà.
TONINO - (P.C.I.):
Per dire che manteniamo l'emendamento,
perché non si capisce come mai una delega alla Comunità Montana non
possa abbassare i costi ....(Interruzione)....
ROLLANDIN - (U.V.):
Perché li paga la Comunità
Montana!?
TONINO - (P.C.I.):
No, perché si organizza il sistema di
appalto di questo servizio ad una scala più alta e perciò più
conveniente!
Questa è una di quelle possibilità che secondo me non vanno
assolutamente escluse, anzi sono convinto che un'analisi dei modi
con cui i Comuni appaltano, singolarmente o associati in due
all'impresa privata il servizio di raccolta potrebbe dimostrare
opportuna una razionale organizzazione a livello più ampio, con dei
maggiori benefici per i Comuni! Qui sì che non sarei per escludere
aprioristicamente questa possibilità, perché è da dimostrare che
non sia vantaggioso.
PRESIDENTE
: Altri chiedono la parola, per dichiarazione
di voto?
Metto in approvazione l'emendamento proposto dal Gruppo
Comunista:
ESITO DELLA VOTAZIONE
Presenti: 30
Votanti: 8
Astenuti: 22 (Andrione, Berti, Bordon, Clusaz, De Grandis,
Faval, Fosson, Lanièce, Lanivi, Lustrissy, Maquignaz, Marcoz,
Martin, Nebbia, Pollicini, Ramera, Rolando, Rollandin, Tamone,
Tripodi, Viglino e Voyat).
Favorevoli: 8
Il Consiglio non approva.
PRESIDENTE
: Metto in approvazione l'articolo 7 nel suo
testo originale:
ESITO DELLA VOTAZIONE
Presenti: 29
Votanti: 29
Favorevoli: 21
Contrari: 8
Il Consiglio approva.
PRESIDENTE
: Do lettura dell'art. 8:
Art. 8
(Competenze dell'Associazione dei Comuni)
L'Associazione dei Comuni espleta le attività di smaltimento
dei rifiuti provvedendo alle operazioni di trasporto ed al
trattamento.
Compete altresì all'Associazione lo smaltimento di rifiuti
speciali derivanti dalla depurazione di acque di scarico urbane o
dal trattamento dei rifiuti solidi e semisolidi urbani nonché lo
smaltimento dei fanghi residuati da processi produttivi o da
impianti di depurazione di acque industriali.
Per l'esercizio di tali attività l'Associazione dei Comuni
opera mediante gli organi dell'Unità Sanitaria Locale di cui
all'art. 19 della legge regionale 22.1.1980, n. 2, ferme restando
le vigenti norme che disciplinano l'attività di tali organi in
quanto compatibili con la presente legge.
PRESIDENTE:
A questo articolo è stato proposto un
emendamento soppressivo presentato dal Gruppo Comunista; con esso
si propone la soppressione dell'intero art. 8.
Metto in approvazione l'emendamento soppressivo presentato dal
Gruppo Comunista:
ESITO DELLA VOTAZIONE
Presenti: 29
Votanti: 8
Astenuti: 21 (Andrione, Bordon, Clusaz, De Grandis, Faval,
Fosson, Lanièce, Lanivi, Lustrissy, Maquignaz, Marcoz, Martin,
Nebbia, Pollicini, Ramera, Rolando, Rollandin, Tamone, Tripodi,
Viglino e Voyat)
Favorevoli: 8
Il Consiglio non approva.
PRESIDENTE
: All'art. 8 è stato presentato anche un
emendamento aggiuntivo proposto dalla Commissione; ne do lettura:
"All'ultimo comma, dopo le parole "l'Associazione dei Comuni opera"
è aggiunta la parola "anche".
Metto in approvazione l'emendamento proposto dalla
Commissione:
ESITO DELLA VOTAZIONE
Presenti: 29
Votanti: 21
Astenuti: 8 (Bajocco, Carlassare, Carral, Cout, Dolchi, Mafrica,
Péaquin e Tonino)
Favorevoli: 21
Il Consiglio approva.
PRESIDENTE
: Do lettura dell'art. 8 così emendato:
Art. 8
(Competenze dell'Associazione dei Comuni)
L'Associazione dei Comuni espleta le attività di smaltimento
dei rifiuti provvedendo alle operazioni di trasporto ed al
trattamento.
Compete altresì all'Associazione lo smaltimento dei rifiuti
speciali derivanti dalla depurazione di acque di scarico urbane o
dal trattamento dei rifiuti solidi e semisolidi urbani nonché lo
smaltimento dei fanghi residuati da processi produttivi o da
impianti di depurazione di acque industriali.
Per l'esercizio di tale attività
l'Associazione dei
Comuni opera anche
mediante gli organi dell'Unità Sanitaria
Locale di cui all'art. 19 della legge regionale 22.1.1980, n.
2
,
ferme restando le vigenti norme che disciplinano
l'attività di tali organi in quanto compatibili con la presente
Legge.
PRESIDENTE
: Metto in approvazione l'articolo 8 testé
letto:
ESITO DELLA VOTAZIONE
Presenti: 29
Votanti: 29
Favorevoli: 21
Contrari: 8
Il Consiglio approva.
PRESIDENTE
: Do lettura dell'art. 9:
Art. 9
(Esercizio delle attività dell'Associazione)
L'Associazione dei Comuni, nell'osservanza dei criteri della
differenziazione e dell'economicità dell'utilizzo dei rifiuti,
espleta le attività
di cui all'art. 8 direttamente o
mediante concessione.
Apposito regolamento, approvato dall'Assemblea
dell'Associazione su proposta del Comitato di gestione dell'U.S.L.,
disciplina l'esercizio delle attività attribuite.
In particolare detto regolamento deve stabilire:
a)
le modalità di trasporto dei rifiuti dalle stazioni
di raccolta all'impianto di trattamento;
b)
le modalità per la conservazione, la cessione ed il
trasporto dei rifiuti inorganici e dei compatti;
c)
le modalità per il funzionamento dell'impianto di
trattamento.
Il regolamento è approvato dalla Giunta regionale secondo le
modalità di cui al penultimo comma del precedete articolo
6.
PRESIDENTE
: A questo articolo è stato presentato un
emendamento sostitutivo, proposto dal Gruppo Comunista;
l'emendamento è però decaduto perché si richiama ad un precedente
emendamento, non approvato dal Consiglio.
All'art. 9 è stato presentato anche un emendamento proposto
dalla Commissione; ne do lettura: "Alla lettera c) le parole
"modalità per il funzionamento" sono sostituite dalle parole:
"modalità per la manutenzione ed il funzionamento".
Metto in approvazione l'emendamento proposto dalla
Commissione:
ESITO DELLA VOTAZIONE
Presenti: 29
Votanti: 21
Astenuti: 8 (Bajocco, Carlassare, Caral, Cout, Dolchi, Mafrica,
Péaque Tonino)
Favorevoli: 21
Il Consiglio approva.
PRESIDENTE:
Do lettura dell'art. 9 così emendato:
Art. 9
(Esercizio delle attività dell'Associazione)
L'Associazione dei Comuni, nell'osservanza dei criteri della
differenziazione e dell'economicità dell'utilizzo dei rifiuti,
espleta le attività di cui all'art. 8 direttamente o mediante
concessione.
Apposito regolamento, approvato dall'Assemblea dell'Associazione
su proposta del Comitato di gestione dell'U.S.L., disciplina
l'esercizio delle attività attribuite.
In particolare detto regolamento deve stabilire:
a) le modalità di trasporto de rifiuti dalle stazioni di
raccolta all'impianto di trattamento;
b) le modalità per la conservazione, la cessione ed il trasporto
de rifiuti inorganici e dei compatti;
c) le modalità per la manutenzione ed il funzionamento
dell'impianto di trattamento.
Il regolamento è approvato dalla Giunta regionale secondo le
modalità di cui al penultimo comma del precedente art. 6.
PRESIDENTE
: Metto in approvazione l'articolo 9 testé
letto:
ESITO DELLA VOTAZIONE
Presenti: 29
Votanti: 29
Favorevoli: 21
Contrari: 8
Il Consiglio approva.
PRESIDENTE
: Do lettura dell'art. 10:
Art. 10
(Personale addetto allo smaltimento dei rifiuti)
Il Comune e l'Associazione dei Comuni, per l'assunzione in
servizio e la disciplina del rapporto di lavoro del personale
addetto allo smaltimento dei rifiuti, applicano le norme e gli
accordi vigenti per i dipendenti degli Enti locali.
Il personale addetto allo smaltimento dei rifiuti deve essere
selezionato con visita medica da parte dei competenti servizi
dell'U.S.L. della Valle d'Aosta diretta ad accertare l'idoneità
fisica al particolare tipo di lavoro e deve essere sottoposto a
visita di controllo ogni sei mesi onde accertare la persistenza
della suddetta idoneità fisica.
Il personale deve essere dotato a cura del datore di lavoro
di indumenti igienicamente idonei e delle attrezzature necessarie
all'esplettamento dell'attività cui è destinato.
Al personale addetto a qualunque fase dello smaltimento dei
rifiuti è fatto obbligo delle vaccinazioni, e di tutte le misure di
profilassi previste da leggi e regolamenti vigenti in materia di
igiene e sanità pubblica nonché di prevenzione e tutela della
salute nei luoghi di lavoro.
PRESIDENTE
: All'art. 10 non vi sono emendamenti. Vi sono
dichiarazioni di voto?
Metto in approvazione l'art. 10:
ESITO DELLA VOTAZIONE
Presenti: 29
Votanti: 21
Astenuti: 8 (Bajocco, Carlassare, Carral, Cout, Dolchi, Mafrica,
Péaquin e Tonino)
Favorevoli: 21
Il Consiglio approva.
PRESIDENTE
: Do lettura dell'art. 11:
Titolo II
Conferimento, raccolta e trasporto rifiuti urbani
Art. 11
(Conferimento)
I rifiuti urbani ed assimilati sono conferiti a cura del
produttore mediante preventiva selezione, separando la carta e
materie plastiche in genere, i metalli ed il vetro, fra loro e dai
rimanenti rifiuti prodotti.
A tal fine i Comuni provvedono a collocare, in punti
prestabiliti igienicamente idonei e di facile accesso per la
raccolta, appositi cassonetti per la immissione separata dei
rifiuti.
I cassonetti possono essere collocati in
numero pari
al
tipo omogeneo di rifiuti da immettere di cui al 1° comma,
ovvero, possono essere predisposti in maniera che la carta e
materie plastiche in genere, i metalli ed il vetro siano immessi
nello stesso cassonetto, in spazi separati a seconda del tipo di
rifiuto immesso, ed in un cassonetto apposito siano destinati i
restanti rifiuti.
Il cassonetto per la carta e materie plastiche e quello per i
rifiuti in genere devono essere dotati di contenitori di
plastica.
I contenitori ed i cassonetti devono essere di
colore
diverso a seconda del tipo di rifiuti da immettere. I colori
adottati
devono essere unici per tutto il
territorio
regionale e tali da non recare pregiudizio al paesaggio.
All'acquisto dei contenitori e dei cassonetti provvede,
secondo le indicazioni dei Comuni, l'Associazione dei Comuni ai
sensi delle norme di cui al Capo VIII della legge regionale
22.12.
1980, n. 61 in quanto compatibili.
Il produttore è tenuto a conservare rifiuti in modo tale da
evitare qualsiasi dispersione o effetto maleodorante.
E' fatto divieto di conferire assieme ai rifiuti interni
anche i rifiuti voluminosi o speciali di cui alla presente
legge.
PRESIDENTE
: All'art. 11 sono stati presentati emendamenti
sia dalla Commissione che dal Gruppo comunista. Il Gruppo comunista
propone un emendamento sostitutivo dell'intero art. 11; la
Commissione propone un emendamento soppressivo di cui do lettura:
"Al primo, terzo e quarto comma, sono soppresse le parole "e
materie plastiche in genere".
Il Consigliere Tonino ritiene che sia decaduto anche
l'emendamento che propone un articolo sostitutivo dell'attuale art.
11?
La parola al Consigliere Tonino.
TONINO - (P.C.I.):
Sì, in effetti anche in questo caso
noi facciamo riferimento ad un emendamento, relativo all'art. 5,
che non è stato approvato anzi non è stato neppure messo ai voti
perché già decaduto.
Il fine della sostituzione dell'articolo - e questa è anche una
dichiarazione di voto sull'art. 11 - è quello di superare quelle
indicazioni tassative che secondo noi sono assurde per una
legge-quadro e che invece dovrebbero, ripeto, essere valutate
Comune per Comune e quindi essere contenuti in un piano regionale
anziché in una legge-quadro.
Qui è attinente anche il discorso che facevo prima sulla
necessità di iniziare gradualmente la raccolta differenziata e
soprattutto di iniziarla in modo che tenga conto delle varie realtà
locali. Nel disegno di legge invece si parla di cassonetti che
devono essere collocati in numero pari al tipo omogeneo di rifiuti
da immettere, oppure predisposti in maniera che la carta e le
materie plastiche in genere, i metalli ed il vetro siano immessi
nello stesso cassonetto, in spazi separati. Si tratta di
un'indicazione tassativa, che oltre ad essere costosissima
probabilmente non funzionerà.
PRESIDENTE
: Colleghi Consiglieri, viene dichiarato
decaduto l'emendamento sostitutivo che era stato proposto dai
colleghi del Gruppo comunista.
Metto in approvazione l'emendamento presentato dalla
Commissione, e che ho precedentemente letto:
ESITO DELLA VOTAZIONE
Presenti: 29
Votanti: 29
Favorevoli: 21
Contrari: 8
Il Consiglio approva.
PRESIDENTE
: Do lettura dell'art. 11 così come
emendato:
TITOLO II
Conferimento, raccolta e trasporto rifiuti urbani
Art. 11
(Conferimento)
I rifiuti urbani e assimilati sono conferiti a cura del
produttore mediante preventiva selezione, separando la carta, i
metalli ed il vetro, fra loro e dai rimanenti rifiuti prodotti.
A tal fine i Comuni provvedono a collocare, in punti
prestabiliti igienicamente idonei e di facile accesso per la
raccolta, appositi cassonetti per l'immissione separata dei
rifiuti.
I cassonetti possono essere collocati in numero pari al tipo
omogeneo di rifiuti da immettere di cui al primo comma, ovvero,
possono essere predisposti in maniera che la carta, i metalli ed il
vetro siano immessi nello stesso cassonetto, in spazi separati a
seconda del tipo di rifiuto immesso, ed in un cassonetto apposito
siano destinati i restanti rifiuti.
Il cassonetto per la carta e quello per i rifiuti in genere
devono essere dotati di contenitori di plastica.
I contenitori ed i cassonetti devono essere di colore diverso a
seconda del tipo di rifiuti da immettere. I colori adottati devono
essere unici per tutto il territorio regionale e tali da non recare
pregiudizio al paesaggio.
All'acquisto dei contenitori e dei cassonetti provvede, secondo
le indicazioni dei Comuni, l'Associazione dei Comuni ai sensi delle
norme di cui al Capo VIII della legge regionale 22.12.1980, n. 61
in quanto compatibili.
Il produttore è tenuto a conservare i rifiuti in modo tale da
evitare qualsiasi dispersione o effetto maleodorante.
E' fatto divieto di conferire assieme ai rifiuti interni
anche i rifiuti voluminosi o speciali di cui alla presente
legge.
PRESIDENTE
: Metto in approvazione l'articolo 11 testé
letto:
ESITO DELLA VOTAZIONE
Presenti: 29
Votanti: 29
Favorevoli: 21 ?
Contrari: 8
Il Consiglio approva.
PRESIDENTE
: Do lettura dell'art. 12:
Art. 12
(Rifiuti voluminosi)
Alla raccolta ed al trasporto dei rifiuti voluminosi
provvedono i Comuni. I detentori che intendono disfarsi di tali
rifiuti sono tenuti a conferirli secondo modalità stabilite dal
regolamento di cui all'art. 6.
PRESIDENTE
: A questo articolo non sono stati proposti
emendamenti.
Metto in approvazione l'art. 12:
ESITO DELLA VOTAZIONE
Presenti: 31
Votanti: 23
Astenuti: 8 (Bajocco, Carlassare, Carral, Cout, Dolchi, Mafrica,
Péaquin e Tonino)
Favorevoli: 23
Il Consiglio approva.
PRESIDENTE
: Do lettura dell'art. 13:
Art. 13
(Raccolta e trasporto dei rifiuti urbani)
La raccolta e trasporto dei rifiuti urbani od assimilati
prodotti all'interno del perimetro di raccolta stabilito ai sensi
del precedente articolo 6 devono essere eseguiti i modo da
mantenere differenziati i rifiuti conferiti ai sensi dell'art. 1 e
da evitare ogni dispersione o sversamento di materiale, effetto
maleodorante o pericoli per l'igiene.
La frequenza della raccolta è stabilita dal regolamento di cui
all'art 6 e può essere diversificata a seconda del tipo di rifiuto
da raccogliere.
I Comuni, in relazione alle modalità ed alle forme di gestione
stabilite nell'esercizio delle attività attribuite con la presente
legge costituiscono, in appositi luoghi igienicamente idonei e di
facile accesso ai mezzi di trasporto, stazioni di raccolta per
l'ammasso dei rifiuti ai fini del trasporto all'impianto di
smaltimento o dal prelevamento per la riutilizzazione.
Le stazioni di raccolta consistono in aree coperte destinate
all'ammasso per tipo omogeneo di rifiuti di cui all'art. 11,
ovvero, in attrezzature mobili, tipo containers, distinguibili tra
loro a seconda del tipo di rifiuti immesso e predisposte per il
trasporto.
La gestione della stazione di raccolta spetta al Comune che l'ha
costituita, secondo le indicazioni stabilite nel regolamento di cui
all'art. 9.
E' vietato costituire stazioni di raccolta sotto forma di
discarica ancorché controllata, intendendosi per discarica il
terreno adibito allo sversamento dei rifiuti ed alla loro
copertura.
Entro un anno dall'entrata in vigore della presente legge, i
Comuni provvedono alla chiusura delle discariche comunali esistenti
ed alla relativa bonifica. In caso di inerzia delle Amministrazioni
comunali, l'Associazione dei Comuni provvede in via
sostitutiva.
PRESIDENTE
: A questo articolo è stato proposto il
seguente emendamento presentato dalla Commissione: All'ultimo comma
sostituire le parole: "entro un anno dall'entrata in vigore della
presente legge" con le seguenti: "entro un anno dall'entrata in
funzione dell'impianto".
Qualcuno chiede la parola? Ci sono dichiarazioni di voto?
Metto in approvazione l'emendamento proposto dalla
Commissione:
ESITO DELLA VOTAZIONE
Presenti: 31
Votanti: 23
Astenuti: 8 (Bajocco, Carlassare, Carral, Cout, Dolchi, Mafrica,
Péaquin e Tonino)
Favorevoli: 23
Il Consiglio approva.
PRESIDENTE
: Do lettura dell'art. 1 così come
emendato:
Art. 13
(Raccolta e trasporto dei rifiuti urbani)
La raccolta e trasporto dei rifiuti urbani od assimilati
prodotti all'interno del perimetro di raccolta stabilito ai sensi
del precedente art. devono essere eseguiti in modo da mantenere
differenziati i rifiuti conferiti ai sensi dell'art. 11 e da
evitare ogni dispersione o sversamento di materiale, effetto
maleodorante o pericoli per l'igiene.
La frequenza della raccolta è stabilita dal regolamento di cui
all'art. 6 e può essere diversificata a seconde del tipo di rifiuto
da raccogliere.
I Comuni, in relazione alle modalità ed alle forme di gestione
stabilite nell'esercizio delle attività attribuite con la presente
legge costituiscono, in appositi luoghi igienicamente idonei e di
facile accesso ai mezzi di trasporto, stazioni di raccolta per
l'ammasso dei rifiuti ai fini del trasporto all'impianto di
smaltimento o del prelevamento per la riutilizzazione.
Le stazioni di raccolta consistono in aree coperte destinate
all'ammasso per tipo omogeneo di rifiuti di cui all'art. 11,
ovvero, in attrezzature mobili, tipo containers, distinguibili fra
loro a seconda del tipo di rifiuti immesso e predisposte per il
trasporto.
La gestione della stazione di raccolta spetta al Comune che l'ha
costituita, secondo le indicazioni stabilite nel regolamento di cui
all'art. 9.
E' vietato costituire stazioni di raccolta sotto forma di
discarica ancorché controllata, intendendosi per discarica il
terreno adibito allo sversamento dei rifiuti ed alla loro
copertura.
Entro un anno dall'entrata in funzione dell'impianto, i Comuni
provvedono alla chiusura delle discariche comunali esistenti ed
alla relativa bonifica. In caso di inerzia delle Amministrazioni
comunali, l'Associazione dei Comuni provvede in via
sostitutiva.
PRESIDENTE
: Metto in approvazione l'articolo 13 testé
letto:
ESITO DELLA VOTAZIONE
Presenti: 31
Votanti: 24
Astenuti: 7 (Bajocco, Carral, Cout, Dolchi, Mafrica, Péaquin e
Tonino)
Favorevoli: 23
Contrari: 1
Il Consiglio approva.
PRESIDENTE
: Do lettura dell'art. 14:
Art. 14
(Rifiuti prodotti all'esterno del perimetro di
raccolta)
I rifiuti urbani interni od assimilati prodotti all'esterno
del perimetro nel quale è effettuata la raccolta devono essere
conferiti dagli interessati nei modi di cui all'art. 11 e nel luogo
indicato dal Comune.
PRESIDENTE
: A questo articolo non sono stati presentati
emendamenti.
Metto in approvazione l'art. 14:
ESITO DELLA VOTAZIONE
Presenti: 31
Votanti: 23
Astenuti: 8 (Bajocco, Carlassare, Carral, Cout, Dolchi, Mafrica,
Péaquin e Tonino)
Favorevoli: 23
Il Consiglio approva.
PRESIDENTE
: Do lettura dell'art. 15:
Art. 15
(Pulizia delle
aree pubbliche)
La pulizia delle aree pubbliche o di uso pubblico e lo
smaltimento dei rifiuti da esse derivanti spettano ai Comuni che vi
provvedono ai sensi della presente legge.
Il servizio è prestato entro i limiti territoriali fissati
dal Comune e periodicamente aggiornati secondo le
necessità.
PRESIDENTE
: Anche a questo articolo non sono stati
proposti emendamenti. Metto in approvazione l'art. 15:
ESITO DELLA VOTAZIONE
Presenti : 31
Votanti: 23
Astenuti: 8 (Bajocco, Carlassare, Carral, Cout, Dolchi, Mafrica,
Péaquin e Tonino)
Favorevoli: 23
Il Consiglio approva
PRESIDENTE
: Do lettura dell'art. 16:
TITOLO III
Disciplina rifiuti speciali
Art. 16
(Smaltimento dei rifiuti delle istituzioni sanitarie)
I rifiuti comunque prodotti negli ospedali ed istituti di
cura e prevenzione, pubblici o privati, che siano assimilabili per
qualità a quelli urbani, possono essere conferiti nei modi previsti
dalla presente legge.
I rifiuti che presentano pericolo per la salute pubblica
devono essere inceneriti sul posto in appositi impianti.
PRESIDENTE
: Metto in approvazione l'articolo 16:
ESITO DELLA VOTAZIONE
Presenti: 31
Votanti: 23
Astenuti: 8 (Bajocco, Carlassare, Carral, Cout, Dolchi, Mafrica,
Péaquin e Tonino)
Favorevoli: 23
Il Consiglio approva.
PRESIDENTE
: Do lettura dell'art. 17:
Art. 17
(Smaltimento dei fanghi)
Lo smaltimento dei fanghi derivanti dalla depurazione delle
acque di scarico urbane è effettuato a cura dell'Associazione dei
Comuni.
Lo smaltimento dei fanghi residuati da processi produttivi o
da impianti di depurazione di acque industriali è regolato da
apposite convenzioni stipulate con i produttori dei fanghi
stessi.
In ogni caso devono essere osservati i criteri e le
disposizioni impartite con la deliberazione del Comitato dei
Ministri per la tutela delle acque, dall'inquinamento, pubblicata
sul supplemento ordinario della Gazzetta Ufficiale 21 febbraio
1977, n. 48.
PRESIDENTE
: Metto in approvazione l'articolo 17:
ESITO DELLA VOTAZIONE
Presenti: 31
Votanti: 23
Astenuti: 8 (Bajocco, Carlassare, Carral, Cout, Dolchi, Mafrica,
Péaquin e Tonino)
Favorevoli: 23
Il Consiglio approva.
PRESIDENTE
: Do lettura dell'art. 18:
Art. 18
(Veicoli a motore, rimorchi e simili)
I veicoli a motore, i rimorchi e simili che per volontà dei
proprietari o per disposizione di legge siano destinati alla
demolizione, debbono essere conferiti dal proprietario stesso
esclusivamente in appositi centri di raccolta per la demolizione,
l'eventuale recupero di parti e la rottamazione ovvero all'impianto
di compattazione di cui all'art. 20.
La scelta delle aree da adibire a centro di raccolta di cui
al precedente comma è effettuata dalla Giunta regionale, che ne
stabilisce anche la superficie massima, sentito il Comune
interessato, nel rispetto delle esigenze della tutela dell'ambiente
e del paesaggio.
Entro sei mesi dall'entrata in vigore della presente legge i
Comuni censiscono i centri o le aree comunque adibiti a raccolta di
carcasse di autoveicoli, ne trasmettono i dati alla Giunta
regionale e provvedono altresì secondo le disposizioni della Giunta
stessa, per la modifica o chiusura delle aree o centri riconosciuti
non conformi alle norme della presente legge.
PRESIDENTE
: Metto in approvazione l'articolo 18:
ESITO DELLA VOTAZIONE
Presenti: 31
Votanti: 23
Astenuti: 8 (Bajocco, Carlassare, Carral, Cout, Dolchi, Mafrica,
Péaquin e Tonino)
Favorevoli: 23
Il Consiglio approva.
PRESIDENTE:
Do lettura dell'art. 19:
Art. 19
(Pulizia rifugi alpini)
Periodicamente e, comunque, almeno annualmente, i Comuni
provvedono per la raccolta dei rifiuti prodotti nei rifugi alpini
compresi nel proprio territorio.
A tal fine concordano con i soggetti gestori dei rifugi la
data di raccolta e possono avvalersi, previa autorizzazione del
Presidente della Giunta regionale, anche dell'elicottero.
PRESIDENTE
: Metto in approvazione l'articolo 19:
ESITO DELLA VOTAZIONE
Presenti: 31
Votanti: 23
Astenuti: 8 (Bajocco, Carlassare, Carral, Cout, Dolchi, Mafrica,
Péaquin e Tonino)
Favorevoli: 23
Il Consiglio approva.
PRESIDENTE
: Do lettura dell'art. 20:
Art. 20
(Smaltimento di altri rifiuti speciali)
Lo smaltimento di tutti i rifiuti speciali, salvo quanto
disposto nei precedenti articoli 16, 17, 18 e 19, viene
effettuato:
a)
mediante apposite convenzioni con i Comuni o
l'Associazione dei Comuni in conformità alle disposizioni della
presente legge;
b)
direttamente dal produttore medesimo.
Le operazioni relative allo smaltimento comunque eseguite
devono esser autorizzate dal Comune interessato.
PRESIDENTE
: Metto in approvazione l'articolo 20:
ESITO DELLA VOTAZIONE
Presenti: 31
Votanti: 23
Astenuti: 8 (Bajocco, Carlassare, Carral, Cout, Dolchi, Mafrica,
Péaquin e Tonino)
Favorevoli: 23
Il Consiglio approva.
PRESIDENTE
: Do lettura dell'art. 21:
TITOLO IV
Trattamento dei rifiuti
Art. 21
(La compattazione)
I rifiuti assoggettati alla disciplina della presente legge,
ove non direttamente recuperabili attraverso il conferimento e la
raccolta diversificata, devono essere trattati mediante
compattazione consistente nella elevata compressione dei rifiuti al
fine di ottenere compatti disidratati che si mantengano tali anche
nel tempo, con possibilità di utilizzo igienicamente
sicuro.
La Giunta regionale, in relazione alle condizioni
territoriali del luogo in cui è ubicato l'impianto ed a quelle di
mercato, stabilisce l'eventuale trattamento aggiuntivo che deve
subire il compatto in funzione del successivo utilizzo.
Altri sistemi di trattamento diversi da quello previsto nel
presente articolo possono essere impiegati su autorizzazione del
Presidente della Giunta regionale, su conforme deliberazione della
medesima, sentite le competenti Commissioni del Consiglio
regionale.
PRESIDENTE
: Colleghi Consiglieri, il Gruppo comunista ha
proposto un emendamento soppressivo dell'intero Titolo IV, cioè
degli artt. 21, 22 e 23. Vi chiedo di essere pazienti, ma siccome
trattiamo articolo per articolo bisognerà fare tre votazioni anche
se il risultato può essere considerato scontato; oltretutto,
all'art. 22 è stato proposto anche un emendamento della
Commissione.
Metto in approvazione l'emendamento proposto dal Gruppo
comunista, limitatamente alla soppressione dell'art. 21:
ESITO DELLA VOTAZIONE
Presenti: 31
Votanti: 8
Astenuti: 23 (Andrione, Berti, Bordon, Clusaz, De Grandis,
Faval, Fosson, Lanièce, Lanivi, Lustrissy, Mappelli, Maquignaz,
Marcoz, Martin, Nebbia, Pollicini, Ramera, Rolando, Rollandin,
Tamone, Tripodi, Viglino e Voyat)
Favorevoli: 8
Il Consiglio non approva.
PRESIDENTE
: Metto in approvazione l'articolo 21:
ESITO DELLA VOTAZIONE
Presenti: 31
Votanti: 31
Favorevoli: 23
Contrari: 8
Il Consiglio approva.
PRESIDENTE
: Do lettura dell'art. 22:
Art. 22
(Impianto di compattazione)
L'impianto di compattazione per il trattamento di cui
all'art. 20 ubicato nel territorio del Comune d Brissogne,
nell'area già destinata a discarica controllata.
L'impianto deve essere dotato delle apparecchiature
necessarie per la depurazione del liquame spillato dalla
compressione, nonché delle attrezzature e di ogni altro elemento
ausiliario, tecnico ed immobiliare, necessario al funzionamento
dell'impianto nell'osservanza delle norme di cui alla presente
legge e delle disposizioni vigenti in materia igienico-sanitaria e
di sicurezza.
Il progetto e l'elaborato tecnico relativo all'impianto sono
approvati dalla Giunta regionale.
Alla realizzazione dell'impianto provvede l'Amministrazione
regionale.
PRESIDENTE
: A questo articolo è stato proposto un
emendamento soppressivo presentato dal Gruppo comunista.
Metto in approvazione l'emendamento soppressivo dell'intero art.
22:
ESITO DELLA VOTAZIONE
Presenti: 31
Votanti: 8
Astenuti: 23 (Andrione, Berti, Bordon, Clusaz, De Grandis,
Faval, Fosson, Lanièce, Lanivi, Lustrissy, Mappelli, Maquignaz,
Marcoz, Martin, Nebbia, Pollicini, Ramera, Rolando, Rollandin,
Tamone, Tripodi, Viglino e Voyat)
Favorevoli: 8
Il Consiglio non approva.
PRESIDENTE
: Sempre all'art. 22 è stato presentato un
emendamento proposto dalla Commissione; ne do lettura: "Al primo
comma, dopo la parola "controllata" sono aggiunte le parole: "e/o
in altre aree adiacenti di Comuni limitrofi"."
Metto in approvazione l'emendamento proposto dalla
Commissione:
ESITO DELLA VOTAZIONE
Presenti: 31
Votanti: 31
Favorevoli: 23
Contrari: 8
Il Consiglio approva.
PRESIDENTE
: Do lettura dell'art. 22 così come
emendato:
Art. 22
(Impianto di compattazione)
L'impianto di compattazione per il trattamento di cui
all'art. 20 ubicato nel territorio del Comune d Brissogne,
nell'area già destinata a discarica controllata e/o in altre aree
adiacenti di Comuni limitrofi.
L'impianto deve essere dotato delle apparecchiature
necessarie per la depurazione del liquame spillato dalla
compressione, nonché delle attrezzature e di ogni altro elemento
ausiliari tecnico ed immobiliare, necessari al funzionamento
dell'impianto nell'osservanza delle norme di cui alla presente
legge e delle disposizioni vigenti in materia igienico-sanitaria di
sicurezza.
Il progetto e l'elaborato tecnico relativo all'impianto sono
approvati dalla Giunta regionale.
Alla realizzazione dell'impianto provvede l'Amministrazione
regionale.
PRESIDENTE
: Metto in approvazione l'articolo 22 testé
letto:
ESITO DELLA VOTAZIONE
Votanti: 31
Favorevoli: 23
Contrari: 8
Il Consiglio approva.
PRESIDENTE
: All'art. 23 di cui darò subito lettura, deve
essere apportata la correzione cui faceva riferimento l'Assessore
Rollandin. Al primo rigo per un errore materiale, è stata scritta
la parola "intendono" in luogo della parola "devono".
Do lettura dell'art. 23:
Art. 23
(Smaltimento dei rifiuti per conto di enti pubblici e
privati)
Le imprese che devono effettuare lo smaltimento dei rifiuti
per conto degli enti competenti ai sensi della presente legge o di
privati, devono richiedere al Presidente della Giunta regionale una
apposita autorizzazione.
Il rilascio dell'autorizzazione di cui al comma precedente è
subordinato alla dimostrazione da parte dell'impresa richiedente,
del possesso di un'idonea capacità tecnica ed organizzativa e di
una adeguata attrezzatura che risponda ai
principi generali
della presente legge ed alle norme particolari relative alle
attività che l'impresa intenda svolgere.
PRESIDENTE
: Anche questo articolo ha un emendamento
abrogativo proposto dal Gruppo comunista.
Metto in approvazione l'emendamento abrogativo proposto dal
Gruppo comunista:
ESITO DELLA VOTAZIONE
Presenti: 31
Votanti: 8
Astenuti: 23 (Andrione, Berti, Bordon, Clusaz, De Grandis,
Faval, Fosson, Lanièce, Lanivi, Lustrissy, Mappelli, Maquignaz,
Marcoz, Martin, Nebbia, Pollicini, Ramera, Rolando, Rollandin,
Tamone, Tripodi, Viglino e Voyat)
Favorevoli: 8
Il Consiglio non approva.
PRESIDENTE:
Metto in approvazione l'articolo 23:
ESITO DELLA VOTAZIONE
Presenti: 31
Votanti: 31
Favorevoli: 23
Contrari: 8
Il Consiglio approva
PRESIDENTE
: Do lettura dell'art. 24:
TITOLO V
Disposizioni finanziarie, controlli e sanzioni
Art. 24
(Contributi)
La Regione, per l'acquisto delle attrezzature necessarie alla
raccolta, al trasporto ed alla costituzione delle stazioni di
raccolta, concede ai Comuni e all'Associazione dei Comuni
contributi in conto capitale ed in conto interessi, secondo un
piano di finanziamento approvato dal Consiglio regionale.
I contributi in conto capitale sono concessi fino alla misura
del 70% della spesa ritenuta ammissibile. I contributi in conto
interessi sono concessi nella misura percentuale costante del 7,50%
della spesa globale ritenuta ammissibile, per la durata massima di
35 annualità. I contributi in interesse si intendono elevati al
10%, qualora siano contratti con Istituti di Credito diversi dalla
cassa Depositi e Prestiti.
Gli enti interessati alla concessione dei contributi entro
180 giorni dall'entrata in vigore della presente legge, devono
presentare domanda al Presidente della Giunta regionale corredata
da una relazione tecnica che illustri le modalità di esercizio
delle attività di smaltimento e le relative forme di gestione, le
caratteristiche tecnologiche delle attrezzature da impiegare, i
costi di gestione, gli utili economici ricavabili, i fondi già
disponibili.
PRESIDENTE:
A questo articolo è stato proposto il
seguente emendamento presentato dal Gruppo comunista: "Al l° comma
le parole "...e all'Associazione dei Comuni..." sono sostituite con
le parole "Comunità Montane e loro Consorzi"." Anche questo
emendamento è però da considerarsi decaduto perché si riferisce a
un precedente emendamento non approvato dal Consiglio.
Metto in approvazione l'art. 24:
ESITO DELLA VOTAZIONE
Presenti: 31
Votanti: 31
Favorevoli: 23
Contrari: 8
Il Consiglio approva.
PRESIDENTE
: Do lettura dell'art. 25:
Art. 25
(Obbligo di smaltimento)
Chiunque detenga rifiuti è tenuto a smaltirli secondo le
modalità previste dalla presente legge.
E' fatto divieto di abbandonare o depositare rifiuti di
qualsiasi genere su aree pubbliche o private, nonché scaricare o
gettare rifiuti nei corsi d'acqua, canali, laghi.
Nel caso di violazione di detto obbligo il Sindaco, qualora
sussistano motivi sanitari, igienici e di tutela dell'ambiente,
notifica ai trasgressori l'intimazione a provvedere al trasporto
nei luoghi di raccolta o di trattamento indicando altresì il tempo
entro il quale il trasgressore deve provvedere. In caso di
inosservanza il Sindaco provvede d'ufficio, nei modi e termini di
legge, ponendo le spese a carico del trasgressore.
PRESIDENTE
: A questo articolo è stato proposto il
seguente emendamento presentato dalla Commissione: "Al secondo
comma, dopo la parola "laghi" aggiungere le parole "stagni e altre
zone umide"."
Metto in approvazione l'emendamento presentato dalla
Commissione:
ESITO DELLA VOTAZIONE
Presenti: 32
Votanti: 24
Astenuti: 8 (Bajocco, Carlassare, Carral, Cout, Dolchi, Mafrica,
Péaquin e Tonino)
Favorevoli: 24
Il Consiglio approva.
PRESIDENTE
: Do lettura dell'art. 25 così come
emendato:
Art. 25
(Obbligo di smaltimento)
Chiunque detenga rifiuti è tenuto a smaltirli secondo le
modalità previste dalla presente legge.
E' fatto divieto di abbandonare o depositare rifiuti di
qualsiasi genere su aree pubbliche o private, nonché scaricare o
gettare rifiuti nei corsi d'acqua, canali, laghi, stagni e altre
zone umide.
Nel caso di violazione di detto obbligo il Sindaco, qualora
sussistano motivi sanitari, igienici e di tutela
dell'amb
i
ente, notifica ai trasgressori l'intimazione a
provvedere al trasporto nei luoghi di raccolta o di trattamento
indicando altresì il tempo entro il quale il trasgressore deve
provvedere. In caso di inosservanza il Sindaco provvede d'ufficio,
nei modi e termini di legge, ponendo le spese a carico del
trasgressore.
PRESIDENTE
: Metto in approvazione l'articolo 25 testé
letto:
ESITO DELLA VOTAZIONE
Presenti: 32
Votanti: 24
Astenuti: 8 (Bajocco, Carlassare, Carral, Cout, Dolchi, Mafrica,
Péaquin e Tonino)
Favorevoli; 24
Il Consiglio approva.
PRESIDENTE
: Do lettura dell'art. 26:
Art. 26
(Controlli)
Con scadenza periodica almeno annuale la Giunta regionale
verifica l'osservanza delle disposizioni della presente legge, il
regolare funzionamento delle stazioni di raccolta dell'impianto di
compattazione.
Tali controlli sono effettuati da funzionari
dell'Amministrazione regionale esperti nei settori sanitario, della
tutela dell'ambiente e del territorio scelti da un apposito elenco
annualmente redatto con decreto del Presidente della Giunta
regionale su conforme deliberazione della medesima.
I funzionari incaricati hanno accesso a tutti gli atti dei
soggetti gestori delle attività di cui alla presente legge, né ad
essi può essere opposto il segreto d'ufficio.
I soggetti gestori delle attività di cui alla presente legge
sono tenuti a dare all'Amministrazione regionale tutte le
informazioni richieste sull'organizzazione, gestione ed esercizio
delle attività e sulle attrezzature impiegate, a consentire l'esame
dettagliato, nonché a fornire la propria collaborazione alle
operazioni di controllo mettendo a disposizione il personale e le
attrezzature.
I risultati dei controlli sono trasmessi alla Giunta
regionale, agli enti interessati ed ai comitati di zona di cui
all'art. 10 della legge regionale 22.1.1980, n. 2.
PRESIDENTE
: Qualcuno chiede la parola? Ci sono
dichiarazioni di voto?
La parola al Consigliere Tonino.
TONINO - (P.C.I.):
L'art. 26 è quello che dispone un
controllo della Giunta da effettuarsi almeno ogni anno; siccome
l'Assessore aveva fatto cenno alla possibilità di un controllo del
Consiglio, chiedo se si riferiva a questo articolo
...(Interruzione).... Credo che questo art. 26 sia l'ulteriore
dimostrazione che in Consiglio non viene più niente! E cioè che
tutte le modifiche successive e i controlli sono affidati alla
Giunta. Comunque, mi auguro che la Giunta abbia almeno l'intenzione
di sottoporre alla discussione del Consiglio e delle Commissioni le
questioni che eventualmente emergeranno.
PRESIDENTE
: Metto in approvazione l'articolo 26:
ESITO DELLA VOTAZIONE
Presenti: 32
Votanti: 32
Favorevoli: 24
Contrari: 8
Il Consiglio approva.
PRESIDENTE
: Do lettura dell'art. 27:
Art. 27
(Statistiche e registri)
E' fatto obbligo ai Comuni e all'Associazione dei Comuni
provvedere al rilevamento statistico di tutti i dati inerenti la
produzione dei rifiuti ed il loro smaltimento.
L'Associazione dei Comuni deve tenere appositi registri di
carico e scarico da cui risultino tipo, quantità e provenienza dei
rifiuti trasportati nell'impianto di compattazione, quantità e
destinazione dei compatti, quantità e destinazione dei rifiuti
recuperati ammassati nelle stazioni di raccolta e
nell'impianto.
PRESIDENTE
: Metto in approvazione l'art. 27:
ESITO DELLA VOTAZIONE
Presenti: 32
Votanti: 24
Astenuti: 8 (Bajocco, Carlassare, Carral, Cout, Dolchi, Mafrica,
Péaquin e Tonino)
Favorevoli: 24
Il Consiglio approva.
PRESIDENTE
: Do lettura dell'art. 28:
Art. 28
(Sanzioni amministrative)
A chiunque violi le disposizioni inerenti lo smaltimento dei
rifiuti, gli obblighi e i divieti di cui alla presente legge si
applicano le seguenti sanzioni amministrative:
a) da L. 20.000 a L. 60.000 per cose singole o per un insieme di
cose anche racchiuse in contenitore, il cui trasporto sia
agevolmente effettuabile a mano;
b)
da L. 80.000 a L. 240.000 per cose singole o per
loro complessi per il cui trasporto si reputi necessario o sia
stato accertato l'uso di un mezzo a trazione animale, ovvero di un
mezzo motorizzato a tre ruote destinato al trasporto di cose,
ovvero di un mezzo motorizzato a tre o quattro ruote destinato al
trasporto di persone, ovvero per l'abbandono di carcasse di
automobili, motociclette od altri mezzi di locomozione;
c)
da L. 200.000 a L. 600.000 per oggetti singoli o
per loro complessi per il cui trasporto si reputi necessario o sia
stato accertato l'uso di un mezzo motorizzato a quattro o più ruote
destinato al trasporto di cose.
Le imprese e le aziende che non osservino gli obblighi ed i
divieti di cui alla presente legge, per lo smaltimento dei rifiuti
speciali, sono sottoposte alla sanzione amministrativa da L.
200.000 a L. 1.000.000.
Le sanzioni amministrative di cui sopra sono ridotte della metà
qualora il trasgressore provveda, all'atto della contestazione dei
fatti, ai recupero di quanto gettato o lasciato.
Le sanzioni amministrative previste sono altresì raddoppiate
quando la violazione sia effettuata da un'ora dopo il tramonto a
un'ora prima del levar del sole.
A decorrere dal 1° gennaio dell'anno successivo a quello di
entrata in vigore della presente legge, gli importi di cui al
presente articolo sono annualmente rivalutati con decreto del
Presidente della Giunta regionale nella misura dell'aumento
dell'indice medio del costo della vita nell'anno precedente
rilevato dall'Istituto Centrale di Statistica.
PRESIDENTE
: Ha chiesto di parlare il Consigliere Tonino.
Ne ha facoltà.
TONINO - (P.C.I.):
Solo per una domanda all'Assessore.
Qui si parla di sanzioni contro chiunque violi i contenuti di
questa legge. Si applicano anche a chi non rispetta la raccolta
differenziata? Ecco, questa è la domanda che faccio, perché le
multe vanno da 20 a 60 mila per cose singole, no? Questa è la
domanda.
PRESIDENTE
: Ha chiesto di parlare il Consigliere
Carlassare. Ne ha facoltà.
CARLASSARE : - (Dem. Proletaria - Nuova Sinistra
): Io
vorrei chiedere se sono previsti anche dei controlli domiciliari,
per vedere se i singoli bidoncini sono ...(Interruzione)... Anche
la polizia svizzera pare che sia efficiente!
PRESIDENTE
: Altri chiedono di intervenire?
Metto in approvazione l'art. 28:
ESITO DELLA VOTAZIONE
Presenti: 32
Votanti: 32
Favorevoli: 24
Contrari: 8
Il Consiglio approva.
PRESIDENTE
: Do lettura dell'art. 29:
Art. 29
(Accertamento infrazioni)
Per l'accertamento delle infrazioni e le relative sanzioni si
applicano le disposizioni della legge statale
24.12.1975, n.
706.
I proventi delle sanzioni amministrative sono introitati dai
Comuni qualora l'accertamento dell'infrazione sia avvenuto ad opera
di agenti comunali e, negli altri casi, dalla Regione.
PRESIDENTE:
Metto in approvazione l'articolo 29:
ESITO DELLA VOTAZIONE
Presenti: 32
Votanti: 24
Astenuti: 8 (Bajocco, Carlassare, Carral, Cout, Dolchi, Mafrica,
Péaquin e Tonino)
Favorevoli: 24
Il Consiglio approva.
PRESIDENTE
: Do lettura dell'art. 30:
Art. 30
(Proventi)
I proventi delle sanzioni amministrative di spettanza
regionale saranno introitati al Cap. 7700 "Proventi pene pecuniarie
per contravvenzioni" della parte entrata del bilancio di previsione
della Regione per l'anno 1982 ed ai corrispondenti capitoli di
bilancio per gli anni successivi.
PRESIDENTE
: Metto in approvazione l'articolo 30:
ESITO DELLA VOTAZIONE
Presenti: 32
Votanti: 24
Astenuti: 8 (Bajocco, Carlassare, Carral, Cout, Dolchi, Mafrica,
Péaquin e Tonino)
Favorevoli: 24
Il Consiglio approva.
PRESIDENTE
: Do lettura dell'art. 31:
Art. 31
(Abrogazione di legge)
Dall'entrata in vigore della presente legge, sono abrogate le
norme della legge regionale 23.2.1981, n. 14 ed ogni altra norma
incompatibile.
PRESIDENTE
: Metto in approvazione l'articolo 31:
ESITO DELLA VOTAZIONE
Presenti: 32
Votanti: 24
Astenuti: 8 (Bajocco, Carlassare, Carral, Cout, Dolchi, Mafrica,
Péaquin e Tonino)
Favorevoli: 24
Il Consiglio approva.
PRESIDENTE
: Do lettura dell'art. 32:
Art. 32
(Contabilità)
Al bilancio dell'U.S.L. della Valle d'Aosta, previa
autorizzazione ai sensi dell'art. 5 del D.P.R. 14.7.1980, n.595,
saranno iscritti appositi capitoli nella Parte Entrata, al Titolo V
- Entrate per partite di giro e nella Parte Spesa al Titolo IV -
Spese per partite di giro.
Le entrate e le uscite di cui al primo comma, non possono essere
distratte per qualsiasi motivo.
Al termine di ogni esercizio finanziario, il Comitato di
Gestione dell'U.S.L. della Valle d'Aosta deve comunicare a ciascun
Comune i costi sostenuti ed i proventi derivanti da tariffe di
utenza per il servizio di smaltimento e dalla cessione dei
rifiuti.
Contestualmente, ai fini dell'imposizione della tassa per la
raccolta ed il trasporto dei rifiuti solidi per l'anno successivo,
il Comitato di Gestione comunica - in base ad apposito
provvedimento di ripartizione dei costi fra i Comuni effettuata
secondo parametri stabiliti annualmente dalla Giunta regionale - la
quota di costo attribuita a ciascun Comune al netto dei
proventi.
PRESIDENTE
: Al 1° comma di questo articolo è stato
proposto un emendamento da parte del Gruppo Comunista. In quarto si
richiama a un emendamento precedente non approvato dal Consiglio è
da considerarsi decaduto.
Metto in approvazione l'art. 32:
ESITO DELLA VOTAZIONE
Presenti: 32
Votanti: 32
Favorevoli: 24
Contrari: 8
Il Consiglio approva.
PRESIDENTE
: Do lettura dell'art. 33:
Art. 33
(Oneri)
Per gli oneri finanziari derivanti dall'applicazione della
presente legge, si provvederà, con apposito provvedimento
legislativo, entro sei mesi dall'entrata in vigore della
stessa.
La presente legge sarà pubblicata nel Bollettino Ufficiale
della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE
: Metto in approvazione l'articolo 33:
ESITO DELLA VOTAZIONE
Presenti: 32
Votanti: 24
Astenuti: 8 (Bajocco, Carlassare, Carral, Cout, Dolchi, Mafrica,
Péaquin e Tonino).
Favorevoli: 24
Il Consiglio approva.
PRESIDENTE
: Ci sono dichiarazioni di voto sul complesso
della legge?
Ha chiesto di parlare il Consigliere Tonino. Ne ha facoltà.
TONINO - (P.C.I.):
Non voglio rubare altro tempo al
Consiglio tuttavia, credo sia necessario spiegare che noi votiamo
contro un disegno di legge che è fatto male e non contro
evidentemente la necessità di avere una legge che regoli questo
importante argomento, cosa che del resto è dimostrata dalla serie
di emendamenti che noi ritenevamo migliorativi e che abbiamo
presentato ma che non sono stati accettati dalla maggioranza.
Questo è un argomento sul quale tutto è discutibile, e lo ha
ammesso lo stesso Assessore regionale introducendo la discussione;
nel primo intervento ha detto che tutto è affidato alla
sperimentazione e all'evoluzione di fatti che devono essere seguiti
giorno per giorno. C'è chi è disponibile a far da cavia, come
l'amico Consigliere Fosson; noi non siamo disponibili a fare da
cavia per un progetto di legge che fa scelte non argomentate e che
soprattutto, lo ripeto, non salvaguarda le funzioni che sono
tipiche di questo Consiglio.
Le leggi-quadro dovrebbero essere fatte in modo da dare facoltà
al Consiglio di verificare sistematicamente, annualmente, i
principi e gli indirizzi che spetta al Consiglio regionale porre.
Troppe funzioni invece sono delegate alla Giunta, troppe decisioni
sono affidate soltanto alla Giunta e questa è un'altra di quelle
ragioni per le quali un Gruppo che è all'opposizione e che ha il
compito e il dovere di controllare, evidentemente non può essere
d'accordo. Noi volevamo e faremo anche in futuro azioni perché il
controllo sia esercitato dal Consiglio nel suo complesso.
Queste sono le ragioni per cui noi riteniamo che questo disegno
di legge debba essere respinto.
PRESIDENTE
: Altri chiedono di intervenire? Nessuno chiede
la parola per dichiarazione di voto?
Si passa allora alla votazione segreta sul complesso della
legge.
- Votazione segreta -
ESITO DELLA VOTAZIONE
Presenti: 33
Votanti: 33
Favorevoli: 21
Contrari: 12
Il Consiglio approva.
PRESIDENTE
: Colleghi Consiglieri, in base anche
all'esperienza dell'anno scorso, si propone che la trattazione
degli oggetti iscritti ai nn. 21 e 22 dell'ordine del giorno
avvenga in un'unica discussione generale. Perché si abbia una certa
continuità nella discussione è stato richiesto all'Assessore alle
Finanze Ramera se gentilmente, malgrado l'ora tarda, volesse fare
la sua relazione adesso, in modo da iniziare domani mattina la
discussione generale. L'Assessore Ramera è d'accordo.
Pertanto, il Consiglio è chiamato questa sera ad ascoltare la
relazione introduttiva agli oggetti iscritti ai nn. 21 e 22
dell'ordine del giorno che saranno oggetto di discussione generale
domani mattina.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK