Consiglio Regionale della Valle d'Aosta - Oggetto del Consiglio n. 2064 del 20 giugno 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SANITÀ VETERINARIA E ZOOTECNIA
Zootecnia
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula
Oggetto del Consiglio n. 2064 del 20 giugno 2001 - Resoconto
OGGETTO N. 2064/XI Ottenimento del parere della Commissione
europea sul disegno di legge quadro sulla zootecnia.
(Interrogazione)
Interrogazione Preso atto delle dichiarazioni fatte
dall’Assessore regionale
all’Agricoltura, sia in terza Commissione consiliare
permanente, sia in aula, circa l’iter di
approvazione del disegno di legge quadro sulla zootecnia;
Dato che questo disegno di legge è stato notificato alla
Commissione europea nel giugno 2000 e che, secondo le previsioni
degli uffici, avrebbe dovuto ritornare con i prescritti pareri
entro il mese di maggio 2001;
Non avendo finora avuto notizie in merito
all’esito della procedura europea attivata con la
notifica;
Preso atto altresì che il disegno di legge n. 116 ("Incentivi
regionali per l’attuazione degli interventi sanitari
a favore del bestiame di interesse zootecnico") è stato a sua volta
notificato alla Commissione europea in data 24 maggio 2001;
la sottoscritta Consigliera regionale
Interroga
l’Assessore competente per sapere:
1) se, e quando, il disegno di legge generale sulla zootecnia ha
ottenuto il prescritto parere da parte della Commissione europea e,
in caso contrario, cosa si sta facendo per accelerare la
conclusione della procedura di notifica;
2) quali sono state le modifiche apportate nel corso
dell’esame in sede comunitaria;
3) quando, a suo avviso, tale disegno di legge potrà essere
portato all’esame del Consiglio;
4) quando, a suo avviso, sarà concluso l’iter
procedurale avviato con la notifica alla Commissione europea del
disegno di legge n. 116.
F.to: Squarzino Secondina
Président
La parole à l’Assesseur à
l’agriculture et aux ressources naturelles,
Perrin.
Perrin (UV)
Il 28 maggio 2000 la rappresentanza permanente
d’Italia a Bruxelles ha notificato alla Commissione
europea l’aiuto di Stato n. 418, concernente
"Disposizioni in materia di allevamento zootecnico" e relativi
prodotti.
Con lettere del 6 ottobre e 5 dicembre 2000, del 12 gennaio, del
29 marzo e del 4 aprile 2001, la rappresentanza permanente ha
trasmesso alla Commissione i complementi di informazione richiesti.
Numerose consultazioni telefoniche e incontri informali con
un’ultima riunione bilaterale ufficiale tenutasi il
1° febbraio 2001, completano l’elenco
dell’iter particolarmente laborioso della
negoziazione. Il parere ufficiale della Commissione, di cui siamo
venuti a conoscenza in questi giorni, porta la data del 5 giugno
2001, n. 288939.
In sede di esame definitivo la Commissione non ha apportato
modifiche al disegno di legge notificato, però alcune misure
previste nel disegno di legge originario sono state ritirate e
precisamente: l’assistenza zootecnica veterinaria,
il controllo di qualità dei prodotti di allevamento, il risanamento
degli allevamenti da epizoozie o altre malattie, la tenuta
dell’anagrafe, l’utilizzazione, la
coltivazione e la conservazione dei prati e dei prati-pascoli.
Tutto questo è stato ritirato in sede di negoziazione. La
decisione della commissione recita:
"La commissione ha deciso
che l’aiuto in oggetto facilita lo sviluppo
dell’attività agricola ed è compatibile con il
trattato CE e con l’articolo 87, paragrafo 3,
lettera c)",
cioè le norme in materia di concorrenza.
Per rispondere al punto 3, il disegno di legge verrà riproposto
all’attenzione della Giunta per essere completato
con le disposizioni finanziarie; prevedo che possa essere
sottoposto all'approvazione del Consiglio regionale nelle sedute
del 25, 26 e 27 luglio.
Per quanto concerne il disegno di legge n. 116, è stato
notificato ed ha avviato il suo iter procedurale. Sarà cura
dell’Assessorato porre in essere tutte le iniziative
per ottenere in tempi ragionevoli il parere della Commissione.
Non mi posso permettere di fare delle previsioni precise sulla
scorta dell'esperienza maturata in questa delicata fase di "mise à
jour" di tutta la legislazione concernente il settore
dell’agricoltura.
Président
La parole à la Conseillère Squarzino
Secondina.
Squarzino (PVA-cU)
Ringrazio per le informazioni.
L’iter procedurale seguito dalla legge, che non so
come si chiama e che non porta nessun numero, legge che ho qui
indicato come disegno di legge quadro sulla zootecnica?
(interruzione dell’Assessore Perrin, fuori
microfono)
? sì, ha detto adesso il numero assegnato al disegno di legge,
ma è un'informazione che abbiamo in questo momento, perché a quella
legge è stato attribuito un numero in questo periodo.
Prendiamo atto, ripeto, che questa legge generale sulla
zootecnica ha avuto finalmente la notifica a seguito di una
procedura che è durata un anno; oggi finalmente è possibile attuare
quegli interventi di cui la nostra agricoltura ha bisogno.
C’era bisogno di una legge quadro che accogliesse in
sé tutti i vari incentivi che finora singole leggi regionali
prevedevano, nel senso che per la zootecnia si è fatto lo stesso
tipo di ragionamento che è stato fatto per il piano rurale più in
generale.
Quello che mi lascia alquanto perplesso invece, Assessore, è il
fatto che una parte del disegno di legge generale, diciamo così, è
stata stralciata nel corso delle trattative, per diventare oggetto
di una legge specifica, la famosa legge n. 116 che è stata però, lo
ricordo, notificata solo da poche settimane.
L’Assessore giustamente dice che noi non possiamo
prevedere quanto tempo si impiegherà perché arrivi il parere
positivo da parte della Comunità europea. Tempi ragionevoli:
abbiamo visto in base all’esperienza che i tempi
ragionevoli oscillano da sei-sette mesi, nei casi fortunati, ad un
anno. Allora questa è la domanda che pongo, anche come momento di
riflessione: era proprio necessario stralciare questo
provvedimento?
Cioè se l’Assessore non avesse stralciato questa
parte del provvedimento dalla legge quadro, forse a
quest’ora avremmo avuto, dopo aver discusso magari
un mese in più, una legge quadro completa, complessiva. Adesso
invece, dato che sono stati stralciati proprio quegli interventi
che lei ha ricordato, fra cui la tenuta
dell’anagrafe, gli interventi sulla zootecnica, e
via dicendo, questi interventi rimangono ancora sospesi nel limbo
per sei-sette mesi, ad essere ottimisti, oppure per un anno, come è
avvenuto per l’altra legge.
Credo che questo episodio dovrebbe far riflettere attentamente
la Giunta sulle decisioni che vengono prese, perché quel percorso
che sembrava essere una scorciatoia, cioè "stralciamo e cominciamo
a prendere noi le decisioni", poi si è rivelato una strada più
tortuosa, che danneggia, a nostro avviso, proprio quel mondo
agricolo di cui questa maggioranza vuole essere il difensore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK