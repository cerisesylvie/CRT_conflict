Consiglio Regionale della Valle d'Aosta - Oggetto del Consiglio n. 2952 del 8 luglio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2952 del 8 luglio 1987 - Resoconto
OGGETTO N. 2952/VIII - RESOCONTO DEI LAVORI DELLA COMMISSIONE
CONSILIARE AFFARI GENERALI ALLARGATA AI CAPIGRUPPO INCARICATA DI
EFFETTUARE ACCERTAMENTI E VERIFICHE SULLA CASA DA GIOCO DI
SAINT-VINCENT. - APPROVAZIONE DI ORDINE DEL GIORNO.
PRESIDENTE
: Ha chiesto la parola il Consigliere
Beneforti; ne ha facoltà.
BENEFORTI (D.C.):
A nome della Commissione Affari
Generali allargata ai Capigruppo, faccio il resoconto dei lavori
svolti dalla stessa Commissione.
Con provvedimento n. 2400/VIII in data 17 novembre 1986, il
Consiglio regionale, a conclusione del dibattito svoltosi sulle
mozioni in merito alla vicenda del Casinò, al fine di:
- rispettare l'esigenza di una puntuale informazione;
- evitare facili strumentalizzazioni su una vicenda su cui tutti
sperano di fare chiarezza;
- esaminare eventuali fatti intervenuti dalla conclusione dei
lavori della Commissione ad oggi;
- mantenere un corretto rapporto fra tutte le forze
politiche;
ha deliberato
di dare mandato alla Commissione Affari Generali allargata ai
Capigruppo, di riprendere i propri lavori di accertamenti e
verifiche sulla Casa da Gioco e rassegnare al Consiglio una
relazione conclusiva entro il 31 marzo 1987.
Con successivo provvedimento n. 2613/VIII in data 12 febbraio
1987, il Consiglio regionale:
Ricordato che in data 17 novembre 1986 il Consiglio regionale
aveva dato mandato alla Commissione Affari Generali allargata ai
Capigruppo di riprendere i propri lavori di accertamenti e
verifiche sui fatti intervenuti presso la Casa da Gioco di
Saint-Vincent;
Constatato che gli obiettivi di puntuale conoscenza ed
informazione, di ricerca della verità dei fatti, di correttezza
politica nell'esame delle questioni oggetto d'indagine continuano a
rimanere validi;
Verificato come è emerso dal dibattito, che è stata ribadita la
volontà unanime del Consiglio, di fare chiarezza sulle
problematiche inerenti la Casa da Gioco di Saint-Vincent;
ha prorogato
al 30 aprile 1987 il mandato conferito in precedenza alla
Commissione, attribuendo alla stessa il compito di raccogliere
tutte le testimonianze necessarie a chiarire anche notizie
recentemente riferite da organi di informazione locali o emerse nel
corso del dibattito consiliare.
Infine, con provvedimento n. 2807/VIII in data 23 aprile 1987,
il Consiglio regionale,
Constatate le oggettive difficoltà incontrate dalla Commissione
Affari Generali allargata ai Capigruppo incaricata di accertamenti
sulla Casa da Gioco di Saint-Vincent;
Ritenuto necessario consentire alla Commissione di procedere
all'assolvimento del mandato ricevuto dal Consiglio, nell'interesse
generale.
Preso atto che il Presidente della Commissione ha dichiarato la
sua disponibilità a delegare un altro Commissario a presiedere la
Commissione qualora si verifichino situazioni di oggettiva
incompatibilità;
ha deciso
1) di prorogare i lavori della Commissione al 20 maggio 1987 con
l'impegno di completare i lavori per quella data;
2) di impegnare i Commissari ad affrontare questioni
esclusivamente politiche e amministrative con esclusione di quelle
di carattere penale in quanto non rientrano nelle competenze della
Commissione;
3) di fissare la prossima riunione della Commissione per martedì
28 aprile 1987.
La Commissione, dal 19 dicembre 1986 al 1° luglio 1987, ha
effettuato 18 riunioni, nel corso delle quali ha sentito l'ex
Commissario regionale presso la Casa da Gioco, Sig. Eraldo
Manganone (4.5.1987 e 12.5.1987), i controllori regionali Sigg.ri
Navarretta e Polpavetto (7.5.1987), il Consigliere Borbey nella sua
qualità di ex Assessore ai Lavori Pubblici (7.5.1987), il Dr.
Conca, direttore generale della SITAV ed il Geom. De Francisco, già
responsabile dell'Ufficio tecnico della SITAV (7.5.1987), i Sigg.ri
Bertignono, Somaschini e Tosquin, rappresentanti del Consiglio dei
delegati del personale SITAV (13.5.1987), il Sig. Voyat Giancarlo,
impiegato tecnico SAISET (13.5.1987).
Inoltre un gruppo di lavoro ristretto, nel corso della riunione
del 16.6.1987, ha sentito l'ex Commissario regionale presso la Casa
da Gioco, Sig. Eraldo Manganone.
La conclusione di questa ulteriore fase di accertamenti viene
rassegnata al Consiglio con un certo ritardo rispetto al termine
del 20 maggio 1987 assegnato alla Commissione. Si tratta però di un
ritardo che può trovare ampia giustificazione, oltre che
nell'esigenza di un attento approfondimento di tutte le tematiche,
anche e soprattutto nel fatto che l'anticipato scioglimento delle
Camere e la conseguente consultazione elettorale hanno catalizzato
l'attenzione e l'impegno delle forze politiche presenti in
Consiglio regionale.
Comunque il lavoro della Commissione, nonostante il
rallentamento subito nel periodo precedente la consultazione
elettorale, è stato ampio ed approfondito su tutti i punti per i
quali erano sorte esigenze di chiarimento e di verifica.
Dall'attento esame di tutta la documentazione acquisita,
dall'analisi degli elementi desunti dalle numerose consultazioni e
dai riscontri effettuati, emerge un quadro sintetico, che viene qui
di seguito riportato e che, a giudizio della Commissione,
costituisce un utile elemento di integrazione delle precedenti
relazioni rassegnate al Consiglio.
Accertamenti sulla realizzazione dell'impianto di tiro a volo di
Saint-Vincent.
Per chiarire tutti gli aspetti connessi con la realizzazione
dell'impianto di tiro a volo in regione Piole del Comune di
Saint-Vincent, la Commissione ha proceduto all'acquisizione di
tutti gli atti esistenti al riguardo nei vari uffici della Regione,
provvedendo a richiederli alla Presidenza della Giunta.
La Commissione ha inoltre sentito, nella riunione del 7 maggio
1987, i rappresentanti della SITAV, che hanno espresso la posizione
della Società al riguardo.
Dagli accertamenti così svolti è emerso il quadro seguente:
- Con lettera prot. n. 270 del 21 gennaio 1982, indirizzata al
Presidente della Giunta regionale, la Società SITAV richiama
l'attenzione del Presidente stesso, sull'opportunità di dare avvio
ad una sollecita realizzazione del campo di tiro a volo.
- Con lettera prot. n. 447 del 3 febbraio 1982, indirizzata al
Presidente della Giunta, la SITAV, alla luce dei progetti redatti
dall'architetto Tazzini di Milano, ritiene che la Regione dovrebbe
adempiere alle seguenti indicazioni:
- chiedere immediatamente la concessione edilizia al Comune di
Saint-Vincent;
- far computare i conti relativi all'opera nel complesso e nelle
singole componenti onde poter indire l'appalto dei lavori;
- predisporre l'immediato inizio dei lavori, una volta
conseguita la concessione edilizia, di ultimazione della strada e
della costruzione degli stands di tiro.
-In data 5 marzo 1982 la Giunta regionale approva l'estratto di
deliberazione n. 1045, con all'oggetto la seguente dicitura:
- Presa d'atto - eventuale partecipazione di controllori
regionali ai corsi per croupiers e per personale tecnico
organizzati presso la Casa da Gioco di Saint-Vincent.
Esame di proposte per lavori complementari.
La realizzazione del tiro a volo si presume che rientri nelle
"proposte per lavori complementari" in quanto non esistono altri
atti che la prevedono.
Con la presa d'atto, la Giunta regionale, dopo che da parte del
Presidente erano state illustrate le proposte presentate dalla
Società SITAV, e anche, in linea di massima condivise, in quanto
destinate a migliorare l'utilizzazione dell'immobile di proprietà
regionale, ha preso atto, concordando unanime, su quanto concerne
la realizzazione dei lavori complementari extra-capitolato, di
adottare, in un secondo tempo, i necessari provvedimenti per i
finanziamenti delle conseguenti spese, ad avvenuta definizione dei
lavori medesimi e previo controllo ed accertamento sui relativi
prezzi e costi da parte dei competenti uffici tecnici e finanziari
della Regione.
- Con lettera prot. n. 1901/Gab. del 28 aprile 1982 il
Presidente della Giunta comunica alla SITAV, in riferimento alle
note della stessa, che la Giunta regionale ha dato l'assenso ai
lavori preliminari e alle spese iniziali del tiro a volo, per
permettere l'utilizzo anticipato degli stands di tiro.
- Con lettera prot. n. 1735 del 10 maggio 1982, indirizzata al
Presidente della Giunta, la SITAV conferma l'assenso a procedere
alla realizzazione delle opere, richiamandosi a quanto comunicato
nelle lettere precedenti e a quanto contenuto nel colloquio diretto
del 28 aprile 1982.
- Con lettera prot. n. 1540 del 24 maggio 1982, indirizzata alla
Società SITAV e per conoscenza al Presidente della Giunta, con
riferimento alla nota n. 1901/Gab., l'Assessorato ai Lavori
Pubblici comunica di aver esaminato il progetto dei lavori
concernente il "campo di tiro a volo: movimenti di terra ed opere
accessorie" e ritiene "congrui i prezzi previsti purché non venga
troppo procrastinata nel tempo l'aggiudicazione dell'appalto dei
lavori. Conferma comunque che il ribasso massimo prevedibile ed
accettabile può essere valutato intorno al 5-6%, trattandosi di
lavori al rustico".
(Allegata alla lettera trasmette la stima dei lavori)
- Con lettera prot. n. 1952 del 29 maggio 1982, la SITAV,
risponde all'Assessorato ai Lavori Pubblici, che i lavori
inizieranno il 31 maggio 1982, e riafferma che "per quanto riguarda
le condizioni contrattuali sono mantenute quelle precisate nella
lettera prot. n. 1901/Gab. del 28.4.1982".
- In data 23 dicembre 1982, con delibera di Giunta n. 7015
(vistata dalla Commissione di Coordinamento e ratificata dal
Consiglio regionale) viene liquidata alla SITAV la spesa di lire
1.536.303.855 (IVA compresa).
- Con lettera prot. n. 771 del 12 aprile 1983, la SITAV comunica
all'Assessorato ai Lavori Pubblici, che la commissione edilizia del
Comune di Saint-Vincent ha accolto l'istanza per l'ampliamento del
fabbricato del campo di tiro e pertinenze.
Inoltre comunica che il costo dei lavori si aggira sui 300
milioni e che il preventivo richiesto a cinque ditte deve essere
presentato entro la settimana stessa.
- Con delibera di Giunta n. 2601 del 22 aprile 1983, la Giunta
regionale autorizza la SITAV a realizzare l'opera entro il
30.6.1983 e stabilisce un rimborso di 300 milioni previo riscontro
delle spese effettuate.
Con lettera del 23 aprile 1983, la SITAV comunica
all'Assessorato ai Lavori Pubblici le offerte presentate dalla
cinque ditte, nonché quelle pervenute spontaneamente e concernenti
sempre l'ampliamento del fabbricato del campo di tiro a volo e
pertinenze, restando in attesa di istruzioni.
- Con lettera del 3 maggio 1983, l'Assessorato ai Lavori
Pubblici, nel restituire le offerte che gli sono state rimesse, fa
presente, fra l'altro, che il listino prezzi doveva essere
approvato dall'Assessorato prima dell'effettuazione delle gare e
non a gare avvenute.
- Con lettera prot. n. 1134 del 23 maggio 1983, l'ufficio lavori
della SITAV trasmette, secondo le disposizioni ricevute,
all'Assessorato dei Lavori Pubblici copia della documentazione
richiesta concernente i lavori di ampliamento del fabbricato del
tiro a volo da parte dell'impresa "Habitat 2000" di Saint-Vincent
che si è aggiudicata l'appalto.
- In data 17 gennaio 1984 con lettera prot. n. 64 la SITAV,
riferendosi alla deliberazione della Giunta del 22 aprile 1983, n.
2601 e alla corrispondenza intercorsa con l'Assessorato ai Lavori
Pubblici, comunica all'Assessorato stesso l'ultimazione dei lavori
e che le spese ammontano a lire 303.354.872 (IVA compresa).
Rimette, altresì, la documentazione relativa.
Con la stessa lettera la SITAV informa che i lavori hanno
comportato ulteriori spese per l'adeguamento dei campi di tiro a
volo del nuovo fabbricato. Tali spese, di cui trasmette la relativa
documentazione, ammontano a lire 110.252.445 (IVA compresa).
- Con lettera del 29 marzo 1984, indirizzata al Presidente della
Giunta, l'Ingegnere capo dell'Assessorato ai Lavori Pubblici
comunica che i lavori di completamento dello stand di tiro a volo
sono ripartiti come segue:
a) la contabilità dei lavori comporta una spesa di lire
303.354.872, però si è riscontrato che la quantità contabilizzata
per la fornitura e posa dei cristalli "FLOAT" è del 100% (libretto
n. 2 pagg. 1.2 e 1.4), mentre la quantità misurata in cantiere è
inferiore e mancano 50,24 mq. di vetri "FLOAT" (n. 25 elenco
prezzi), pertanto si opera la corrispondente riduzione di lire (50,
24x25. 000x 1, 18 - £. 1.482.080 IVA compresa), quindi la spesa
accertata per tali lavori è di lire 303.354.872-1.482.080 - £.
301.872.792.
b) Lavori per l'adeguamento del campo di tiro a volo.
La cifra di lire 110.252.445 risultante dalla contabilità si
riscontra esatta.
Inoltre comunica di aver accertato che le condizioni previste
dalla Giunta regionale al punto 1 della deliberazione n. 2601 sono
state osservate, per cui il riscontro previsto al punto 2 della
stessa deliberazione è favorevole e per quanto di competenza nulla
osta alla liquidazione del contributo previsto.
(Rimette in allegato il verbale di visita al cantiere)
- Con delibera n. 2043 del 6 aprile 1984, la Giunta regionale
delibera di approvare la liquidazione di spese a favore della SITAV
della somma di lire 300 milioni come previsto dall'impegno di spesa
assunto con delibera n. 2601 del 22.4.1983.
Alla luce di quanto sopra accertato la Commissione fa presente
quanto segue:
1) di non essere in possesso di documentazione dalla quale
derivi il saldo alla SITAV per l'importo di lire 110.252.445;
2) che con lettera del 7 maggio 1987, a richiesta della
Commissione di indagine avvenuta nel corso dell'audizione dei
rappresentanti SITAV la stessa ha precisato quanto segue:
- i lavori che la SITAV ha effettuato per la costruzione dello
stand di tiro a volo su terreni regionali in località Piole di
Saint-Vincent ammonta in totale a lire 2.586.285.546 più lire
450.028.179 per IVA.
Tale importo comprende tutti i costi per la costruzione di un
tratto di strada dalla frazione Piole ai campi, per lo spianamento
dei terreni, per l'asfaltatura dei parcheggi, per l'acquisto e
l'installazione del fabbricato precario, per la messa in opera di
attrezzature, apparecchiature e infrastrutture necessarie al tiro,
nonché gli oneri di concessioni edilizie e gli onorari di
progettisti e direttori ai lavori;
- fino ad oggi l'Amministrazione regionale ha rimborsato in
totale la somma di lire 1.836.303.855 come da documentazione
contabile agli atti.
La SITAV si dichiara creditrice della somma di lire
1.200.009.870, pari alla differenza tra gli importi sopra
esposti.
La SITAV S.p.A. fino ad
oggi
non ha presentato formale
richiesta di rimborso, ma peraltro non intende rinunciare al
credito.
In tal senso e a dimostrazione di quanto affermato, la SITAV ha
dichiarato che sta approntando la relativa documentazione che
rimetterà ala Giunta regionale e alla Commissione stessa.
Precisazioni dell'ex Commissario regionale presso la Casa da
Gioco Sig. Eraldo Manganone, con riferimento alle precedenti
relazioni elaborate dalla Commissione.
Nel corso di diverse audizioni, prima con tutta la Commissione,
poi con un gruppo di lavoro ristretto, sono emerse numerose
dichiarazioni ed affermazioni, da parte del Sig. Eraldo Manganone,
che possono essere così sintetizzate.
Il Sig. Eraldo Manganone, ex Commissario regionale presso la
Casa da Gioco di Saint-Vincent, dichiara che, a seguito di quanto
comunicato dal Presidente della Giunta regionale alla Corte dei
Conti, ha provveduto ad inviare alla Corte stessa copia della
documentazione riguardante il suo operato e che alla luce
dell'acquisizione di tale documentazione la Corte ha rinviato il
dibattimento al
prossimo mese di gennaio.
In risposta alle domande formulategli dai Commissari, precisa
che:
- il servizio del personale addetto ai controlli si articolava
in quattro giorni lavorativi e due giorni di riposo;
- i turni erano disciplinati dal Commissario;
- al personale addetto ai controlli non erano assegnate mansioni
fisse perché vigeva il principio della rotazione dei servizi;
- l'organico dei controllori regionali era numericamente
insufficiente e che egli aveva avanzato delle richieste al
presidente Andrione per un aumento di sei unità, sostenendo che non
era necessario che le relative assunzioni avvenissero tramite
specifico concorso ma che i posti fossero ricoperti da funzionari
regionali con non meno di 20 anni di servizio presso
l'Amministrazione regionale;
- durante l'attività di gioco erano sempre presenti nelle sale
Controllori Valle o Vice Commissari.
Afferma che il conteggio biglietti veniva effettuato
contestualmente alla chiusura dei tavoli in presenza di uno o due
controllori regionali. Aggiunge che nel corso del 1981, a causa di
una vertenza sindacale in atto, i croupiers si erano rifiutati di
effettuare il conteggio biglietti la notte; pertanto dal mese di
giugno tale operazione veniva svolta al mattino successivo in un
locale dell'Hôtel Billia, dopo che la società aveva adottato idonei
sistemi di controllo.
Dichiara che, in relazione alla forfetizzazione dei proventi di
alcuni giochi americani, i controllori regionali non hanno
partecipato alle operazioni di conta, però non sono mai stati
impediti di compiere delle verifiche.
Asserisce di aver effettuato e fatto effettuare, tuttavia, dei
controlli saltuari, ad esempio dopo la presentazione da parte del
Consigliere Mafrica di una interpellanza al Consiglio regionale
sulla problematica in questione, per verificare la consistenza
degli introiti che erano alquanto ridotti all'inizio
dell'introduzione dei giochi.
Rende noto che, per quanto concerne il controllo sulle
manifestazioni, il funzionario addetto si atteneva alle
disposizioni che impartiva l'Assessore al Turismo, non essendo
regolamentata la materia.
Informa che al personale regionale di controllo veniva
corrisposto lo stesso trattamento economico dei dipendenti
regionali di pari grado e qualifica oltre ad altre indennità. Fa
presente che fra le suddette indennità esisteva quella "giornaliera
di conteggio", che con legge regionale n. 39 del 1977 veniva
stabilita nella misura fissa di lire 165.000 mensili e corrisposta
direttamente su busta paga.
Fa presente che dal 1948 fino al 6 dicembre 1983 veniva
corrisposta, sulla base di un'apposita "tabellina", un'indennità
per lavoro straordinario e protrazione di orario allo Chemin de fer
e che ultimamente era stata richiesta, sempre in relazione
all'effettuazione di tale servizio, un'indennità aggiuntiva
denominata "indennità 8 bis" che però non è mai stata concessa.
Riferisce inoltre che, in considerazione del fatto che le 00.SS.
confederali avevano disapprovato le richieste di miglioramento del
trattamento economico avanzate dai controllori regionali, i
rappresentanti sindacali di categoria condussero le trattative
direttamente con il Presidente della Giunta regionale concordando
la corresponsione di una somma fissa di lire 350.000 mensili che a
seguito dell'introduzione dei giochi americani da parte della
società SAI SET è stata elevata a lire 450.000.
Afferma che il Presidente della Giunta, raggiunta l'intesa con
la Società, comunicava a lui o al Vice Commissario Ferina
l'autorizzazione del prelievo che veniva operato in gettoni da
parte dell'ispettore SITAV, in presenza di un controllore regionale
e di uno dell'Amministrazione SITAV, dalla "cagnotte" dello Chemin
de fer. L'ispettore SITAV, cambiati quindi i gettoni alla cassa
centrale, consegnava il denaro al Sig
.
Natta che sulla base
del conteggio effettuato da un Vice Commissario li distribuiva ai
controllori regionali.
Dichiara di non aver mai partecipato alle trattative tra il
Presidente Andrione ed il personale regionale di controllo né di
aver corrisposto personalmente somme di denaro al suddetto
personale.
Rammenta poi che l'Amministrazione regionale aveva assunto
l'impegno di regolarizzare tali prededuzioni, tant'è che gli uffici
competenti avevano già predisposto una bozza di progetto di legge
in materia.
Riferendosi ai gettoni fuori corso, fa presente che, avendo una
funzione promozionale, venivano consegnati ai clienti unitamente al
biglietto d'ingresso e non potevano essere convertiti in moneta ma
solamente giocati ai tavoli dei giochi francesi in un primo
tempo.
Rende noto che dopo il trasferimento dei giochi dall'Hôtel
Billia nelle nuove sale della Casa da Gioco, a seguito di un
accordo intervenuto tra le società, i suddetti gettoni potevano
essere giocati anche ai tavoli della società SAISET. Al termine
della giornata si raccoglievano i gettoni fuori corso affluiti
nelle casse della SAISET e, stilato un apposito verbale, il
Commissario autorizzava la permuta alla cassa centrale della SITAV
di tali gettoni con altri di valore, consentendo in tal modo alla
società SAISET di integrare la sua dotazione.
Precisa che dal 15 gennaio 1983 i gettoni fuori corso venivano
cambiati direttamente ai tavoli SITAV dell'ultima isola che
chiudeva i giochi.
Asserisce, inoltre, che i controllori regionali non hanno mai
permesso che i gettoni fuori corso fossero dati come mancia al
personale SITAV.
Per quanto concerne le "orfanelle", afferma che si redigeva un
rapportino con l'indicazione delle vincite non riscosse, le quali
venivano poi ripartite in base ad una tabellina, secondo una prassi
concordata fra le parti.
Precisa che la suddetta prassi, che vigeva dal 1948, è stata
codificata tra i croupiers e dal 1971 tra croupiers, Vice
Commissari e Società SITAV.
Riferendosi al fenomeno delle "poussettes", informa che le
puntate fraudolente venivano accantonate e destinate a beneficenza
secondo disposizioni impartite già nel 1971 dal Commissario Fosson,
che aveva considerato tale fenomeno un problema tecnico di
gioco.
Dichiara quindi di non conoscere chi abbia autorizzato l'accesso
dei presta-soldi al Casinò e che, in considerazione del fatto che
gli stessi pagavano regolarmente il biglietto d'ingresso, non
sussistevano motivi per allontanarli, anche perché non ha mai avuto
occasione di notare prestasoldi operare all'interno delle sale da
gioco.
Dichiara infine di non essere a conoscenza dell'ammontare delle
mance in quanto, essendo di pertinenza soltanto della Società che
gestisce i giochi e del relativo personale tecnico, non ha mai
assistito alla loro ripartizione.
La terza parte della relazione, che riguarda notizie riferite da
organi di informazione sulla mia posizione e su quella di un gruppo
di potere che sarebbe esistito all'interno del Casinò, la lascio
illustrare al Collega De Grandis, Vice Presidente del
Consiglio.
Dato che ho la parola, leggo l'ordine del giorno predisposto
unitariamente dalla Commissione e che, praticamente, è stato
sottoscritto da tutti i suoi componenti, ma non ancora dal
Consigliere Aloisi.
ORDINE DEL GIORNO
Il Consiglio regionale della Valle d'Aosta
VISTO il resoconto finale dei lavori della Commissione affari
generali allargata ai Capi gruppo, incaricata di effettuare
accertamenti e verifiche sulla Casa da Gioco di Saint-Vincent;
RICORDATO che in data 19 maggio 1987 i giudici istruttori di
Torino hanno depositato la sentenza di rinvio a giudizio relativa
al procedimento penale in corso davanti al Tribunale di Torino nei
confronti di persone imputate di reati diversi connessi con la Casa
da Gioco di Saint-Vincent;
CONSTATATO che l'attività di accertamento e verifica da parte
della Commissione è giunta a conclusione e che non pare possibile
esperire ulteriori accertamenti amministrativi;
PRENDE ATTO
della conclusione dei lavori della Commissione con il resoconto
rassegnato al Consiglio nell'odierna adunanza che fa parte
integrante delle precedenti relazioni sottoposte all'attenzione del
Consiglio nelle adunanze del 15 maggio 1984, 14 gennaio 1985 e 5
giugno 1985.
Seguono le firme di tutti i componenti della Commissione,
allargata ai Capigruppo, ma, come dicevo, manca ancora la firma del
Consigliere Aloisi.
PRESIDENTE
: Ha chiesto la parola il Vice Presidente
Consigliere De Grandis; ne ha facoltà.
DE GRANDIS (P.R.I.):
Notizie riferite da organi di
informazione sulla posizione del Presidente della Commissione e
sull'esistenza di un centro di potere all'interno del Casinò.
Sulla base di notizie apparse su organi di informazione locali,
di affermazioni scritte e riferite dal Sig. Franco Chamonal, di
dichiarazioni del Signor Eraldo Manganone, emerse anche nel corso
dei lavori del Consiglio regionale, per mettere in dubbio la
correttezza del Presidente della Commissione, la commissione stessa
ha svolto accurati accertamenti sulla posizione del Signor Valerio
Beneforti e sui fatti ed eventi collegati con l'affidamento della
gestione dei giochi americani presso la Casa da gioco.
Oggetto della verifica è stata la ricerca di eventuali elementi
atti a comprovare la sussistenza di incompatibilità o di situazioni
che avrebbero potuto influire sulla conduzione dei lavori della
Commissione da parte del suo Presidente. Inoltre si è voluta
verificare la rispondenza o meno delle notizie sull'esistenza in
allora, di un forte "gruppo di potere" all'interno della Casa da
Gioco, vicino ad una forza politica presente in Consiglio regionale
(i Democratici Popolari), "capeggiato" dal Sig.
Beneforti,
che avrebbe cercato di influire sulla determinazione di
affidamento, da parte del Consiglio regionale, della gestione dei
giochi americani alla Società SAISET.
La Commissione si è occupata della questione in occasione di
numerose riunioni, a partire dal 19 dicembre 1986, provvedendo ad
effettuare diverse audizioni. Va detto che l'audizione del
Sig.
Franco Chamonal, prevista in Aosta per il giorno 16
marzo 1987, non ha potuto aver luogo perché l'interessato non ha
ottenuto la necessaria autorizzazione da parte della
Magistratura.
Comunque il
Sig.
Chamonal si è incontrato in Milano con i
Consiglieri componenti di minoranza della Commissione, ai quali ha
consegnato, su loro richiesta, dopo averla illustrata, una memoria
scritta, acquisita agli atti.
Le altre attività conoscitive della Commissione sugli argomenti
in questione si possono così sintetizzare:
- contatti telefonici ed epistolari con la Signora Cima Liana in
Masi e con il Prof. Bruno Masi;
- audizione del Sig. Manganone Eraldo;
- audizione di due controllori regionali: Sigg.ri
Navarretta e Polpavetto;
- audizione del Sig. Voyat Giancarlo, impiegato tecnico SAISET,
invitato dalla Commissione insieme ad altri 3 suoi colleghi, che
non si sono presentati, prescelti tra i nominativi segnalati dal
Sig. Franco Chamonal;
- audizione dei
Sigg.:
Bertignono, Somaschini e Tosquin,
rappresentanti del Consiglio dei delegati del personale SITAV;
- acquisizione di documentazione rassegnata dal Presidente
Valerio Beneforti;
- richiesta di audizione (non effettuata per mancata
partecipazione degli interessati) dell'ex Commissario regionale
presso la Casa da Gioco Sig. Alessandro Sanchioli, dell'ex
ispettore regionale alle manifestazioni Sig. Vincenzo Colombi e
dell'ex controllore regionale Sig.
Giuseppe Rodà.
Dall'attività suddetta è emerso un quadro che può essere così
sintetizzato:
Sulla conoscenza, da parte del Presidente della Commissione, di
fatti che avrebbero dovuto essere comunicati alla Commissione
stessa.
Per i controllori regionali in servizio presso la Casa da Gioco
era da sempre noto il fatto che essi percepivano, oltre allo
stipendio, anche indennità legate alla presenza in servizio, in
particolare quella denominata "indennità servizio notturno allo
chemin de fer" o "indennità 8 bis", che pur non essendo autorizzata
ufficialmente era da sempre percepita in modo palese e da tutti
considerata legale, al punto che era anche citata nei documenti
sindacali come "indennità 8 bis".
Di tale indennità erano a conoscenza, insieme al Commissario ed
ai Vice Commissari regionali presso la Casa da Gioco, anche i
rappresentanti sindacali, quindi anche il Sig. Valerio
Beneforti.
È escluso però che l'indennità in questione fosse conosciuta
come "fuori busta", termine coniato dalla stampa dopo il "blitz"
del novembre 1983.
Secondo quanto asserito dagli impiegati tecnici era del pari
nota a tutti, compresi i rappresentanti delle OO.SS., la loro
partecipazione ai proventi delle mance, suddivisi al 50% tra il
personale e la società.
Nessuno degli esterni, neppure i sindacalisti, era a conoscenza
dell'entità di tali proventi, così come degli importi percepiti e
non dichiarati ai fini fiscali, importi che erano stabiliti sulla
base di accordi interni, di "contrattazione integrativa".
Sull'attività svolta dal Sig
.
Beneforti all'interno della
Casa da Gioco.
Sia i controllori regionali che gli impiegati tecnici in
servizio nel tempo cui si fa riferimento hanno confermato che
l'attività del Sig. Beneforti è sempre stata di tipo esclusivamente
sindacale, a difesa degli interessi dei lavoratori.
Sull'esistenza di un "gruppo di potere" interno alla SITAV.
Gli impiegati tecnici SAISET e SITAV hanno riferito che il
cosiddetto "gruppo di potere" altro non era che la rappresentanza
sindacale interna del personale, nella quale erano presenti anche
alcuni delegati degli impiegati tecnici, appartenenti a tutte le
organizzazioni sindacali (non solo alla CISL) eletti direttamente e
democraticamente dal personale, in proporzione al numero di
iscritti alle rispettive sigle.
L'attività di tale gruppo era mirata a difendere gli interessi
dei lavoratori in contrapposizione con la direzione della Società
SITAV.
Risponde al vero che, sino agli ultimi mesi del 1981, due
rappresentanti dei delegati (uno iscritto alla CISL, uno iscritto
al SAVT) erano preposti, d'intesa con la direzione,
all'organizzazione interna dei servizi e del personale senza altri
fini che non la migliore funzionalità dei giochi; però non è
risultato che costoro si occupassero anche degli avanzamenti di
carriera, che sono sempre stati disposti dalla direzione.
I rappresentanti del personale intervenuti all'audizione hanno
messo in evidenza che al termine del 1981 la rinnovata direzione ha
imposto una nuova strategia di gestione del personale, "stroncando"
l'attività sindacale, fino ad allora assai agguerrita e
determinata. L'indebolimento del fronte sindacale è stato
attribuito all'operato della direzione, attraverso l'elargizione di
premi, di promozioni discriminate al personale acquiescente, mentre
il personale facente parte del cosiddetto "centro di potere" non ha
mai avuto avanzamenti di carriera.
È infine stata confermata l'esistenza di una società, denominata
ITER, costituita da croupiers SITAV, appartenenti a tutte le
OO.SS., non solo alla CISL, avente per scopo investimenti in vari
settori, in particolare nel settore immobiliare.
Non hanno invece trovato conferma le asserzioni secondo cui
detta Società avrebbe avuto come obiettivo la ricerca della
gestione della Casa da Gioco o dei giochi americani.
Sull'azione di opposizione alla concessione alla SAISET della
gestione dei giochi americani.
Gli impiegati tecnici SITAV hanno confermato di avere espresso
apertamente, anche attraverso comunicati diramati alle forze
politiche, il dissenso della categoria all'introduzione dei giochi
americani, con gestione affidata ad altra società, per ragioni
unicamente dettate dall'interesse ad una migliore funzionalità dei
giochi ed all'incognita della Società affidataria, la SAI-SET,
della quale non erano note le capacità tecniche.
Inoltre l'iniziativa di creare due Società di gestione era
considerata come un'azione per indebolire, dal punto di vista
sindacale, la posizione del personale tecnico. È stata esclusa ogni
eventualità di strumentalizzazione politica di tale iniziativa
assunta autonomamente dal personale tecnico addetto ai giochi
tradizionali.
Sulle "manovre" tendenti a danneggiare i vertici della SAISET e
gli amministratori regionali inquisiti dalla Magistratura.
I rappresentanti dei delegati del personale SITAV hanno
confermato come veritiere e fatte liberamente le proprie
dichiarazioni rilasciate alla Commissione in occasione delle
audizioni avvenute all'inizio del 1984. Nel ribadire quanto
affermato a quel tempo hanno escluso l'esistenza di manovre aventi
lo scopo di indurre la Commissione a valutazioni errate.
D'altra parte i lavori della Commissione si
sono svolti
con la massima serenità e con la collaborazione di tutti i
componenti, e le stesse audizioni non sono certo state pilotate,
dal momento che tutti i Consiglieri hanno sempre potuto porre
liberamente ogni tipo di domanda, e le relazioni conclusive, pur
nella comprensibile diversità delle posizioni dei singoli
rappresentanti delle forze politiche, sono state elaborate con
l'assenso di tutti i Commissari ed approvate dal Consiglio a
larghissima maggioranza.
Dal canto suo il Presidente Sig. Beneforti ha dichiarato di non
aver mai telefonato alla Sig.ra Masi, precisando successivamente
che tale dichiarazione va così intesa "di non aver mai telefonato,
nei termini riferiti" essendosi rivolto a Lei solo per ragioni
umanitarie in relazione allo stato di salute del marito, con il
quale aveva intrattenuto, per lunghi anni, rapporti connessi con la
sua attività di sindacalista.
La Sig.ra Liana Cima Masi interpellata al riguardo dalla
Commissione, con lettera del 2 maggio 1987, ha precisato quanto
segue:
"Non ho problemi di sorta a confermare per iscritto la
telefonata fattami dal Signor Beneforti nel marzo-aprile del 1984,
in prossimità della Pasqua.
Lo ricordo benissimo perché il Signor Beneforti mi chiese subito
se mio marito era già in casa in quanto aveva sentito dire che gli
avevano concesso gli arresti domiciliari. Io gli risposi che lo
avrei voluto con tutto il cuore, ma che mio marito era ancora a
Vercelli, che continuavano a tenercelo malgrado le gravissime
condizioni di salute, che non c'erano prospettive immediate di una
sua liberazione e che questo mi faceva disperare.
Il Sig. Beneforti mi espresse frasi di conforto e poi mi
incaricò di portare a mio marito i suoi saluti e di dirgli che lo
stimava sempre moltissimo.
Come è facile capire ciò mi fece piacere ed ancor più ne provai
quando seppi, da persone cui avevo chiesto chi fosse il Sig.
Beneforti, che si trattava del Presidente della Commissione
consiliare incaricata di seguire le vicende del Casinò.
Ricordo che nel primo colloquio successivo alla telefonata, la
riferii a mio marito che si dimostrò contento e commentò che il
Signor Beneforti era una brava persona".
Sulla ricerca del Signor Beneforti della promessa di un posto di
lavoro presso la SITAV.
Il Presidente Beneforti, nel negare tale circostanza, ha
dichiarato che non sussisteva alcun interesse da parte sua a
richiedere al Prof. Masi l'assicurazione per un posto di lavoro
presso la SITAV ai fini della maturazione della pensione.
A sostegno di questa sua affermazione ha depositato agli atti
della Commissione la documentatine relativa al proprio rapporto di
lavoro con la CISL, svoltasi, senza soluzione di continuità, sino
al 31 ottobre 1983, data di collocamento a riposo.
Il Prof. Bruno Masi interpellato al riguardo dalla Commissione,
con lettera del 20 maggio 1987, ha precisato quanto segue:
"Prima di candidarsi alle elezioni politiche del 1983, il
Sig. Beneforti venne da me per uno scambio di idee al riguardo. Era
preoccupato di lasciare la CISL perché,
in
caso di
insuccesso elettorale, si sarebbe trovato senza lavoro e con
non
ancora maturati i requisiti per la pensione.
Io gli consigliai di accettare la candidatura e gli assicurai
che, se non
fosse stato eletto, lo avrei assunto, se lo
avesse voluto, alle Edizioni
o
al Centro Culturale e
Congressi, almeno fino al conseguimento dei requisiti
pensionistici".
Questo è quanto è stato accertato dalla Commissione Affari
Generali, allargata ai Capi Gruppo.
PRESIDENTE
: Ha chiesto la parola il Consigliere Aloisi il
quale, come vi era già stato comunicato, ha presentato una
relazione di minoranza; ne ha facoltà.
ALOISI (M.S.I.):
Signor Presidente e colleghi
Consiglieri, prima di iniziare la lettura della relazione di
minoranza presentata dal Consigliere del Movimento Sociale,
Domenico Aloisi, ritengo opportuno spiegare i motivi che mi hanno
indotto a dissociarmi dalla Commissione ed a presentare una
relazione di minoranza.
Intendo innanzitutto precisare che, quanto abbiamo sentito dal
Presidente della Commissione, Valerio Beneforti, e dal Vice
Presidente, De Grandis, non può a mio avviso essere definito una
relazione, anche se è diviso in tre parti: nella prima si parla di
accertamenti, nella seconda di precisazioni dell'ex Commissario
Manganone e nell'ultima parte si parla di notizie riferite da
organi di informazione.
A mio avviso, non è questo che il Consiglio si sarebbe aspettato
di udire oggi, in quest'aula, sulla base del deliberato consiliare
n. 2400/VIII in data 17 novembre 1986, che recitava
testualmente:
"
...di dare mandato alla Commissione Affari Generali
allargata ai Capigruppo di riprendere i propri lavori di
accertamenti e verifiche sulla Casa da Gioco e di rassegnare al
Consiglio una relazione conclusiva".
Ciò presuppone, ovviamente, che la Commissione avrebbe dovuto
analizzare e chiarire tutti gli aspetti che erano stati messi in
discussione e contestati, soprattutto dal sottoscritto, per
verificarli ed accertarli sulla base dei nuovi elementi emersi. Ciò
non è stato assolutamente fatto con queste "dichiarazioni" che,
peraltro, mi riesce piuttosto difficile definire "relazione".
Perché, allora, ho presentato una relazione? Nei limiti del
possibile, anche perché mi erano rimasti solo tre giorni per
stenderla, ho voluto fare chiarezza e, soprattutto, ho voluto porre
rimedio ad una grande ingiustizia perpetrata da questa
Commissione.
Mi spiace dover dire queste cose, anche perché i colleghi
Consiglieri che insieme a me hanno partecipato ai dibattiti ben
sanno che ormai questi ultimi stanno prolungandosi anche oltre un
certo limite di sopportazione. Ritengo, però, assolutamente
necessario rivedere una certa impostazione e, soprattutto,
modificare certe falsità e certe notizie non veritiere contenute
nella prima relazione.
SANDRI
(fuori microfono): Se citi dei fatti, bene;
altrimenti non si capisce niente!
PRESIDENTE
: Consigliere Sandri, per cortesia!
SANDRI
(fuori microfono): Non si possono dire delle
falsità!
PRESIDENTE
: Consigliere Sandri, lasci parlare il
Consigliere Aloisi; lei potrà replicare e gli potrà dire tutto
quello che vorrà.
ALOISI (M.S.I.):
Consigliere Sandri, se hai la pazienza
di ascoltarmi, io ti dimostrerò con i fatti tutte le affermazioni
che sto per fare e arriveremo certamente al dunque, non ti
preoccupare! Devi solo avere pazienza ed ascoltare!
Nella prima relazione sono state dette cose inesatte e non vere.
Più avanti ne spiegherò le ragioni e indicherò le inesattezze,
mentre ora, proprio per dimostrare che non sono il solo a riferirmi
a quella specifica relazione e ad accusare di falso alcuni passaggi
di quella relazione, mi limito a citare le dichiarazioni del
Consigliere Tamone, fatte alla Commissione d'Inchiesta in data 6
febbraio 1987. In esse, il Consigliere Tamone, con atteggiamento
più critico verso i lavori della Commissione, riconosce che l'Union
Valdôtaine (allora aveva parlato di "maggioranza", ma poi ha
rettificato)
"ha commesso un errore tattico nel non aver
voluto
sen
tire
a tempo
debito l'ex Commissario
Manganone".
Vi è anche un'altra dichiarazione, fatta questa volta dal
Consigliere Stevenin, che ritiene necessario
"riesaminare la
relazione per modificare alcune questioni ed analizzare poi altri
aspetti nuovi di questa problematica".
Ma non è tutto, perché una dichiarazione del Presidente della
Commissione d'Inchiesta, fatta nel corso della seduta del 12
febbraio 1987, dice testualmente:
"Ma certo è
che in questa relazione
(e
si
riferisce alla prima relazione) di 76 pagine c'è tutto e ce la
dobbiamo rileggere. La dobbiamo rivedere punto per punto, per
verificare se abbiamo trascritto proprio tutto in quella ufficiale
presentata al Consiglio.
Dobbiamo rileggerci anche tutti i verbali e tutte le lettere
che ha mandato Manganone alla Giunta regionale e che la Giunta
regionale ci ha fatto pervenire. Andremo anche a vedere i pro ed i
contro, se ci sono, però io sono convinto che dobbiamo cercare di
fare la massima chiarezza su tutto e non voglio più sentire il
Consigliere Aloisi dire che è falso, tendenzioso e pilotato".
C'era quindi una volontà manifesta, da parte del Presidente della
Commissione, di rivedere e di fare il chiarimento necessario per
portare le cose nella giusta dimensione e nella giusta realtà.
Il fatto stesso che la Commissione abbia deciso di riaprire i
lavori dimostra che effettivamente c'era la volontà e la certezza,
da parte della Commissione, di rivedere certe cose, altrimenti non
avremmo lavorato altri mesi solo per modificare qualche cosa.
Io contesto la prima relazione perché essa è stata utilizzata in
modo distorto dall'avv. Biagini, che io ho citato più volte in
quest'aula, per continuare a colpire una persona ritenuta una delle
peggiori figure dell'intera vicenda e maggiormente coinvolta in
tutto l'affare Casinò: il Commissario Manganone. Su quelle basi non
vere, e quindi false, egli ha impostato tutto il ricorso al
Consiglio di Stato, tanto che quest'ultimo, alla fine, diede in
parte ragione anche all'Amministrazione regionale.
Cito testualmente le parole dell'avv. Biagini sulla Casa da
Gioco:
"La Commissione, peraltro, ha richiamato l'attenzione sulla
relazione della Commissione consiliare Affari Generali, allargata
ai Capigruppo, sottoposta al Consiglio regionale nell'adunanza del
14 e 15 maggio 1984, e sull'atto di citazione della Procura
Generale della Corte dei Conti, 6 dicembre 1984, e ciò per
evidenziare quanto grave fosse la posizione del Manganone.
È utile rilevare a questo punto che, al foglio 71 di detta
relazione, la Commissione consiliare ha accertato che, oltre agli
emolumenti previsti dalle leggi regionali, i controllori
percepivano altre integrazioni di denaro non previste dalle leggi
stesse, il che rende evidente quanto efficacemente sia stato
effettuato il controllo demandato al Commissario Manganone.
Così pure, al foglio 73, la Commissione consiliare ha rilevato
che il Commissario, e l'allora Presidente della Giunta, autorizzava
prelievi dagli introiti di gioco, per corrispondere somme non
dovute ai controllori".
A questo punto apro una parentesi per far notare quanto fosse in
malafede questo avvocato, perché, pur essendo allora Commissario il
Fosson e non certamente il Manganone, ha voluto ugualmente
addebitare al secondo anche questo fatto.
Al foglio 74 si dice che esisteva l'abitudine (ed il Commissario
controllava) di prelevare importi prima di procedere alla conta
degli introiti, e di procedere alla loro suddivisione in base al
riparto previsto dalla convenzione Regione-SITAV.
La Commissione consiliare concludeva:
"Il controllo, pertanto, non è avvenuto nei modi e nei termini
previsti dalle vigenti disposizioni di legge regionali. La
relazione della suddetta Commissione consiliare proseguiva poi con
analitiche descrizioni di operazioni illegittime".
Ma non è tutto, perché cita ancora: "Di fronte ai risultati
dell'inchiesta amministrativa, evidenziati nel verbale del 12
luglio 1985, e, soprattutto, di fronte agli elementi acquisiti
dalla Commissione consiliare e messi in particolare risalto dalla
Commissione d'Inchiesta, l'Amministrazione non poteva che
sospendere ulteriormente il Manganone. Nella sostanza la
Commissione d'Inchiesta ha rilevato che i suddetti elementi erano
stati accertati da altre Commissioni (e qui fa riferimento alla
Commissione amministrativa Porzio), sia pure istituite ad altri
fini, e li ha presi in esame valutandoli come, purtroppo, doveva, e
cioè a danno del Manganone.
Altro è, quindi, l'assenza di una istruttoria, altro è la
valutazione autonoma e responsabile che la Commissione d'Inchiesta
ha fatto di elementi già acquisiti da altra Commissione e che è
inutile ricercare nuovamente con propria e antieconomica
istruttoria.
In conclusione, una volta che la Commissione d'Inchiesta ha
riconosciuto la giusta rilevanza, negativa per il Manganone, degli
elementi sindacati, ha ritenuto di non dover proseguire in
ulteriori indagini, essendo sufficienti i suddetti elementi.
Né il Manganone ha osato affermare che gli elementi in questione
fossero non veri, né ha indicato quali indagini, a suo avviso,
avrebbero potuto giovargli, e quali fatti a discarico si sarebbero
dovuti accertare".
Ho voluto citare questo ricorso al Consiglio di Stato perché si
basa esclusivamente sulla prima relazione nella quale i colleghi
Commissari hanno potuto ascoltare con le proprie orecchie e leggere
con i propri occhi nuovi elementi acquisiti dalla Commissione, che
mettono in discussione tutte queste menzogne e falsità che erano
state scritte allora e che quindi dimostrano che era compito della
Commissione verificare e rivedere tutti quei passaggi che non
rispondono a verità.
Vediamo brevemente quali sono quei passaggi che non rispondono a
verità. Non mi soffermo sui dettagli, ma solo sui problemi più
concreti.
Alla pagina 68 della vecchia relazione c'è scritto:
"Nel rispetto delle disposizioni di forfetizzazione dei
proventi, non sono mai stati posti in essere controlli sui giochi
americani del punto e banco, tout va e simili".
Ebbene, questa
dichiarazione è stata utilizzata dall'avv. Biagini per colpire il
Commissario Eraldo Manganone, quando tutti sappiamo che questa
dichiarazione è falsa, sebbene sia stata scritta dalla Commissione.
Mi spiace che in questo momento non ci sia il Consigliere di Nuova
Sinistra.
Ho qui con me dei documenti, così come li hanno tutti i membri
della Commissione che, senza ombra di dubbio, smentiscono queste
dichiarazioni.
C'è una relazione del Commissario Manganone, fatta in data
10/3/1983, quindi in epoca non sospetta, ed un'altra in data
10/12/1982, inviata all'ex Presidente della Giunta, avv. Mario
Andrione, della quale leggo testualmente solo il primo
passaggio:
"Relazione riservata. Al fine di poter ancor meglio individuare
e focalizzare i risultati positivi e negativi del gioco delle
carte, chemin, trente et quarante e punto e banco, nella terza
decade di febbraio e nella prima di marzo ho voluto, con la
collaborazione dei vice Commissari e dei controllori regionali,
predisporre meticolosi e molti accorgimenti, osservazioni e
controlli, sia a campione, parziali, sia su tutto l'arco
dell'attività giornaliera e settimanale.
È stato un lavoro paziente di osservazione continua e debbo
affermare, a onor del vero, che le Società hanno accettato di buon
grado alcune cortesi, ma necessarie, imposizioni, come quelle di
protrazione dello chemin o di riduzione del punto e banco, di
orari, sospensioni,....".
Ciò dimostra che il controllo avveniva e non, come falsamente è
stato scritto sulla relazione, che non sono mai stati posti in
essere controlli sui giochi americani, sul punto e banco e sul tout
va.
C'è ancora una seconda relazione, a firma di Eraldo Manganone e
datata 10/12/1982, che dice:
"Si può affermare che la clientela del punto e banco si sofferma
a giocare perché esiste una forte differenza di puntata minima
rispetto allo chemin de fer ed al trente e quarante, e che tale
clientela, dopo momentanee e consistenti vincite, rivolge
l'attenzione ed attività verso altri giochi.
Tale situazione, attentamente controllata a partire dal marzo
1982 (Collega di Nuova Sinistra!) evidenzia e si concretizza nel
conteggio giornaliero dei biglietti tradizionali, ove i gettoni
provenienti dalla SAISET si aggirano sui 70 od 80 milioni...."
Questa relazione, oltretutto, fa anche delle cifre e, senza
ombra di dubbio, dimostra che era falso quanto era scritto nella
prima relazione della Commissione d'Inchiesta. Questi documenti
erano alla portata ed alla conoscenza di tutti i Consiglieri della
Commissione d'Indagine.
Cerco di ridurre le mie argomentazioni, perché altrimenti non
finiamo più, ma, sempre nella prima relazione, c'è anche un'altra
falsità:
"Dall'apertura della Casa da Gioco, tramite un'apposita
tabellina in possesso degli interessati, e di cui la Commissione
non è riuscita ad avere copia, acquisita però dalla
Magistratura...".
Questa tabellina era stata illustrata dal sottoscritto, che
l'aveva portata in Aula addirittura nel lontano 1984 e quindi era a
disposizione della Commissione. Poiché la tabellina esiste, tant'è
che io l'ho allegata alla mia relazione, poteva almeno essere
allegata agli atti.
Nella mia relazione citerò altri particolari inesattezze, ma per
ora concludo con un ultimo fatto che io ritengo della massima
importanza. Nella prima relazione era stato scritto:
"In conclusione, la Commissione d'Indagine ha preso atto che,
oltre alle 165.000 lire mensili, corrisposte in cifra fissa a tutti
i controllori, tramite busta-paga, gli stessi percepivano
illegittimamente altri importi senza alcun provvedimento di Giunta
o di Consiglio, che venivano prelevati dagli importi lordi dei
giochi.
Ciò dimostra chiaramente che all'interno della Casa da Gioco
esisteva l'abitudine di prelevare importi prima di procedere alla
conta degli introiti ed alla loro suddivisione, in base al riparto
previsto dalla Convenzione Regione-SITA V.
Il controllo, pertanto, non è avvenuto nei modi e nei termini
previsti dalle vigenti disposizioni di leggi regionali".
Questa è una grande falsità ed una grande menzogna, perché si è
voluto dare un giudizio che spettava esclusiva mette alla
Magistratura, tant'è che oggi, a distanza di tre o di quattro anni,
neppure nel testo del rinvio a giudizio operato dalla Magistratura
vi sono affermazioni simili, anzi, posso dire di più e cioè che il
Commissario Manganone esce da questa situazione a testa alta, solo
con un'accusa di malversazione.
Tutte le accuse infamanti inserite nella prima relazione
dovevano quindi essere assolutamente modificate, specie a fronte
dei documenti che sono stati acquisiti agli atti della Commissione,
ma ciò non è stato fatto. Per questo io mi sono impegnato a
presentare una relazione di minoranza, per cercare di porre rimedio
a quella vergognosa situazione.
Se è vero che ognuno di noi è stanco di continuare a riunirsi ed
a discutere di questi problemi, è altrettanto vero che da ben
quattro anni un personaggio è colpito ed inquisito su questa
vicenda, ed è stato umiliato da questo Consiglio che oggi avrebbe
potuto fare almeno la sua parte per cercare di portare un po'di
giustizia in tutta questa vicenda.
Leggerò ora la mia relazione che ha tratto lo spunto da tutti i
documenti acquisiti dalla Commissione e che avrebbe dovuto essere
fatta dalla stessa Commissione. Ad ogni passo e ad ogni
affermazione presente nella relazione io ho allegato i documenti
che ne comprovano la veridicità. La Commissione, quindi, avrebbe
dovuto presentare oggi in Consiglio questa relazione! Ma non l'ha
fatto, anzi, vergognosamente ha allegato ad una pseudo-relazione le
dichiarazioni di Eraldo Manganone, quando costui, proprio in questi
ultimi anni, ci ha portato un pacco di documenti che dimostrano
esattamente il contrario di quello che era stato scritto nella
prima relazione.
Torno a ripetere che la pseudo-relazione presentata dal
Presidente Beneforti si riferisce a tre aspetti particolari. Il
primo è quello del tiro a volo, che io condivido, anche perché esso
è ancora oggetto d'indagine da parte della Magistratura e ci si è
limitati ad un elenco degli avvenimenti, delle delibere e di tutta
la documentazione disponibile.
Il secondo, quello riguardante l'ex Commissario Manganone,
raccoglie in allegato solo le dichiarazioni che io non condivido e
per cui presento questa relazione.
Non condivido, invece, nel modo più assoluto il modo in cui è
stato affrontato il terzo problema, quello del coinvolgimento del
Presidente della Commissione nella vicenda, anche e soprattutto nei
confronti delle accuse che io avevo mosso; più avanti illustrerò i
motivi del mio dissenso e ribadirò anche oggi tutte le accuse, per
dimostrare che quel personaggio è un "bugiardo" e avrebbe dovuto
essere allontanato dalla Presidenza della Commissione d'Inchiesta
non solo da oggi, anche se ciò non avverrà perché avete già deciso,
ma già da alcuni mesi.
Per motivi pseudo-elettorali non l'avete voluto fare e, dopo la
famigerata ammucchiata, avete preferito salvare un personaggio che,
forse, durante le elezioni politiche avrebbe potuto
danneggiare...
(...INTERRUZIONE...)
ALOISI (M.S.I.)
: Lo dico con cognizione di causa, perché
la lettera del prof. Masi, che dava soddisfazione alle accuse che
io avevo mosso, è pervenuta alla Presidenza del Consiglio
esattamente il 20 maggio ed il 19 giugno è stata aperta in sede di
Commissione, esattamente dopo un mese! Si è aspettato un mese,
quindi, ad aprire una lettera che dichiarava che il Presidente
Valerio Beneforti era andato dal prof. Masi a chiedere il posto di
lavoro e che dava soddisfazione alle accuse che io avevo mosso! Si
è aspettato esattamente un mese, mentre alla Commissione, prima
ancora di continuare i lavori, sarebbe spettato di accertare, in
via preliminare, la posizione del suo Presidente. Ciò non è stato
fatto perché, probabilmente, tutti volevano stringere i tempi per
chiudere più in fretta possibile questa vicenda.
È giusto, però, che le cose vengano conosciute nella loro realtà
e nella loro vera dimensione. Vi chiedo scusa se mi accingo ora a
leggere la mia relazione, ma devo far rimanere agli atti questa
vicenda che, certamente, non terminerà oggi, ma proseguirà ancora.
Infatti, in soli tre giorni non mi sono potuto interessare e
dilungare sulla seconda e sulla terza relazione, in riferimento
alle quali, ed in particolare alla seconda, presenterò un'altra mia
relazione alla ripresa autunnale dei lavori, con l'intento di fare
giustizia sino in fondo.
PREMESSE:
In data 17 novembre 1986, ad unanimità di voti, il Consiglio
regionale aveva deliberato di dare mandato alla Commissione Affari
Generali allargata ai Capigruppo di riprendere i lavori di
accertamento e verifiche sulla Casa da gioco di Saint-Vincent, e
rassegnare al Consiglio una relazione conclusiva entro il 31 marzo
1987, prorogata in seguito dalla Commissione fino all'8.7.1987 e
cioè ad oggi.
Il sottoscritto non si ritiene soddisfatto della conclusione dei
lavori della Commissione non avendo essa rispettato il mandato del
Consiglio, per la revisione di una parte della 1a relazione che,
alla luce di nuovi elementi e nuova documentazione, risulta essere
non veritiera e poco credibile.
Era necessario, a mio avviso, rivedere fino in fondo la prima
relazione e confrontare la nostra capacità di accertamento; avremmo
così dimostrato sicuramente il nostro grado di efficienza, ma
soprattutto il nostro grado di autonomia per la ricerca della
verità.
Dobbiamo purtroppo ammettere che questa verità non è stata da
tutti ricercata con la dovuta diligenza, con la dovuta volontà, con
il dovuto rispetto dei diritti che ogni cittadino ha di fronte al
proprio consimile e di fronte alla legge.
Ho cercato, nel limite del possibile e con il pochissimo tempo a
disposizione, di redigere questa relazione, modificando ed
eliminando quelle parti (da pag. 67 a pag. 83) che sono sempre
state da me contestate perché non rispondenti al vero.
Allego alla presente relazione i documenti ufficiali che
dimostrano inconfutabilmente la veridicità delle mie
affermazioni.
RELAZIONE SUI LAVORI DELLA COMMISSIONE CONSILIARE AFFARI
GENERALI, ALLARGATA AI CAPIGRUPPO, INCARICATA DI EFFETTUARE
ACCERTAMENTI E VERIFICHE SULLA GESTIONE DELLA CASA DA GIOCO DI
SAINT-VINCENT.
Il sottoscritto, nell'adempimento del mandato conferito dal
Consiglio con delibera n. 2400/VIII in data 17 novembre 1986, ha
riesaminato gli aspetti connessi alla congruità del sistema
regionale del controllo sull'attività della Casa da gioco.
Da quanto emerso dalle riunioni, e da documentazione acquisita,
si è potuto accertare quanto segue:
- che l'organico del personale regionale presso la Casa da gioco
è il seguente:
1 Commissario (fuori ruolo)
1 Vicecommissario Ispettore addetto alle manifestazioni
(qualifica vicedirigenziale)
2 Vicecommissari (qualifica vicedirigenziale)
23 Controllori (7° livello funzionale);
- che il personale addetto ai controlli sui giochi prestava
servizio in quattro turni di lavoro, con un orario oscillante tra
le 24 e le 35 ore settimanali;
- che non risultano deliberazioni o provvedimenti regionali
disciplinanti gli orari di lavoro ed i turni, essendo tale
organizzazione disciplinata direttamente dal Commissario, con
l'aiuto dei vicecommissari;
- che il personale addetto ai controlli non era assegnato a
compiti fissi, vigendo il principio della rotazione dei
servizi;
- che l'organico dei controllori "Valle" era, secondo numerose
dichiarazioni, numericamente insufficiente per un reale controllo
sull'andamento dei giochi e che la richiesta di aumento di
organico, fatta anche in sede di rappresentanza sindacale, sarebbe
stata esaudita e realizzata nei primi mesi del 1985. E ciò avveniva
giustamente a definitiva organizzazione della gestione dei giochi
americani;
- che le prestazioni del personale regionale avvenivano in
condizioni di disagio, sia per l'impossibilità materiale di
controllare contemporaneamente tutti i tavoli cui ogni controllore
è preposto, sia per gli orari di lavoro prevalentemente in ore
notturne e sovente in giorni festivi, sia, infine per l'ambiente in
cui tale lavoro si svolge;
- che un ulteriore elemento di disagio è sempre stato costituito
dalla sproporzione retributiva fra controllori (personale
regionale) e controllati (personale tecnico SITAV);
- che il personale dell'ultimo turno di ogni giorno doveva
protrarre il proprio orario di lavoro per assistere all'operazione
di conteggio dei biglietti;
- che, per quanto concerne il controllo sulle manifestazioni,
non esistono disposizioni circa i compiti del funzionario addetto,
perché queste venivano date dall'Assessore al Turismo e dal
Presidente della Giunta.
TRATTAMENTO ECONOMICO E GIURIDICO DEL PERSONALE REGIONALE DI
CONTROLLO PRESSO LA CASA DA GIOCO DI SAINT-VINCENT.
Il personale regionale di controllo presso la Casa da gioco di
Saint-Vincent è stato ed è regolato dalle seguenti delibere di
Giunta e leggi approvate dal Consiglio regionale.
Vi risparmio la lettura di una sfilza di delibere e vado
oltre.
Al suddetto personale viene corrisposto lo stesso trattamento
economico e giuridico dei dipendenti regionali di pari grado e
qualifica, oltre alle indennità e gratifiche speciali previste
dall'art. 14 del regolamento n. 335/1967 e successive
modifiche.
Fra le suddette indennità esisteva quella "giornaliera di
conteggio" (lettera g. art. 14) che, in un primo tempo, era
elargita con prelievo diretto dalla "cagnotte", successivamente
tale indennità è stata regolamentata con legge 39/1977. Tuttavia
altra indennità, istituita fin dall'apertura della Casa da gioco è
sempre stata data, per lavoro straordinario e protrazione d'orario,
per i tavoli dello chemin de fer. Si provvedeva secondo una prassi
costante che, con il tempo, si era istituzionalizzata anche fra
accordi delle parti contraenti la convenzione, a beneficiare di una
miserrima parte di quegli introiti della "cagnotte" che avevano
raggiunto una più rimarcata consistenza, proprio per questo lavoro
straordinario fuori orario, a cui tutti si sottoponevano per
effetto di questa indennità. Sugli importi dell'indennità di cui
alla lettera
"g"
art. 14 erano effettuate le relative
trattenute di legge e previdenziali. Sulla seconda indennità tale
trattenuta non era effettuata, causando con il tempo notevoli
diminuzioni in sede di liquidazione del trattamento di quiescenza e
pensionistico.
È stato appurato, inoltre, che TUTTE le delibere, approvate
dalla Giunta regionale dall'1.12.1948 al 17.1.1961 e contenenti
modifiche migliorative alle indennità di conta, non sono mai state
approvate dalla Commissione di coordinamento. Con ogni probabilità
questo fatto ha inciso sulle determinazioni dei vari Presidenti di
Giunta dell'epoca, fino a portare a ritenere validi (proprio su
questi presupposti) accordi anche verbali tra le parti. Così si
spiegano gli accordi accennati dai controllori anziani e trascritti
in qualche documento agli atti (verbale di consegna), accordi
avvenuti attorno agli anni fine sessanta e primi settanta.
Attraverso varie audizioni si è preso atto dell'esistenza di una
indennità prededotta dalla "cagnotte", che, pur non prevista da
deliberazioni regionali, si era "istituzionalizzata" tra i tanti
"usi" e "prassi" della Casa da gioco.
Allego a questa dichiarazione una tabellina del 1976 che indica
gli importi di queste prededuzioni e una dichiarazione dei giudici
istruttori che affermano che ciò avveniva "ab immemorabili" e cioè
da sempre; mi meraviglio, quindi, che nessuno avesse mai saputo
nulla in merito.
Questa tabellina, tra l'altro, era stata autorizzata verbalmente
dal Presidente della Giunta, Andrione, il quale pertanto era a
piena conoscenza di ogni fatto, dal medesimo generato attraverso un
apposito accordo con Masi.
Allego ancora la pagina 747 del rinvio a giudizio, nella quale i
magistrati riportano i vari importi delle prededuzioni.
È sintomatica l'affermazione che si è letta nella requisitoria
del P.M.: "ad immemorabili esistenti".
È stato infatti appurato, anche se nell'impossibilità di
verificare l'esattezza delle decorrenze e degli importi
corrisposti, che:
a) dall'apertura della Casa da gioco, tramite una apposita
"tabellina" in possesso degli interessati, veniva corrisposta una
indennità collegata alle presenze e all'orario di lavoro, che
subiva adeguamenti periodici e che oscillava ultimamente dalle 190
alle 220 mila lire mensili. Tale indennità veniva corrisposta anche
ad alcune categorie di dipendenti della SITAV.
L'importo totale di questa indennità tratto dalla "cagnotte"
dello chemin de fer era suddiviso certamente in proporzioni
differenti tra i controllori regionali ed altri dipendenti di varie
categorie del personale SITAV.
Gli "operatori" di questa "prededuzione" erano: l'Ispettore
SITAV, che operava secondo una determinata tabellina, ed il
cassiere, sotto il controllo della Valle e dell'Amministrazione
SITAV.
Con il tempo (dal 1984 ad oggi 8 giugno 1987) si è pervenuti
all'acquisizione di tabelle nominative e di relativi importi
prededotti per il personale regionale dalla "cagnotte" dal 1978 al
6.12.1983. Elenco e tabelle che si allegano alla presente e
definitiva relazione.
A dimostrazione di queste prededuzioni presento l'allegato n. 2
che è un'ordinanza della Corte dei Conti, nella quale sono elencate
le prededuzioni fatte dai controlli regionali.
Da accertamenti tributari tali cifre sono enormemente
differenti, perché si tratta di accertamenti induttivi, fatti
attraverso un primo esame dei mandati di cattura e da notizie
stampa rivelate si infondate. Tali accertamenti sono stati tutti
impugnati di fronte alle Commissioni censuarie, di conseguenza si
sono sospesi i pagamenti dei tributi.
In merito alle suddette somme (prededuzioni) dalla "cagnotte",
dagli interessati si è appreso che:
1) le richieste di aggiornamento del trattamento economico erano
fatte ai presidenti di Giunta regionali, da rappresentanti
sindacali del reparto (Rodà, Blanc, Perret, Navarretta, ed
altri).
Aggiungo l'allegato n. 3 che è costituito dalle pagine 759, 760
e 761 del rinvio a giudizio, dove i magistrati elencano una serie
di citazioni.
Si dice, ad esempio, che il controllore Barmaverain,
"...nel corso del suo secondo interrogatorio, riferiva di un
incontro avvenuto con il Presidente Andrione, nel 1977-78,
unitamente ai controllori Blanc e Rodà e all'attuale
vicecommissario Ferina, nel corso del quale si erano affrontati,
senza mezzi termini, la questione dei fuori-busta e la necessità di
una loro regolamentazione, anche ai fini pensionistici e
liquidativi; nonché, e questo era di immediato interesse per i
richiedenti, un adeguamento di questi fuori-busta che, nel tempo, a
causa dell'inflazione, venivano ad essere irrisori".
È una dimostrazione che il fatto era a conoscenza di tutti.
2) Le trattative. Visto che da parte delle organizzazioni
sindacali pareva esserci non molta disponibilità (secondo il
giudizio dei controllori) nell'ultimo decennio, la loro
rappresentanza ha trattato direttamente con i vertici della
Regione.
Abbiamo, a questo punto, l'allegato n. 4 che è un verbale della
seduta del Consiglio regionale del 12 febbraio 1987, nel quale il
Presidente della Commissione, Valerio Beneforti, dice
testualmente:
"Il sindacato rimase con due o tre iscritti fedelissimi, perché
perdemmo tutti gli altri in seguito alla lettera con la quale
sconfessavamo lo sciopero che i controllori volevano fare. Questo
perché noi avevamo fatto un'intesa con la Giunta regionale e
quell'intesa doveva andare avanti, e su questa posizione erano
tutti i sindacati".
L'aspetto del "...perché noi avevamo fatto un'intesa con la
Giunta regionale..." lo svilupperemo in un secondo momento.
Abbiate pazienza e vogliate scusarmi, ma si tratta di cose
importanti.
3) Le "prededuzioni", fino al 1980, venivano autorizzate o
meglio concordate tra il Commissario, la Società e la Regione; tale
fatto è direttamente confermato da atti ufficiali.
Il verbale dell'interrogatorio del 3 gennaio 1984 dell'imputato,
Ferina Carlo, costituisce l'allegato n. 5, del quale leggo solo
alcune righe, pur meritando di essere letto per intero.
Probabilmente voi già conoscete questi fatti; è mia
preoccupazione, però, che queste dichiarazioni siano registrate e
messe agli atti, perché restino a testimonianza e facciano fede di
certe verità, altrimenti potrei farne anche a meno.
Dice Ferina: "Queste tabelline, oppure i documenti di
rivendicazione, contenenti un riferimento ai nuovi criteri di
computo, venivano consegnate al Vicecommissario o al Commissario e
venivano anche portate al Presidente Andrione.
Personalmente ho fatto parte, alcune volte, di delegazioni che
andavano dal Presidente Andrione; altre volte non ci sono stato, ma
la procedura è rimasta inalterata, a quanto riferitomi dai colleghi
e da quanto ho potuto constatare dal successivo svolgersi della
vicenda.
Il Presidente prendeva atto delle richieste, non dava mai una
risposta immediata e faceva conoscere le sue decisioni in un
secondo momento, dopo aver concordato, da quanto posso ritenere,
con la SITAV l'ammontare della somma da prededurre".
Vi invito a leggere il resto perché è molto interessante e fa
riflettere su parecchie cose.
4) Gli importi venivano corrisposti ai primi giorni del mese.
Per regolarità interna amministrativa e per eventuale controllo i
dati erano prestabiliti secondo criteri ed autorizzazioni. Ne fanno
fede le ricevute sequestrate dai giudici.
L'allegato n. 6 riporta delle dichiarazioni, tratte dal verbale
del rinvio a giudizio e riferite da Cheillon il 29 dicembre 1983,
nelle quali lo stesso Cheillon dice:
"In effetti i conteggi sequestratimi nella mia
abitazione...".
Ciò conferma la presenza delle ricevute, firmate dai
controllori, come sostengono i giudici istruttori.
Se noi fossimo stati diligenti nel rileggere le dichiarazioni
fatte in sede di Commissione d'Indagine, dai vari personaggi
convocati, saremmo potuti giungere alla stessa conclusione.
Nel verbale, ad esempio, della seduta della Commissione
d'Indagine del 29 dicembre 1983, il Vicecommissario Cheillon
dice:
"I controllori rilasciavano, per questi soldi percepiti,
queste famose ricevute che sono state sequestrate".
Anche Blanc dice:
"Abbiamo firmato su di un foglio con le varie
ricevute".
Tutto ciò costituisce l'allegato n. 6.
5) Gli importi erano giustificati dal raddoppio delle sale da
gioco, dalla protrazione di orario nella chiusura dei giochi, da
anticipazione d'orario nelle aperture, in qualche periodo
l'apertura è avvenuta nelle ore antimeridiane e, soprattutto, per
l'ingresso di una nuova società di gioco.
A comprova di ciò vi sono altre dichiarazioni tratte dalla
pagina 759 e seguenti, che costituiscono l'allegato n. 7.
6) La Regione, attraverso il Presidente della Giunta, aveva
assunto l'impegno di regolarizzare tali "prededuzioni" con apposita
legge regionale, il che non è puntualmente avvenuto nei termini
promessi, tuttavia è avvenuto con la legge regionale del 25 giugno
1986, art. 8.
A distanza di tempo e dopo approfondita indagine si può dedurre
che:
a) La prassi delle "prededuzioni" è sempre esistita in base ad
accordi, taluni purtroppo verbali, tra le parti. Apparato
Regionale-Società (amministratore delegato).
Questo doveva essere accertato dalla Commissione, ma non l'ha
voluto accertare.
b) Le cifre complessive per quanto riguarda il reparto di
controllori regionali e stabilite dalla Corte dei conti con
sentenza n. 12556/86 sono di L. 235.313.829.= per l'arco di tempo
che va dal 01.01.1978 al 06.12.1983.
ALTRI PROBLEMI INERENTI LA GESTIONE DELLA CASA DA GIOCO
In merito alla gestione Casa da gioco, alla luce di nuovi
elementi è stato rilevato:
GETTONI FUORI CORSO:
I gettoni fuori corso, nella misura di n. 2, venivano erogati al
cliente all'atto del pagamento dell'ingresso alle sale da gioco,
come azione promozionale al gioco stesso.
Tali gettoni (in sostituzione di quelli governativi) entrano "in
attività" già negli anni 50 e prendono maggiore consistenza nel
1971. Ordini di servizio congiunti, società e Regione, hanno sempre
impedito la "monetizzazione" degli stessi.
Abbiamo, a questo punto, l'allegato n. 8, costituito da una
lettera di Bruno Masi, del 30 dicembre 1971, nella quale si vieta
che tali gettoni promozionali vengano accettati al bar o ai giochi
americani, impedendone, in pratica, la monetizzazione.
Dopo essere "puntati" venivano immediatamente sostituiti (quando
la velocità del gioco permetteva) all'inizio di partita con gettoni
di dotazione del tavolo. I gettoni fuori corso venivano sistemati
vicino alla dotazione e, previa registrazione finale, restituiti al
"Segretariato" per il preciso controllo riferito "all'uscita
giornaliera".
Si aggiunge l'allegato n. 9 che si riferisce sempre a citazioni
tratte dal rinvio a giudizio.
I gettoni fuori corso venivano dati contestualmente al pagamento
del biglietto d'ingresso da parte del cliente che, fino all'agosto
del 1982 era "costretto" a giocarli (o puntarli) solo ai tavoli del
gioco "francese" per motivi ben comprensibili di natura
organizzativa e tecnica e di "sperimentazione" dei nuovi
giochi.
Dal 4 agosto 1982, su concessione ed accordo tra le due società,
accordo che non si poteva assolutamente non avallare, dato il suo
orientamento promozionale (questo emerge da una relazione del
Commissario Manganone) e che al primo riscontro ha dato positivi
risultati, ed i dati che qui vengono precisati ne fanno fede: la
media mensile dei giochi americani di lire 509.000.000 è passata ad
1.228.000.000, anche per questa opera promozionale.
La SAISET, al termine della giornata, raccoglieva i gettoni
fuori corso affluiti alla cassa centrale dalle altre casse e dai
tavoli di sua proprietà (e solo da questi) e provvedeva alla
"permuta" degli stessi con altri, fino al 15 febbraio con la cassa
centrale SITAV, e poi, per motivi di ordine tecnico, permutati
all'isola A dei giochi tradizionali.
Gli interventi un po' frettolosi del Commissario Colombi, di
sospensione ai clienti dei gettoni fuori corso, delle poussettes e
degli orfanelli, hanno destato viva curiosità, fino ad arrivare al
punto di far ritenere queste "prassi" esistenti "ad immemorabili",
come gravissime irregolarità che hanno portato ingentissimi danni
alle casse regionali contrariamente a quanto in realtà è
avvenuto.
Sull'estensione dei gettoni fuori corso alla SAISET e sulla loro
"PERMUTA" ai tavoli SITAV c'è da registrare una presa di posizione
delle rappresentanze sindacali nei confronti del prof. Masi e dello
stesso Commissario Manganone che, secondo gli stessi, non avrebbero
avuto risposte precise e definitive.
La riunione con il Commissario Manganone è venuta soltanto
alcuni giorni prima del "blitz" di novembre ed è stata la prima
riunione ufficiale avuta con i rappresentanti sindacali nel
triennio 1980/83 (dichiarazioni di Manganone).
La rappresentanza sindacale SITAV, in quanto non si conosce il
pensiero di quella SAISET, ha richiesto il ripristino dei gettoni
fuori corso, da giocare solo ai tavoli dei giochi francesi. La tesi
sostenuta da questi interessati è che giustamente "l'opera di
promozione" nei confronti dei clienti, indirettamente e
direttamente, si ripercuote sull'aumento degli emolumenti a loro
spettanti. Sta di fatto che la società SITAV, per sue autonome
decisioni, non ha poi reintrodotto questo tipo di promozione.
ORFANELLI:
Sono vincite non riscosse dal cliente e, per prassi costante,
dopo che era avvenuto un accordo tra le parti (Società, Regione ed
Impiegati) nel 1971, in base a tabellina approvata dalle stesse,
veniva elargita una percentuale inferiore al 10% a beneficio della
Cassa/Impiegati. Inspiegabilmente tale consuetudine è stata sospesa
già nel pomeriggio del giorno degli arresti del personale
regionale.
Tale consuetudine è stata riveduta e corretta dal Consiglio
regionale che, nella seduta del 13.07.1984, ha così deliberato:
1) il fenomeno degli orfanelli, delle vincite cioè non ritirate
dal giocatore, viene così regolamentato...
Segue la regolamentazione approvata in Consiglio regionale e
che, perciò, vi risparmio.
È facilissimo notare che l'impostazione data di regolamentare
questi "due fenomeni" ha portato inevitabilmente un danno economico
alla Regione (che prima non esisteva), tuttavia, pur sacrifica una
modestissima parte degli introiti, si è voluto dare una
regolamentazione ufficiale a vantaggio degli impiegati tecnici
della società SITAV e non a vantaggio alla società stessa.
Questo scaturisce dalla pagina 785 del rinvio a giudizio dei
giudici istruttori, che costituisce l'allegato n. 10
POUSSETTES:
Le poussettes sono le puntate non regolari effettuate dai
giocatori dopo l'uscita del numero alla roulette.
Quando la poussette veniva scoperta dagli impiegati addetti al
tavolo, la puntata veniva ritirata e convertita in denaro alla
cassa e, con l'autorizzazione del Commissario regionale,
accantonata alla SITAV, per essere destinata dalla stessa a
beneficenza, sussidi, ecc...
Dal 4 gennaio 1984 la suddetta procedura è stata sospesa dal
Commissario regionale in attesa di disposizioni da parte della
Regione.
È stato riscontrato che le poussettes accertate dopo il
sequestro delle stesse, per il periodo che va dal 23.08.1982 al
25.09.1983, ammontano ad un totale di 18.061.000.=
L'allegato n. 11 è tratto dal testo del rinvio a giudizio,
redatto dai magistrati, nel quale essi riportano cifre e date
precise.
La cifra di cui sopra, ritirata e convertita, in alcuni casi,
alla cassa immediatamente, con l'autorizzazione del Commissario
Manganone, veniva accantonata alla direzione SITAV per essere
destinata al Cottolengo o alla ricerca sul cancro.
Di ciò fa fede l'allegato n. 12 che riporta alcune
argomentazioni, in tal senso, dei magistrati.
Con la deliberazione del Consiglio, tale opportunità di sussidio
in beneficenza veniva eliminata (13.07.1 984) e la somma della
percentuale data ai soli impiegati tecnici (croupiers) che avevano
individuato la "poussette", anche se la stessa è individuata da
altri, come generalmente avviene, il beneficio è soltanto di una
categoria di impiegati.
Dal 4 gennaio 1984 la "prassi" in uso "ab immemorabili" veniva
sospesa dal sig. Sanchioli, per motivi di non regolamentazione.
Come si è detto, la regolamentazione avveniva il 13.07.1984 a
beneficio di singoli e non della collettività.
PRESTASOLDI:
È stata rilevata l'esistenza "da sempre", all'interno della Casa
da gioco, dei "prestasoldi". Alcune di queste persone avevano
accesso alle sale (dopo aver regolarmente pagato il biglietto
d'ingresso), altre ancora nella hall, o nelle adiacenze della Casa
da gioco. È risultato che i "cambisti" erano stati autorizzati ed
avevano libero accesso alle sale giochi.
Si esclude che tale autorizzazione sia stata data dai
responsabili del reparto dei controllori.
L'autorizzazione veniva dai dirigenti SITAV o da altre
raccomandazioni, come emerge dal rinvio a giudizio. Il Presidente
della SITAV, socio e membro nel passato anche dello stesso
Consiglio di Amministrazione, ha confermato che le autorizzazioni
ai cambisti servivano, in molti casi, per
"conoscere la
consistenza economica di coloro che poi richiedevano il fido
all'ufficio preposto".
È stato, inoltre, accertato che non era
compito dei controllori verificare gli assegni dei clienti, o avere
ingerenze e controlli presso l'ufficio fidi della società.
L'allegato n. 13 è costituito dalle dichiarazioni fatte dallo
Cheillon, nel dicembre del 1983, con le quali quest'ultimo conferma
che non era compito del Commissario e del controllo verificare gli
assegni presso l'ufficio fidi.
Vorrei ricordare che, proprio su questo aspetto, nel lontano
1983 vi era stata una presa di posizione del Partito Comunista che
aveva accusato il Commissario Manganone di non controllare gli
assegni presso l'ufficio fidi, mentre tutti sappiamo che la Regione
aveva stanziato 200 milioni, come cifra a rischio, per evitare
inconvenienti di assegni a vuoto.
Il controllo di tutte le operazioni, avvenuto fino al 1978 in
quest'ufficio, da allora non è più stato eseguito.
Non si è potuto approfondire chi fosse dietro ai "cambisti",
anche perché tale compito esula dal mandato di controllo e
verifica.
Si è avuta notizia che quasi tutti i "cambisti" raggiunti da
mandati di cattura e da comunicazioni giudiziarie assai pesanti
(accuse con applicazioni dell'art. 416 bis), pur dovendo rispondere
di reati fiscali, sono già stati prosciolti in fase istruttoria
dagli altri reati.
Tralascio quanto altro si riferisce ai cambisti e arrivo alla
questione delle mance.
MANCE:
Le mance lasciate dai clienti agli impiegati tecnici della Casa
da gioco vengono suddivise, a quanto ci è stato detto, in parti
uguali tra gli stessi dipendenti e la Società.
La Regione, essendo esclusa da ogni partecipazione e con il
personale di controllo addetto alla Casa da gioco già in numero
ridottissimo, non ha mai affrontato l'accertamento sicuro
dell'introito delle mance, né tantomeno ha verificato la denuncia
fiscale delle stesse. Pur tuttavia, con questa relazione, si
vogliono dimenticare le cifre riportate a pagina 80 della prima
relazione della Commissione, che in realtà sono poi risultate non
propriamente esatte.
Alla pagina 80 della prima relazione, è stata falsamente
inserita una relazione dell'ex procuratore della SAISET, Vegezzi,
il quale aveva dichiarato che l'importo/mance alla SAISET
corrispondeva al 2%. Abbiamo invece un verbale, stilato dal
Commissario Manganone in data 22 febbraio 1983, nel quale lo stesso
Commissario, dopo aver controllato le entrate delle roulettes, del
black-jack, delle slots e del punto e banco, dichiara testualmente
che le mance in nero alla SAISET corrispondevano all'incirca ad una
percentuale tra il 19,50 ed il 23,50, mentre nella prima relazione
si parlava del 2%. È una differenza enorme e se noi, giustamente,
avessimo preso in considerazione questi documenti che ci ha fornito
il Manganone in Commissione, avremmo potuto modificare anche quella
dichiarazione, perché era una dichiarazione interessata, fatta da
uno degli azionisti della SAISET. Siamo, così, arrivati
all'allegato n. 14.
CONTEGGIO BIGLIETTI:
Si è accertato che normalmente il conteggio dei biglietti è
sempre avvenuto contestualmente con quello dei gettoni, alla
chiusura dei giochi. Al conteggio degli introiti lordi (escluse le
mance) ha sempre presenziato il controllore regionale (portato a
due quando le condizioni lo richiedevano), il controllore di
amministrazione, l'ispettore di turno per la SITAV, ed impiegati
vari.
A causa di una lunghissima vertenza sindacale, iniziata verso la
fine del 1981 e protrattasi per circa un anno, i croupiers hanno
contestato, tra le altre, anche tale incombenza e, nel mese di
giugno 1981 (durante l'attività presso l'albergo G.H. Billia) i
conteggi si sono dovuti effettuare al mattino.
Anche in questo caso, era stato erroneamente e falsamente
dichiarato nella prima relazione che i croupiers erano stati
esonerati dall'incarico, mentre nell'allegato n. 15, che è un
documento ufficiale, i croupiers dichiarano che dal 24.06.1981:
"...iniziarono lo sciopero del conteggio biglietti a tempo
indeterminato".
Sempre nell'allegato n. 15 c'è un'altra
citazione che riferisce dell'inizio dello sciopero del conteggio
biglietti.
Erroneamente era stato scritto che erano stati esonerati, mentre
essi si erano giustamente rifiutati di svolgere quel lavoro. È un
aspetto importante, perché un conto è dire che sono stati messi da
parte, un altro è dire che si sono spontaneamente rifiutati di
conteggiare i biglietti.
Tale avvenimento, formulato da parti interessate e senza tenere
in debito conto gli accorgimenti posti in atto ed a conoscenza di
pochi addetti ai lavori, ha sollevato non poche perplessità. Le
audizioni di Cheillon nel 1984 e di Manganone nel 1987, che ha
riferito ulteriori particolari e precise documentazioni, hanno dato
finalmente diversa e corretta versione.
Attualmente, nonostante le richieste della Società SITAV di
svolgere questo conteggio al mattino, l'Amministrazione regionale
non ha ancora dato il suo assenso.
BIGLIETTI DI INGRESSO:
La documentazione agli atti precisa che la suddivisione degli
importi, nel tempo mutata a favore dell'Amministrazione regionale,
è stata elaborata dai competenti uffici regionali. Alla Casa da
gioco il corpo dei controllori ne ha preso atto. Tali mutamenti di
percentuali di divisione sono avvenute nel tempo, anche con la
consulenza ed autorizzazione della SIAE.
Dal 20 marzo 1984, il Consiglio regionale ha stabilito il prezzo
del biglietto d'ingresso in lire 10.000.
BIGLIETTI OMAGGIO:
Secondo il Commissario Sanchioli, sembra che l'erogazione dei
biglietti omaggio, evidentemente come ogni prassi (purtroppo non
regolamentata), abbia destato qualche perplessità di applicazione.
La vicenda è stata oggetto di discussione penale.
Io ho terminato la lettura della relazione e, visto che ho molte
altre cose da dire sull'ultima parte della pseudorelazione della
Commissione, vorrei sapere dalla Presidenza se debbo continuare il
mio intervento, per contestare quei passaggi, se debbo attendere
che intervengano altri Colleghi, oppure se posso proseguire.
Si dà atto che dalle ore 17,54 alle ore 18,09 la Presidenza è
assunta dal Vice Presidente DE GRANDIS e dalle ore 18,09 dal Vice
Presidente DOLCHI.
PRESIDENTE
: Colleghi Consiglieri, il Regolamento dà
diritto ad un intervento di un'ora, e mancano ancora tre minuti
allo scadere dell'ora, e ad un secondo intervento di trenta minuti.
Il Regolamento, quindi, parla di un secondo intervento.
ALOISI (M.S.I.):
Poiché agli atti è presente anche una
mozione di sfiducia, vorrei sapere se essa è allegata a questo
oggetto oppure no.
PRESIDENTE
: Mi è stato detto che quell'argomento non è
stato abbinato a quello attualmente in discussione.
ALOISI (M.S.I.):
Visto che mancano solo tre minuti e sono
anche stanco, mi riservo di illustrare e riconfermare tutte le
accuse che ho sempre mosso in quest'aula nei confronti del
Presidente della Commissione d'Inchiesta, Valerio Beneforti, di
aver deliberatamente pilotato, depistato e falsato le indagini e,
soprattutto, di essere un grande bugiardo. Farò questo nel corso
del mio secondo intervento di trenta minuti, durante il quale
porterò a conoscenza del Consiglio i documenti e gli atti a prova
delle dichiarazioni che farò. Grazie.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Il Collega Aloisi mi deve
consentire di dirgli che ha scelto una strada tortuosa che,
sempreché ciò fosse nelle sue intenzioni, non può certamente
portare dei vantaggi ad alcuno. Le stesse cose che egli ha detto
nella sua relazione, infatti, sono indicate sinteticamente anche
nel resoconto che la Commissione ha presentato alla valutazione del
Consiglio regionale e che integra le precedenti relazioni della
Commissione.
Io non ho votato nessuna delle tre relazioni e dobbiamo prendere
atto che la Commissione ha fallito il perseguimento dell'obiettivo
che le era stato affidato dal Consiglio regionale. Lo ha fallito
nella prima, nella seconda e nella terza relazione, ed in
quest'ultimo resoconto ha dovuto prendere atto di non essere in
grado di fare gli accertamenti che erano nelle intenzioni del
Consiglio regionale.
Eppure io mi considero tra coloro che ritengono che le
precedenti relazioni abbiano portato degli svantaggi ad alcuni
personaggi implicati nell'affare Casinò, perché si sono date per
accertate e scontate delle cose che invece erano delle semplici
affermazioni.
Col senno di poi qualcuno potrà dire che ora è facile dare delle
indicazioni, ma io non avevo votato quelle relazioni perché non
disponevo degli elementi sufficienti che consentissero di farmi
sottoscrivere quelli che la Commissione definiva "elementi
accertati".
Quelle relazioni, quindi, sono senz'altro servite a danneggiare
qualcuno, così come qualcun altro se ne è servito, compresi forse i
magistrati di Torino che non hanno avuto la possibilità di
affrontare appieno l'affare Casinò. Ce lo dimostra il rinvio a
giudizio, che mi sembra un grosso poema, scritto in maniera
perfetta e da leggere con molta attenzione, che però evidenzia una
grande difficoltà nell'affrontare l'affare Casinò.
Anche noi della Commissione ci siamo trovati nella condizione di
non poter accertare, e chi ha votato quelle relazioni ha dato per
sicure e per scontate certe affermazioni. Condivido, pertanto, con
il Consigliere Aloisi la necessità di modificare alcune
affermazioni ed alcune tesi sostenute in quelle relazioni, ma non
abbiamo avuto la forza e la capacità di farlo e ci siamo presentati
in Consiglio con questo resoconto, riportando le testimonianze e le
dichiarazioni di alcuni esponenti, tra le quali anche quelle
dell'ex Commissario Manganone.
Posso dire tranquillamente che quest'ultimo, in sede di
Commissione, è riuscito a dimostrare in gran parte la sua
estraneità all'affare Casinò, presentando tutta una documentazione
che noi non siamo stai in grado di recepire perché, torno a
ripetere, il nostro lavoro di Commissari è stato un totale
fallimento, anche perché tutti, ed in modo particolare
l'opposizione, erano preoccupati e sospettavano che i lavori della
Commissione fossero stati pilotati.
Io non amo, anzi odio, fare il "killer" nei confronti dei miei
Colleghi, come ho dimostrato ultimamente, subendo feroci critiche
sia dentro che fuori del mio Partito, con la mia astensione dal
voto nell'ultimo Consiglio regionale. Ritengo, però, che sia
necessario parlare di queste cose e dire che noi eravamo
preoccupati perché la Presidenza della Commissione era stata
affidata al Consigliere Beneforti, sul quale gravavano, non dico
delle accuse, ma almeno dei sospetti che poi sono stati anche
confortati da alcune affermazioni sentite nell'audizione del signor
Chamonal.
Diciamo subito, allora, servendoci del termine più esplicito,
che il Consigliere Beneforti "è un grosso bugiardo", e adesso
possiamo dire che era anche "poco affidabile", perché
effettivamente quella Commissione, o meglio ancora il Collega
Beneforti avrebbe dovuto avere il buonsenso di mettersi da parte
per non costringere i Consiglieri dell'opposizione a presentare
continuamente degli ordini del giorno per chiedere il suo
allontanamento.
Io sono convinto che chiunque, specie in un momento difficile
della propria vita, possa telefonare a varie persone, come ha fatto
del resto lo stesso Collega Beneforti, e la signora Masi dice tra
le righe di essersi rallegrata per il fatto che quella telefonata
le fosse arrivata proprio dal Consigliere Beneforti che era
Presidente della Commissione d'Inchiesta. Io aggiungo che forse si
sarà anche illusa della posizione del Consigliere Bene-forti.
Il Consigliere Beneforti ha sempre negato di aver incontrato il
Masi per ottenere delle garanzie. Il signor Masi ha risposto
dicendo di essere stato lui stesso ad offrire delle garanzie.
L'incontro, tuttavia, c'era stato ed il Collega Beneforti non ha
mai avuto la sensibilità di dichiarare in Commissione che quelle
cose erano vere.
In questo resoconto abbiamo sentito alcuni esponenti che mi
sembra fossero gli stessi già sentiti in altre occasioni, ed
abbiamo riportato le loro affermazioni, ma non siamo riusciti a
dimostrare se le affermazioni di Franco Chamonal erano vere o meno,
anzi, abbiamo evitato di farlo per incapacità. È necessario
prendere atto di questa situazione e pertanto non possiamo credere
che l'unico bugiardo sia Franco Chamonal e che gli altri, che pure
sono venuti a testimoniare, siano delle persone alle quali si deve
dare la massima credibilità. Noi non siamo riusciti a confrontare
le due affermazioni neppure dove contrastano tra loro e cioè dove
sostengono l'esistenza di un gruppo di potere che voleva gestire i
giochi americani.
Ecco perché mi sono permesso di dire al Consigliere Aloisi di
aver scelto la strada più tortuosa, perché pubblicamente
riconosciamo, come qualcuno ha detto in Commissione, che non
possiamo trarre conclusioni. Anch'io condivido l'opinione che non
siamo in grado di trarre conclusioni, che del resto non abbiamo
tratto, dai lavori di questa Commissione. Il mandato del Consiglio
regionale, quindi, è stato del tutto inutile ed abbiamo solo perso
del tempo, anche se abbiamo fatto infinite riunioni e ci siamo
impegnati allo stremo.
Il resoconto è diviso in tre parti. La prima riguarda il tiro a
volo per il quale si è proceduto con la solita presa d'atto, buona
per tutti gli usi: per l'ampliamento del Casinò di St. Vincent, per
il tiro a volo, per elargire denaro alla SITAV.... Quella presa
d'atto è servita a fare tutto quello che poteva essere fatto al di
fuori delle leggi. La magistratura ha fatto bene ad intervenire in
merito ed ha rinviato gli atti ai giudici di Aosta.
La maggioranza che segue questi metodi è la stessa di allora,
anche se per esigenze particolari sono cambiati alcuni uomini, ed è
rimasta incollata alle poltrone nello stesso modo, con solo qualche
piccolo allargamento ad alcune Forze minori che hanno creduto
opportuno seguire il metodo della presa d'atto, servita alla Giunta
per fare quello che voleva e per lasciar fare alla SITAV quello che
essa voleva.
Ho sottolineato solo alcuni particolari, tant'è vero che, cosa
che nessun Presidente della Giunta o nessun altro ci ha mai detto
ma l'abbiamo scoperto in Commissione,
oggi
la Regione è
addirittura debitrice, nei confronti della SITAV, di oltre 1
miliardo e 200 milioni per il tiro a volo! Noi Consiglieri
regionali, noi componenti della Commissione, non eravamo a
conoscenza di questo ulteriore debito nei confronti della SITAV per
1 miliardo e 200 milioni; la notizia è scaturita da un incontro tra
il dott. Conca ed il geometra che allora dirigeva i lavori. È un
altro fatto negativo.
Un ennesimo fatto negativo, che ho sempre rimproverato al
Presidente della Commissione, era costituito dal fatto che non
avevamo a disposizione tutta la documentazione in possesso della
Presidenza della Giunta. L'abbiamo richiesta per iscritto, come
abbiamo anche fatto verbalizzare, ma questo non è mai avvenuto e
non abbiamo mai avuto a disposizione la documentazione che pure ci
era necessaria, nonostante tutta una serie di richieste.
Nel resoconto si parla di "notizie riferite da organi di
informazione". Noi abbiamo dato per scontato, o almeno non abbiamo
voluto accertare la verità, e ci siamo limitati a dire che i
signori che noi avevamo sentito in Commissione avevano
dichiarato.... e non sto a ripetere quanto essi hanno
dichiarato.
Non voglio dilungarmi oltre, anche perché ho sottoscritto
l'ordine del giorno relativo all'affare Casinò proprio per mettere
fine ai lavori di questa Commissione. Ritengo però necessario
affermare e riaffermare con coscienza, che abbiamo recato del
danno, forse involontariamente, ed abbiamo danneggiato anche
personaggi che sono ancora latitanti ed altre persone che, forse,
erano coinvolte in maniera non determinante in quest'affare. La
Commissione ha fallito il suo compito e dobbiamo prendere atto con
amarezza di questo fallimento.
Chiedo scusa al Collega Beneforti, ma egli mi deve permettere di
dirgli che di questo fallimento egli si deve assumere almeno la
responsabilità morale, perché, se la Commissione fosse stata
condotta da un altro personaggio, non dico coinvolto, ma meno
indiziato e meno accusato, anche se poi si dovesse accertare la
falsità di tali accuse, forse i lavori o la volontà di alcuni
membri della Commissione, i quali specie all'inizio, tentavano di
affossare e di insabbiare tutto, come io ebbi a denunciare
pubblicamente in Consiglio, si sarebbero svolti in modo diverso e
forse oggi saremmo potuti arrivare ad altre conclusioni.
Con l'amarezza di non aver perseguito nessun obiettivo, se non
quello di rispondere in modo molto lieve alla volontà del Consiglio
regionale di nominare una Commissione, io termino questo mio
intervento.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Signor Presidente, in altre occasioni
io avevo espresso il mio disagio personale nel trattare l'argomento
Casinò. Oggi ho potuto constatare che lo stesso stato d'animo ha
pervaso anche altri Consiglieri, compresi quelli che, intorno a
questo argomento, hanno recitato un ruolo di primaria
importanza.
Se mi è consentito usare questa espressione, dico francamente
che tirerò un sospiro di sollievo quando voteremo l'ordine del
giorno con il quale sanciremo la conclusione dei lavori della
Commissione Casinò. Siamo andati avanti per quattro anni in un
lavoro difficile, non nostro e che va giudicato, come mi riservo di
fare, nel suo complesso e non per singoli episodi.
Questo lavoro, tuttavia, ha snaturato il ruolo di ciascuno di
noi, trasformandoci in giudici, in poliziotti od in semplici
uditori, ma ha profondamente inciso sul modo di essere di ognuno di
noi che si è trovato ad essere sempre meno Consigliere e sempre più
condizionato.
Come ho già detto, probabilmente que sta legislatura passerà
alla storia solo per l' "affaire Casinò", tutto il resto verrà
considerato come ordinaria, anzi, ordinarissima
amministrazione.
Nel momento in cui si chiude questa vicenda, almeno per quel che
concerne il Consiglio regionale, e visto che abbiamo parlato di
"poussettes" e di "orfanelli", devo dire che non mi sentirò
sicuramente orfano di questa Commissione, anzi, lasciamocela ormai
dietro le spalle e gettiamola alle ortiche come testimonianza di
una vicenda politico-amministrativa che, indubbiamente e purtroppo,
avrà ancora a lungo notevoli conseguenze sulla vita della nostra
Regione.
Personalmente non posso condividere, anche se la cosa mi
dispiace perché altre volte l'ho fatto, tutte le affermazioni fatte
dal Consigliere Aloisi. Io non credo che questa Commissione, al di
là degli aspetti personali che hanno direttamente coinvolto i
Colleghi Aloisi e Beneforti, non abbia cercato di perseguire, nei
limiti del possibile, la verità.
Io credo che la Commissione, con i limiti che essa aveva e che
ha anche manifestato, abbia cercato la verità e, secondo i momenti,
sia riuscita ad esprimere dei giudizi ben precisi che, se possono
essere rettificati vanno rettificati, e se devono essere modificati
ne abbiamo l'opportunità con questo documento conclusivo che
presentiamo oggi.
Non dimentichiamoci, però, il clima, lo stato d'animo e
l'atmosfera nei quali noi ci siamo dovuti calare quattro anni fa,
anche sotto l'incubo di una vicenda che sembrava arricchirsi di un
nuovo capitolo ogni giorno: la spettacolarità della prima azione,
poi il susseguirsi delle vicende, gli arresti, le libertà
provvisorie e tutti gli altri avvenimenti che, indubbiamente, hanno
condizionato anche il nostro modo di fare i Commissari. Con
altrettanta onestà dobbiamo dire che, nei limiti del possibile e
non potendo estrapolarci da quel contesto, abbiamo cercato di fare
il nostro dovere di condurre sino in fondo il mandato che il
Consiglio ci aveva affidato.
Per questo motivo io credo che vada difeso il lavoro della
Commissione, al di là della funzione del suo Presidente, anche se
non mi sono piaciuti certi suoi atteggiamenti ed a lui, infatti,
dedicherò un piccolo capitolo di questo mio intervento. Non credo,
tuttavia, che il suo operato abbia potuto falsare i lavori della
Commissione. Credo, anzi, di dover dare atto al Presidente
Beneforti di aver agito con estrema correttezza nei confronti della
Commissione ed anche dell'accertamento della verità: non c'è stata
in lui la volontà di pilotare in un certo senso i lavori della
Commissione e di volerli indirizzare lungo una strada ben
precisa.
A voce alta debbo dire che, come Commissario, io non mi sono mai
sentito condizionato dall'atteggiamento del Presidente. Quando ho
voluto esprimere me stesso, quando ho voluto porre delle domande
per cercare di approfondire certi argomenti non mi sono mai sentito
costretto da limitazioni. Questo era, in fondo, quello che noi
pretendevamo dal Presidente della Commissione che, per altri versi,
ha avuto degli atteggiamenti che cercherò di chiarire e di
interpretare.
Non starò a rifare tutta la storia dei lavori della Commissione,
devo dire, però, che nel bene o nel male abbia mo creduto nel
lavoro svolto in estrema buona fede, così come bisogna debitamente
sottolineare, perché deve essere rivendicata l'onestà di giudizio
dei singoli Consiglieri, che siamo approdati ad un risultato che
non è di secondaria importanza e sarà la storia a dire se noi
abbiamo fatto bene o male, ma su questo giudizio peseranno altre
valutazioni. C'è stato, tuttavia, un risultato indubbiamente
positivo: abbia mo addirittura disdetto una convenzione ed abbiamo
affidato i giochi americani ad un'altra società. È un risultato
che, tutto sommato, va accreditato alla Commissione, perché ad esso
si è arrivati sulla base dei lavori e non si tratta, a mio avviso,
di un risultato di poco conto, nel senso che, dopo aver accertato
alcune grosse irregolarità, abbiamo ritenuto che la società non
fosse più affidabile ed abbiamo proceduto alla revoca della
convenzione.
Questo deve essere detto, altrimenti il pubblico che ci ascolta
o tutti coloro che hanno seguito da vicino questa vicenda,
potrebbero avere l'impressione che noi siamo andati per
approssimazione, mentre non è vero, perché nell'analisi dei singoli
problemi siamo andati a fondo e talmente a fondo da compiere un
atto di primaria importanza.
In questo contesto mi permetto di confutare l'affermazione del
Consigliere Aloisi, presente nella premessa della sua relazione,
che non può essere definita come "relazione di minoranza", perché è
la relazione del solo Consigliere Aloisi, nella quale egli
dice:
"Dobbiamo purtroppo ammettere che questa verità non
è
stata da tutti ricercata con
la
dovuta diligenza, con la
dovuta volontà, con il dovuto rispetto dei diritti che ogni
cittadino ha di fronte al proprio consimile e di fronte alla
legge".
Poiché io non devo rispondere del mio operato solo ai miei
consimili, ma anche alla mia coscienza, dichiaro che, per quanto
concerne il mio operato all'interno della Commissione, credo di
aver risposto ai dettami di onestà e di moralità che fanno parte
del mio patrimonio. Si tratterà di un patrimonio limitato, cosa che
non voglio assolutamente discutere, credo però di essere in pace
con la mia coscienza ed essendo in pace con essa difendo il mio
operato; inoltre, con il mio operato, credo di poter difendere
anche il lavoro dei Colleghi, nonché quello dello stesso Presidente
della Commissione.
A questo punto mi riallaccio al discorso del Presidente della
Commissione per collocarlo in una "vicenda che è all'interno della
vicenda". Dico, infatti, a due Colleghi che sono presenti qui in
Consiglio, ma è bene che lo sappia anche il pubblico, che noi, per
quanto ci è stato possibile, siamo dovuti venire a capo di una
sorta di divaricazione che si era stabilita, anche se sulla base di
precisi riscontri, tra le valutazioni del Consigliere Aloisi e
quelle del Presidente Beneforti.
Posso dire ora che, sul piano personale, non è stato certamente
facile dare ragione all'uno piuttosto che all'altro. La Commissione
non si è limitata a fare valutazioni superficiali, ma è andata a
fondo, anche se con valutazioni difformi. Mi riferisco, per un
attimo, alla libertà d'azione che ognuno di noi ha avuto
all'interno della Commissione.
A voce alta dico che il Presidente Beneforti ha commesso una
grossa ingenuità. Quando il Consigliere Aloisi lo ha accusato di
certe cose in aula e quindi in seduta pubblica, al suo posto, come
gli ho già detto e gli torno a ripetere, io avrei fatto due passi
indietro ed avrei detto: "Amici miei, per il periodo di due mesi io
vi lascio la possibilità di indagare fino in fondo sul mio
operato". Avrebbe così sgombrato il campo da qualsiasi equivoco, le
vicende della Commissione non si sarebbero ridotte a colpi di
maggioranza e di minoranza, ed avrebbe lasciato spazio
all'accertamento della verità, come poi è stato effettivamente
fatto.
Devo anche difendere l'operato della minoranza consiliare
all'interno della Commissione perché, di fronte all'atteggiamento
dilatorio, non giustificato in quel momento, di fronte cioè, alla
richiesta di un Commissario che sosteneva di essere a conoscenza di
fatti nuovi e chiedeva che venisse accertata la loro verità, ci si
è nascosti dietro un dito e, anziché andare a sentire Chamonal a
Milano, come abbiamo fatto noi Commissari di minoranza, si è detto:
"No: sentiamo Chamonal solo se viene ad Aosta!"
Chamonal non ha detto cose sconvolgenti ed io credo che se il
Presidente Beneforti fosse stato presente all'incontro, in quella
stessa sede avrebbe potuto confutare certe affermazioni e non
avrebbe fatto nascere il sospetto che qualche membro della
Commissione avesse particolari interessi a nascondere qualcosa e
qualche altro ad enfatizzare certi problemi o certi aspetti. Così,
infatti, è stato.
Bisogna riconoscere che, in fin dei conti, in tutta la vicenda è
prevalso il buonsenso perché, quando come Commissari di minoranza
abbiamo sentito Chamonal a Milano, abbiamo potuto acquisire
ufficialmente agli atti della Commissione la sua deposizione che
non era altro che una relazione scritta, commentata da lui stesso
nel corso di quella atipica ma necessaria audizione.
Io dico che il Presidente Beneforti ha fatto male a trincerarsi
dietro un muro di silenzio. Devo riconoscere che, se certe
affermazioni fatte in quest'au la o in Commissione fossero state
frutto di una più approfondita meditazione, avrebbero sortito
l'effetto del tutto contrario di ammettere certi fatti, e non
avrebbero fatto sospettare che dietro si nascondessero chissà quali
torbidi avvenimenti.
In verità e con senso di amicizia, perché a forza di stare in
quest'aula, fortunatamente, non si instaurano solo rapporti di
"colleganza", ma anche rapporti di amicizia che sono stati
consolidati durante una comune esperienza politica, abbiamo detto
tutto ed abbiamo accontentato anche il Consigliere Tamone, in
omaggio alla "lista numero tre" ed al suo decesso...
(...Interruzione del Consigliere TAMONE...)
TORRIONE (P.S.I.):
Non l'ho detto io, ma l'hanno detto
gli elettori e, quindi, abbiamo almeno il coraggio di ripeterlo
qui!
Se il Collega Beneforti avesse ritenuto opportuno fare quel
passettino indietro, al quale accennavo prima, probabilmente tutto
il grosso equivoco o fraintendimento, nonché le mezze verità dette
e non dette, avrebbero avuto la possibilità di essere
immediatamente cancellati e si sarebbe sortito il grande pregio di
offrire alla Commissione quella credibilità che io oggi le voglio
restituire, nonostante quelle vicende che hanno fatto sospettare
all'opinione pubblica che sotto sotto ci fosse qualche cosa. Io
credo di poter affermare, invece, che, al di là di piccole o grosse
bugie o ingenuità, al Collega Beneforti, Presidente della
Commissione, non possa essere imputato altro. Se egli avesse detto
in aula di conoscere Masi e di aver telefonato alla signora Cima
Liana in Masi, forse la Commissione non avrebbe perso tre mesi per
accertare faticosamente una verità che, quando è emersa, è parsa
tanto simile al topolino partorito dal la montagna, perché ci
aspettavamo verità sconvolgenti al punto da poter incrinare la
validità dei lavori della Commissione durante tutto l'arco del
tempo dei suoi lavori.
Non possiamo assolutamente pensare che la Commissione abbia
agito sotto la pressione o sotto le bugie del Presidente Beneforti,
perché questo non si è verificato e, d'altronde, come è stato
sollecitato dallo stesso Consigliere Aloisi, chi ha detto la
verità, visto che ha voluto o è stato costretto a scegliere la via
giudiziaria, se la potrà vedere nella sede più competente, che non
è certo quest'aula, per cui noi possiamo tranquillamente esimerci
dal trasformarci in giudici.
Il buonsenso avrebbe, invece, suggerito di mantenere in
quest'aula una eventuale divergenza di valutazione sulla vicenda
Casinò. Il Collega Tamone, che oggi è particolarmente felice, mi
suggerisce che al massimo certuni si sarebbero potuti trovare
dietro il vecchio cimitero del borgo per risolvere la questione
come facevano gli antichi signori.
Credo di aver concluso, anche se devo ancora dire due cose ed
una riguarda quest'ultima relazione che, come vorrei precisare al
Collega Aloisi, è parte integrante delle precedenti relazioni,
perché l'accertamento della verità non è un fatto episodico che
finisce e si esaurisce nel corso di una discussione consiliare.
L'accertamento della verità fa parte del cosiddetto "pacchetto"
delle relazioni precedenti. Chi vuole o vorrà accertare la verità
ha la possibilità di farlo, perché sono stati sentiti tutti coloro
che sono voluti venire a deporre e sono state riportate fedelmente
le loro dichiarazioni; pertanto quelle relazioni vengono integrate
nel loro complesso da queste considerazioni che non sono altro che
le valutazioni che i singoli interpellati hanno fatto sulla vicenda
Casinò.
Sotto questo aspetto devo fare un altro piccolo appunto al
Presidente della Commissione, perché l'ex Commissario Manganone non
è stato ascoltato nel momento in cui l'aveva chiesto il Consigliere
Aloisi. Devo riconoscere che, in questo caso, la verità è dalla
parte del Consigliere Aloisi, perché c'è stato un atteggiamento
dilatorio che io non ho capito e che mi ha costretto a fare una
proposta di mediazione che ha visto l'ex Commissario Manganone
ascoltato dalla Conferenza dei Capigruppo, perché ciò non poteva
essere fatto dalla Commissione d'Inchiesta del Casinò.
Io credo che, se a tempo debito si fosse avuta l'accortezza di
ascoltare l'ex Commissario Manganone, si sarebbe evitata tutta
questa vicenda, che ha dei risvolti umani e personali molto
tristi.
Non posso infine esimermi dall'esprimere un giudizio di
carattere politico, perché in questa vicenda si parla anche del
tiro a volo ed io, come Consigliere regionale, devo obiettivamente
riconoscere che la vicenda del tiro a volo si inserisce nel quadro
già desolante dei lavori di ristrutturazione del Casinò, perché
dagli accertamenti che abbiamo fatto traspare un tale disordine
amministrativo, per non dire altro che a mio avviso, non si poteva
assolutamente prevedere.
Non è pensabile che si inizino con una semplice telefonata dei
lavori che costano miliardi all'Ente pubblico! Non è pensabile
sancire lavori di queste dimensioni con una presa d'atto che, per
conto mio, ha il sapore di una beffa! Dico questo a voce alta
perché episodi del genere non si debbano più ripetere!
"Presa d'atto - Eventuale partecipazione di controllori
regionali ai corsi per croupiers
e
per personale tecnico
organizzati presso la Casa da Gioco di Saint-Vincent. Esame di
proposte per lavori complementari",
questo è l'oggetto e così
inizia la vicenda del tiro a volo.
A parte il fatto che si tratta di una presa d'atto che, sul
piano amministrativo, non dice assolutamente niente ed è
un'invenzione od una prassi ormai consolidata nell'ambito della
nostra Amministrazione regionale, perché non esiste presso altri
enti, la sua presenza dimostra che era saltata ogni altra misura di
tipo amministrativo. Non è stato scavalcato solo il Consiglio
regionale, che era il legittimo depositario della competenza in
materia, ma è stata scavalcata anche la stessa Giunta. A questo
punto credo che, una volta per tutte, dovremo fare una riflessione
su questo argomento ed il mio giudizio di amministratore pubblico
sarà estremamente critico, perché questo modo di amministrare ha
consentito che si verificasse quella vicenda relativa ai lavori,
sulla quale il nostro giudizio non può che essere negativo.
Abbiamo detto di non aver mai confuso la questione giudiziaria
con quella amministrativa, ma, sul piano strettamente
amministrativo, non si
può non restare turbati
dall'evolversi di questa vicenda.
Non ci resta altro da dire. Noi abbiamo ritenuto di fare questo
intervento conclusivo, che consideriamo anche definitivo ed
esaustivo perché non abbiamo da dire più niente sul Casinò.
La Commissione conclude i suoi lavori e li conclude, tutto
sommato, con qualche ombra che, forse, sarebbe stato preferibile
dissipare prima. Tuttavia credo che possiamo esprimere un giudizio
sostanzialmente positivo sui suoi lavori. Credo che ognuno di noi
possa dire: "Ho cercato di fare del mio meglio per accertare la
verità".
Se questa considerazione non vale solo per il sottoscritto, ma
anche per tutti gli altri Colleghi della Commissione, con
l'esclusione del Consigliere Aloisi, testimonia che la volontà di
andare sino in fondo, senza lasciare nulla di intentato per
accertare, nei limiti del possibile, questa benedetta verità, è un
dato di fatto che contraddistingue e contraddistinguerà i lavori
della Commissione del Casinò, della quale oggi celebriamo,
giustamente, il funerale.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.)
: Si concludono oggi
i lavori
della Commissione, ma non si conclude la vicenda Casinò che avrà i
suoi riflessi per altro tempo ancora su questo Consiglio e sulle
persone che in questa vicenda sono coinvolte.
Capita in tutte le Commissioni che il giudizio finale sul lavoro
non sia unanime. Per quello che ci riguarda posso dire che noi
abbiamo lavorato sempre seriamente e riteniamo che la sede della
Commissione sia stata valida, anche se difficile, per la ricerca
della verità e sia stata soprattutto una sede nella quale sono
venuti alla luce elementi importanti, relativi alla correttezza
amministrativa, che devono essere tenuti presenti anche per il
futuro. Ci pare che sia questo il senso del lavoro quadriennale
della Commissione.
Essa ha lavorato anche durante la campagna elettorale ed il
comitato ristretto ha continuato a vedersi ed a fare le sue
audizioni fino a qualche giorno prima delle elezioni e mi pare,
perciò, ingeneroso oltreché ingiusto l'atteggiamento di chi liquida
con due battute un lavoro di questo tipo che ad una dozzina di
Colleghi ha portato via molte giornate di attività e che,
sicuramente, ha perseguito certe conclusioni.
Nel merito di quest'ultima fase dei lavori io credo di dover
sottolineare l'apporto che la Commissione ha dato al chiarimento
della vicenda del tiro a volo. Faccio presente che, nella sentenza
di rinvio a giudizio, non è stato preso in considerazione il
problema del tiro a volo, nonostante che la Magistratura da alcuni
mesi abbia requisito la documentazione relativa. La questione del
tiro a volo è importante perché è ancora più emblematica, rispetto
ad altre, di come non bisogna procedere dal punto di vista
amministrativo.
In questo caso sono stati ordinati dei lavori pubblici da
effettuare su terreno regionale, ma che non avevano nulla a che
vedere con la convenzione con il Casinò. Per gli altri lavori, come
ad esempio per il salone delle feste, per la trasformazione del
bar, c'erano Perlomeno dei riferimenti nel testo della convenzione.
In questo caso, invece, si trattava di un lavoro "ex novo" e non si
è trovata nessuna deliberazione del Consiglio regionale o della
Giunta regionale. L'unico riferimento possibile, ma non certo, è
relativo a quella presa d'atto del corso per i controllori, nella
cui coda era stato aggiunto un qualche tipo di assenso della Giunta
a lavori complementari.
Diciamo, allora, che ci troviamo di fronte a lavori che non
avevano in bilancio una copertura finanziaria, che non avevano una
deliberazione di Consiglio, il quale solo può decidere per questo
tipo di lavori, che non avevano una deliberazione di Giunta e che
sono stati autorizzati per lettera o per telefono e che adesso,
secondo la SITAV, sono ancora in buona parte da pagare.
Ammesso, inoltre, che fossero stati autorizzati, la fase del
loro appalto sarebbe dovuta passare attraverso un appalto del
Consiglio regionale, ma neppure questo è stato fatto e possiamo
dire che la SITAV è stata delegata, in qualche modo, a fare questi
lavori e che alcune delibere hanno pagato, a sanatoria, una parte
delle spese.
Se la SITAV, che non si è fatta viva finora, si farà viva in
futuro, dovrà ricevere una risposta negativa perché credo che, per
questo tipo di lavori, nessuno possa autorizzare oggi il pagamento
di 1,2 miliardi che non risultano autorizzati dal Consiglio.
Questa vicenda del tiro a volo, quindi, è importante e a nostro
giudizio non va dimenticata perché si inserisce in un contesto
complessivo: dimostra ancora una volta a quali guai si possa andare
incontro quando si cerca di prevaricare il Consiglio o di
nascondergli la realtà delle cose. Siccome questa tentazione può
essere sempre presente in tutti gli esecutivi, noi siamo dell'idea
che sottolinearne la validità sia qualcosa che valga per il
passato, ma valga soprattutto per il futuro ed in questo senso ci
sta bene il lavoro che è stato svolto dalla Commissione.
Nel merito del secondo aspetto della questione, quello relativo
al Presidente Beneforti, noi, insieme alle altre Forze della
minoranza, abbiamo fatto di tutto perché le cose venissero chiarite
ed abbiamo voluto verificare un punto fondamentale e cioè che i
lavori della Commissione non fossero stati condotti ad arte da
qualcuno per fini estranei a quelli fissati dal Consiglio
regionale. Eravamo preoccupati di verificare se realmente il
Presidente della Commissione era stato implicato in passato in
operazioni più o meno oscure, con altre persone, in operazioni che
avessero potuto poi influire sui suoi lavori di Presidente della
Commissione.
Dagli accertamenti fatti, credo che si possa dire che le accuse,
rivolte in questo senso da Chamonal al Presidente Beneforti, non si
siano rivelate corrette e risulta che, bene o male, e con un suo
stile per alcuni versi criticabile, il Presidente Beneforti, nella
sua passata attività all'interno della Casa da gioco, ha agito per
fare il sindacalista, certo con le sue caratteristiche, ma non per
interessi estranei a questo tipo di attività.
Io condivido abbastanza quello che in questo senso è stato detto
dal Consigliere Torrione, e credo che, se la Commissione avesse
proceduto in modo unitario all'audizione di Chamonal, tutta una
serie di accuse gravi come questa avrebbero potuto essere
immediatamente chiarite ed altre più maliziose, forse, avrebbero
potuto essere più opportunamente verificate senza dare origine a
quella"disfida di Barletta"che ancora oggi non si è chiusa.
In questo senso io credo che sia difficile, di fronte a due
versioni contrastanti, dire quale sia quella reale. Anche ammesso,
cosa che può essere possibile, che il Presidente Beneforti non
abbia detto la verità su due punti specifici, e cioè sulla
questione della telefonata alla signora Masi e sulla questione del
colloquio con Masi per il posto di lavoro, il contesto in cui è
avvenuto il tutto non lascia capire che questi due eventuali
episodi avrebbero potuto influenzare la sua attività di Presidente.
L'insieme delle audizioni, per ciò che riguarda l'attività della
Commissione e per la sua attività passata di sindacalista, ha
confermato che la confutazione di Chamonal, relativa ad un'azione
Predeterminata tesa ad assumere la gestione dei giochi americani,
ad opera di un gruppo di potere, non si è rivelata fondata.
Per ciò che riguarda, invece, questioni come quelle alle quali
ho fatto riferimento, diciamo che esse possono semmai incidere sul
modo di comportarsi dell'uomo, piuttosto che su quello del
Presidente.
La terza questione è quella della revisione delle relazioni. A
questo punto io devo fare una considerazione: mi pare un pò
antistorico e mi ricorda un pochino il metodo seguito nel libro di
Orwell "1984", cioè di voler rifare la storia ogni settimana. Nel
1984, anno effettivo in cui abbiamo fatto la prima relazione, noi
abbiamo accertato una serie di elementi con i dati che avevamo a
disposizione e li abbiamo trascritti. Oggi aggiungiamo altri
elementi. Non possiamo, però, modificare oggi quello che è stato
detto nel 1984, ma, come si è fatto nel resoconto, possiamo
prendere atto che, rispetto ad una certa versione, oggi
altre fonti ci possono portare ad una versione differente.
Non possiamo dire: "Abbiamo la tabellina e quindi è falso dire che
non ce l'avevamo nel 1984". Allora non ce l'avevamo, oggi ce
l'abbiamo; prendiamone atto, punto e basta. Non modifichiamo quella
relazione, ma l'integriamo.
Non è tanto questa la considerazione importante che mi preme
fare, in particolare rispetto ad alcuni interventi del Consigliere
Aloisi, ma è quella relativa al fatto che, nella vicenda del
Casinò, ci sono dei personaggi e dei fatti che, nella sentenza del
rinvio a giudizio, sono emersi con un certo rilievo, nonché dei
fatti che hanno portato alla revoca della concessione alla SAISET.
Ora, gli imputati principali, quelli che hanno più responsabilità
per i fatti più gravi, non sono il Presidente Beneforti e
Manganone. Invece nell'impostazione che da il Consigliere Aloisi e
che a volte viene ripresa anche dagli organi di stampa, sembra che
l'intera vicenda della Casa da gioco si riduca al fatto se
Beneforti abbia telefonato, abbia chiesto o no un posto di lavoro,
oppure se Manganone sia stato citato o meno dall'avv. Biagini.
Io capisco che anche questi elementi possano avere la loro
importanza, non vorrei, però, che l'attirare continuamente
l'attenzione solo su queste persone e su questi aspetti,
trascurasse quello che la vicenda Casinò ha significato per la
storia di questa Regione e per le sue vicende politiche, nonché per
gli insegnamenti amministrativi che da essa si vogliono trarre.
Noi abbiamo contribuito al lavoro della Commissione, siamo
convinti che esso sia stato onesto e che anche quest'ultima fase
sia stata svolta con correttezza; riteniamo che il lavoro fatto sia
utile e condividiamo, perciò, lo spirito dell'ordine del giorno che
chiude in questo modo i lavori della Commissione.
Non è stato possibile oggi, a quattro anni di distanza, trovare
tutti i Commissari uniti nell'esprimere un giudizio unanime sulla
vicenda, ma è certo che questo sarà sempre più difficile da
ottenere e, visto che esiste l'ordinanza di rinvio a giudizio,
penso che ormai la verità, nelle sue diverse fasi, possa essere
accertata soltanto dalla Magistratura. Ciò, però, nulla toglie al
lavoro di coloro che si sono impegnati ed al contributo che da
ciascuno è stato dato per cercare di raggiungere la verità e per
apportare qualche beneficio al modo di governare questa
Regione.
PRESIDENTE
: Ha chiesto la parola il Consigliere
Maquignaz; ne ha facoltà.
MAQUIGNAZ (A.D.P.):
L'ora è ormai tarda, ma ritengo mio
dovere, in qualità di componente della Commissione per il Casinò,
fare alcune considerazioni e dire innanzitutto che, con la sentenza
di rinvio a giudizio emessa dai magistrati torinesi, si è conclusa
dopo quattro anni la fase istruttoria del processo relativo al
Casinò. Noi prendiamo atto con soddisfazione della conclusione
dell'istruttoria e del fatto che l'accusa più grave e preoccupante,
cioè quella riguardante l'organizzazione di stampo mafioso, sia
venuta a cadere.
Prendiamo atto con soddisfazione anche del fatto che i lavori
della Commissione Affari Generali si sono conclusi con l'accordo
unitario di tutte le Forze politiche, con l'eccezione del
Consigliere Aloisi che ha preferito seguire una strada diversa.
Consigliere Aloisi, non è nostra intenzione alimentare ulteriori
polemiche che nel passato hanno già avvelenato fin troppo il clima
politico della nostra Regione e provocato disorientamento nella
popolazione valdostana.
Per quanto mi riguarda, quindi, non mi rimane che sottolineare
alcuni aspetti ed innanzitutto che il mio Movimento, la Giunta
regionale, il Presidente della Giunta e la maggioranza hanno sempre
lavorato in modo ineccepibile e puntuale per rendere chiari, nel
rispetto delle leggi e delle convenzioni, i rapporti tra la Regione
e la Casa da gioco. Di conseguenza sono state assunte tutte le
iniziative necessarie per regolamentare, con i crismi
dell'ufficialità, gli aspetti che potevano suscitare
interpretazioni dubbie o provocare incertezze, come ad esempio: la
regolamentazione delle "poussettes", degli orfanelli e dei gettoni
fuori corso, la revoca alla SAISET... dei quali hanno già parlato
altri prima di me.
Si può dire, quindi, che la Commissione Affari Generali abbia
lavorato con serietà, anche se in mezzo a mille difficoltà e,
purtroppo, qualche volta anche in mezzo a strumentalizzazioni di
vario genere. Anch'io, pertanto, come già altri hanno fatto,
desidero ringraziare il Presidente Beneforti per il lavoro svolto e
ringraziare tutti coloro che hanno lavorato con serietà e
correttezza in seno alla Commissione.
Se me lo permettete e se me lo consente anche il Consigliere
Aloisi, desidero fare una precisazione ed una piccola
considerazione sulla questione Manganone. Alcuni hanno voluto
presentare l'atteggiamento della maggioranza, o della Commissione,
come di rancore verso il Commissario regionale. Io devo dire che
questo atteggiamento di rancore non c'è mai stato, semmai c'è stato
un atteggiamento politico, da parte della maggioranza, che più
volte il Presidente della Giunta ha avuto modo di illustrare in
modo chiaro e preciso in questo Consiglio regionale. Si tratta
quindi di un atteggiamento politico e non di un atteggiamento
dettato dal rancore.
Per quanto mi riguarda io auguro al Commissario ogni bene e
spero che tutta la vicenda, per lui e per gli altri imputati, si
possa svolgere nel migliore dei modi.
A questo punto, al di là delle possibili divergenze, credo che
tutti abbiano potuto esprimere la loro opinione ed assumere gli
atteggiamenti conseguenti. Credo che sia anche arrivato il momento
di seguire la logica del buonsenso e del rispetto, ma ritengo
soprattutto che sia arrivato il momento di assumere, di fronte a
questa vicenda che non è ancora terminata, un atteggiamento che io
voglio definire "istituzionalmente corretto" e cercherò di
spiegarmi.
È, innanzitutto, iniquo ed ingiusto, come è stato fatto,
giudicare condannando o, peggio, criminalizzare le persone
interessate alla vicenda Casinò.
C'è un altro aspetto della questione, estremamente importante:
nel periodo intercorrente tra la sentenza del rinvio a giudizio e
la fase dibattimentale, si evitino giudizi superficiali da parte
degli amministratori e, soprattutto, da parte degli organi di
stampa, che potrebbero influenzare anche la Magistratura. Infatti
non possiamo dimenticare che uno dei principi fondamentali del
processo penale si fonda sul libero convincimento del giudice. Il
giudice cioè, quando valuta, può valutare le prove documentali, le
prove testimoniali, i giudizi che noi diamo in questo Consiglio ed
i vari apprezzamenti, per cui tutto contribuisce a formare il
libero convincimento del giudice.
Ecco perché, secondo noi, è estremamente importante, in questo
periodo intermedio, tra l'ordinanza di rinvio a giudizio e la fase
dibattimentale, assumere un atteggiamento che, sul piano
costituzionale, deve essere corretto e prudente.
Detto questo, colgo l'occasione per ricordare quanto ci ha
segnalato il Presidente del Consiglio nella lettera del 15 giugno
1987, inviata ai Capigruppo, nella quale ricorda che tutti gli atti
concernenti l'ordinanza di rinvio a giudizio hanno carattere
strettamente personale e sono sottoposti al divieto previsto dal
disposto dell'articolo 164 del Codice di Procedura Penale. Ricordo,
a chi non l'avesse letto, la sostanza di tale articolo che
dice:
"È vietata la pubblicazione col mezzo della stampa o con
altri mezzi di divulgazione, fatta da chiunque in qualsiasi modo,
totale o parziale, anche per riassunto o a guisa di informazione,
del contenuto di qualunque documento e di ogni atto scritto od
orale relativo all'istruzione formale o sommaria, fino a che del
documento o dell'atto non sia stata data lettura nel dibattimento a
porte chiuse".
Da quanto ho potuto capire, sarebbe estremamente prudente
evitare, fino a quando non sia iniziata la fase dibattimentale, la
divulgazione di atti processuali.
Detto questo, io non ho altro da aggiungere se non ripetere
ancora una volta l'invito a non voler speculare, magari sulla pelle
degli imputati che in questo periodo hanno sofferto moltissimo, e
non ci rimane che aspettare che i giudici possano terminare con la
massima serenità il loro lavoro. Per concludere, credo che non ci
rimanga altro da fare che lasciare a loro il difficile compito di
pronunciare quella che sarà sicuramente "un'ardua sentenza" sul
processo Casinò.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Sarò brevissimo perché mi pare che il
significato della chiusura dei lavori di questa Commissione sia
stato ampiamente dimostrato dal resoconto che abbiamo presentato,
al quale anche il Consigliere Baldassarre, che tanto aveva
criticato il lavoro della Commissione, ha dovuto richiamarsi per
testimoniare il valore delle prese d'atto e delle irregolarità
amministrative sul problema del tiro a volo di St. Vincent.
Mi interessa sottolineare in particolare due aspetti. La seconda
parte dei lavori della Commissione, ai quali ho partecipato,
secondo un giudizio che è condiviso anche da coloro che hanno
occupato questo posto prima di me, doveva raggiungere due obiettivi
fondamentali: verificare una serie di affermazioni e di sospetti
sul problema del tiro a volo, e la posizione dell'ex Commissario
Manganone. A questi due obiettivi relativi ai contenuti, subito
dopo l'inizio dei lavori se ne è affiancato un altro molto più
importante, e cioè quello relativo all'accertamento
dell'attendibilità dei lavori della prima Commissione e delle
conclusioni che erano scritte e che sono ancora scritte in quella
relazione.
A chiusura di questi lavori, io penso che, senza paura di essere
smentiti e di essere accusati di falsità, si possa dire che quella
Commissione ha lavorato bene e che, per quanto era possibile trarre
dai documenti di allora, ha fatto chiarezza su tutti i punti
possibili e che, come dice il Consigliere Torrione: "la verità è
storica e quindi è collegata, per quanto possibile, ad un
determinato momento". Sia allora sia oggi le due Commissioni hanno
fatto il massimo possibile ed hanno svolto un ruolo fondamentale
nella storia della nostra Regione.
A fronte di 1148 pagine del rinvio a giudizio, con ampia
documentazione di un lavoro ben fatto da parte dei giudici di
Torino, non c'è stata, d'altra parte, una Regione che ha voluto
dimenticare quei fatti od occultare alcunché. Si è trovata, invece,
una Regione che, con il suo Consiglio e con i suoi membri di
rappresentanza politica, ha saputo indagare, appurare e
verificare.
Questo giudizio non è certamente messo in dubbio dalla posizione
del Consigliere Aloisi che, mesi fa, ha aperto una cambiale,
scommettendo sulla non validità della prima relazione e di tutti i
lavori della Commissione, sfruttando dichiarazioni di Chamonal e di
suoi informatori. Ho seguito attentamente la sua relazione e mi
sembra che non sia altro che l'amplificatore di posizioni di un
imputato. Esse, perciò, possono avere anche una qualche validità
dal punto di vista della difesa d'ufficio in un tribunale, ma non
hanno nessun significato all'interno del lavoro della nostra
Commissione.
Per quanto riguarda, invece, la posizione del Presidente
Beneforti, a mio parere è necessario dire che il consigliere Aloisi
ha sbagliato perché il Presidente Beneforti non ha mai provocato
dei danni al funzionamento della Commissione, mai! Questo è venuto
fuori con chiarezza, tant'è che non esiste alcun elemento che
convalidi l'accusa che egli abbia dirottato i lavori o che abbia
cercato di occultare delle prove. A conferma di ciò è sufficiente
guardare le 1148 pagine, nelle quali non compare mai il nome del
Consigliere Beneforti. Non c'è per il semplice fatto che egli non
era parte di quella banda che è stata rinviata a giudizio dal
tribunale di Torino. Ritengo, quindi, che sia nostro importante
dovere dire queste cose alla popolazione valdostana, affinché non
ci sia più confusione.
È certo che, come già hanno ricordato altri, un atteggiamento
più rapido, più deciso e concreto, da parte della maggioranza e
dello stesso Presidente della Commissione, avrebbe reso tutto più
facile e più chiaro, e questo deve essere debitamente sottolineato
al termine dei lavori.
Qualcuno diceva che non abbiamo più niente da dire sulla
questione del Casinò. Non credo che ciò sia vero. Io penso, invece,
che si sia chiusa una fase e se ne sia aperta un'altra nella quale,
per fortuna, la parola viene lasciata ad un'altra sede.
In questo senso credo che si debba giustamente ricordare al
Consigliere Aloisi, e forse anche a qualcun altro presente in
questo consesso, che noi non siamo giudici di nessuno. Noi siamo
dei Consiglieri regionali ed abbiamo la responsabilità di garantire
il buon funzionamento amministrativo di questa Regione ed il buon
funzionamento dei suoi organi. In Consiglio non dobbiamo accertare
responsabilità di persone, se non in quanto amministratori, e nel
lavoro delle Commissioni, sia di quella precedente sia dell'ultima
che chiudiamo oggi, sono emersi grossi problemi di funzionamento
della nostra Regione. Approfitto dell'occasione per invitare il
Consigliere Aloisi a badare di più a questi problemi, perché, se si
è verificato lo scandalo del Casinò, ciò è forse dovuto anche al
fatto che l'opposizione non ha fatto opposizione e non ha messo
tutta la cura necessaria nel controllare tutte le delibere di
Giunta, tutti i provvedimenti e tutto il lavoro svolto
dall'Esecutivo.
Ho potuto constatare che anche in questi ultimi tempi, come ci
può essere testimoniato dai vari ordini del giorno, la pervicace
attenzione del Consigliere Aloisi è stata tutta rivolta ai problemi
del Casinò, e si è dimenticata di tutto il resto. Il Consigliere
Aloisi non si interessa dei problemi della DELTACOGNE e dei fatti
che possono riguardare l'occupazione, il territorio, l'ambiente e
la sanità, ma si occupa solo di presentare mozioni di sfiducia nei
confronti del Presidente Beneforti e sui problemi del Casinò. Sono
cose importantissime, ovviamente, che però testimoniano che il suo
interesse per questa storia non è la difesa degli interessi della
popolazione e delle istituzioni, ma, forse, è la difesa degli
interessi di persone che lo muovono come un burattino.
Io penso che nessuno di noi debba accettare di essere trattato
come un burattino, e chi ha il coraggio della propria posizione in
Consiglio regionale deve anche saper fare autocritica e dire che
l'atteggiamento mantenuto per sei mesi era sbagliato.
PRESIDENTE
: Ha chiesto la parola il Consigliere
Beneforti; ne ha facoltà.
BENEFORTI (D.C.):
Anch'io cercherò di essere molto breve,
perché alcuni Colleghi, che ringrazio veramente di cuore, hanno
dato molte delle risposte che io avrei dovuto dare.
Anch'io sono soddisfatto che si chiudano i lavori di questa
Commissione e sono altrettanto soddisfatto dei chiarimenti che sono
venuti sulle falsità delle quali ero stato accusato. I lavori di
questa Commissione sono stati una grande esperienza per tutti noi,
anche se è stata un'esperienza molto triste. Ritengo, tuttavia,
come hanno già fatto altri, di dover difendere il lavoro svolto da
questa Commissione. Si è trattato di un lavoro collegiale portato
avanti insieme, per quattro anni, che ci ha permesso di stilare tre
relazioni-resoconto, che hanno messo in luce le varie situazioni di
una vicenda che ha rattristato e che rattrista ancora tutta la
nostra Regione.
Il 12 febbraio, in occasione della prima mozione del Consigliere
Aloisi, con la quale egli chiedeva le mie dimissioni, avevo
risposto punto per punto alle sue accuse nei miei confronti. In
quella sede egli anticipava quanto avrebbe scritto, solo
successivamente, Chamonal, nel suo documento che non sto a
rileggere perché conoscete benissimo. Quest'ultimo, in quel
documento, come aveva fatto anche il Consigliere Aloisi, chiedeva
le mie dimissioni e la revisione delle relazioni.
"Mi sembra ovvio chiedere
a
questa onorevole
Commissione se ritiene che il suo Presidente abbia quelle
indispensabili doti di imparzialità, di obiettività e di sereno
distacco, necessarie per decidere su questioni di così tanta
importanza.
Mi permetto di chiedere le dimissioni del Presidente
Beneforti e la revisione dei lavori della Commissione, in caso
contrario, rispettosamente chiedo di agire di conseguenza e la
revisione delle conclusioni dei lavori della Commissione.
Vi rinnovo il mio ringraziamento per avermi
ascoltato".
Questo aveva chiesto Chamonal ai membri della Commissione che lo
avevano incontrato a Milano, ai quali aveva detto anche come mi si
sarebbe dovuto far dimettere ed elencava quali accuse personali mi
potevano essere rivolte.
Contro queste affermazioni di Chamonal io ho presentato una
querela il 14 aprile del 1987, che ho pubblicato e che, se volete,
possiamo anche rileggere, anche se credo che sia già conosciuta,
nella quale ribatto tutti i punti e tutte le accuse che mi erano
state mosse, in due sedi diverse, dallo Chamonal e dal Consigliere
Aloisi. Vi si parla della telefonata, nei termini in cui essa è
realmente avvenuta, così come vi si parla della querela per il
posto di lavoro, che io preannunciai subito nei confronti del
Consigliere Aloisi, in questa sede, il 12 febbraio.
Il 18 maggio del 1987, tramite l'avvocato Dal Piaz, ho
presentato un'altra memoria al Procuratore della Repubblica di
Aosta ed in essa chiedevo di esaminare a fondo le accuse che mi
venivano rivolte e di accertare se le stesse rientravano nelle
circostanze per le quali il Consigliere Aloisi potesse far valere
il disposto dell'articolo 24 dello Statuto Speciale.
Nel documento inviato al dott. Cuzzola, con il quale ho avuto
anche diversi colloqui, riconfermavo quanto sostenuto nella
precedente querela e dicevo:
"Sembra al sottoscritto che le dichiarazioni siano almeno in
parte penalmente perseguibili e che la questione dovrebbe essere,
perlomeno, esaminata dal
competente pretore di Aosta",
perché non volevo una risposta del solo Procuratore che liquidasse
la questione.
Così è stato ed è stata mandata alla Procura di Milano, per
Chamonal, ed al Pretore di Aosta, per quanto riguarda il Collega
Aloisi. Sabato scorso sono stato a Milano ed ho saputo che la
questione di Chamonal è già stata affidata ad un pretore e so che,
per quanto concerne il Consigliere Aloisi, il pretore ha richiesto
delle documentazioni alla Presidenza del Consiglio.
Qualcuno ha detto: "Ma, perché il Consigliere Beneforti non ha
querelato subito, quando certe notizie sono apparse sul Monitore
Valdostano?"
Non pensavo certamente che si volessero mettere in atto
provocazioni di stampo mafioso, come poi è avvenuto. Non pensavo
che si volesse costruire ad arte lo screditamento della mia persona
per screditare il lavoro dell'intera Commissione, perché questo è
stato il vero obiettivo! Io non potevo pensare che si intendesse
arrivare a tanto! Ciò è vero al punto che gli stessi legali con i
quali ho parlato, si chiedevano: "Ma come si può essere arrivati a
provocazioni tali? Chi c'era dietro queste provocazioni? Chi erano
i mandanti?"
Alle persone intelligenti posso dire, come a qualcuno ho pure
confidato, che non ho presentato prima la querela perché c'erano
anche motivi di opportunità giuridica. Certe cose, infatti, devono
essere fatte in determinati momenti ed in particolari
occasioni.
Credo che il resoconto del Vicepresidente De Grandis metta bene
in chiaro il mio comportamento di sindacalista di ieri, precisando
che dentro il Casinò non esisteva nessun gruppo di potere se non
quello sindacale, costruito con gli scioperi e con la lotta, e
precisando inoltre che la gestione degli orari e dei servizi era
una conquista sindacale non portata avanti solo da un
rappresentante della CISL, ma da due rappresentanti sindacali, uno
della CISL e l'altro appartenente ad un altro sindacato.
È stato anche chiarito molto bene da coloro che, indicati da
Chamonal, sono poi realmente venuti a deporre, che non c'era stata
alcuna azione tesa a strumentalizzare le lotte sindacali per
gestire i giochi americani.
Credo, pertanto, che le accuse mosse dallo Chamonal siano state
costruite proprio ad arte e che non ci si possa attendere altro. Se
volete vi rileggo i verbali dell'interrogatorio di alcune persone,
dai quali traspare che cosa abbiano detto nei confronti dello
Chamonal, degli obiettivi che intendeva perseguire e su quello che
faceva o non faceva all'interno della Casa da gioco.
Costui ha quindi tentato l'ultima carta: screditare il
Consigliere Beneforti, Presidente di una Commissione, per ottenere
la revisione delle relazioni, visto che ormai ci si avviava verso
il processo.
Per quanto riguarda questi aspetti, io ritengo che la mia figura
di Presidente non sia stata intaccata. Non mi sono mai dimesso e
non mi sono mai voluto mettere da parte, ma ho insistito, perché mi
sentivo tranquillo nella mia coscienza. Sapevo di aver sempre
operato nel migliore dei modi e di non aver mai strumentalizzato
nulla.
Al Consigliere Baldassarre, il quale sostiene che le
dichiarazioni di coloro che sono venuti a deporre sono più o meno
veritiere, dico:
"Baldassarre, non esprimere giudizi sulle persone che sono
venute a testimoniare".
Quelle persone hanno detto la verità, hanno detto quello che
effettivamente era ed hanno risposto al Consigliere Aloisi che il
12 febbraio diceva:
"Il Presidente Beneforti se ne deve andare perché è totalmente
implicato in tutta la vicenda dello scandalo del Casinò! Non
possiamo accettare un Presidente che si intrufola, insieme a Comé,
o che manipola per gestire i giochi americani! Siamo seri, qui
dentro, o non lo siamo?"
Consigliere Aloisi, la gente che è venuta a testimoniare ti ha
detto chiaro e tondo che io non c'entravo per niente! Io non ho
letto le 1148 pagine del rinvio a giudizio, ma ringrazio il
Consigliere Sandri che ha potuto rilevare che il mio nome non vi
compare mai e che non vi è alcun riferimento nei miei confronti,
come invece, in certe occasioni, tu hai voluto far credere!
Veniamo anche al discorso dei controllori regionali. Il
Consigliere Aloisi ha messo in bocca a Polpavetto alcune cose, a
Pau altre e ad altri cose diverse ancora, su quanto io ero a
conoscenza in merito a quelle famose indennità.
Nella relazione letta dal Vicepresidente De Grandis si parla
delle indennità, ma vi si dice:
"È escluso che le indennità in questione fossero conosciute
come dei fuori-busta, termine coniato dalla stampa dopo il blitz
dell'83".
Questo è detto dai controllori Navarretta e Polpavetto.
Certamente il Polpavetto non ha detto tutto quello che hai detto
tu ed io dissi allora:
"Se il Polpavetto aveva da dire qualcosa, l'avrebbe dovuta dire
in occasione dell'audizione del 1984 del corpo dei controllori, per
il quale c'è un verbale di 76 pagine".
Anche lo stesso Manganone, nel corso della nostra audizione, non
ha detto che i sindacati erano a conoscenza dell'esistenza delle
indennità e dei fuori-busta, ha detto anzi:
"L'indennità 8 bis, citata da altre parti, non è mai stata
concessa".
Questa testimonianza di Manganone non ce la siamo
inventata noi.
Per quanto concerne il Commissario Pau io ebbi a dirti che non
credevo alle affermazioni che tu gli mettevi in bocca e che hai
riferito in questa sede. Ciò, infatti, è risultato vero, perché non
hai mai letto la lettera che ti aveva mandato Pau e te la leggo io
adesso, di fronte a tutto il Consiglio. Il 12 febbraio c'era qui
una riunione, nel corso della quale tu presentasti la richiesta
delle mie dimissioni, ma il 16 febbraio il Pau ti scriveva questa
lettera, che io ho avuto in copia da alcuni controllori regionali,
ai quali era stata data in copia e che ora vi leggo perché deve
restare agli atti, registrata nei nastri di questo Consiglio
regionale.
Io non ero amico di Pau; egli era stato con me nel sindacato,
dove, come in tutte le famiglie, ci possono anche essere dei
dissapori, tuttavia il 16 febbraio del 1987 ti scrisse:
"Al
Consigliere regionale signor Domenico Aloisi. Sede.
In merito alle affermazioni da te espresse nella seduta del
Consiglio regionale dell'11 febbraio del 1987, mi vedo in obbligo
di segnalarti quanto segue.
Non posso aver detto che il Consigliere Valerio Beneforti
conosceva le procedure in atto per i fuori-busta presso la Casa da
gioco di St. Vincent, perché, di fatto, io non sono mai venuto
direttamente in possesso di tali informazioni. Ritengo, invece, di
aver detto che ero a conoscenza che diverse persone sostenevano
questa tesi.
Non voglio assolutamente entrare in polemica con te o con il
signor Manganone su ciò che, nel corso del colloquio avuto
nell'atrio della Casa da gioco di St. Vincent il 1° gennaio del
corrente anno, sia stato detto o meno. Non sono in grado di
ricostruire esattamente, dopo un'intera nottata trascorsa nelle
sale da gioco, i termini di tale colloquio, anche perché a parlare
era soprattutto il signor Manganone, a difesa della sua posizione e
a difesa della causa contro l'Amministrazione regionale.
Credo che sia ormai nota a tutti la disistima che ho nei
confronti del Consigliere Beneforti e che risale ai tempi della
militanza, mia e sua, nel sindacato, ma ciò non mi consente né mi
autorizza ad avere un comportamento volgare e sleale nei suoi
confronti. Se devo entrare nel merito specifico della questione,
posso assicurarti che, personalmente, ho sempre avuto molti dubbi
che il citato Consigliere conoscesse la tormentata vicenda dei
fuori-busta dei controllori regionali e ti spiego il perché.
Il rinnovo contrattuale dei dipendenti regionali del 1980 mi
vedeva personalmente impegnato, come segretario della CISL, nel
comparto del pubblico impiego e, con altri miei colleghi del
direttivo, ho sempre violentemente contestato e respinto le
pressanti richieste di aumenti salariali che i controllori
regionali presso la Casa da gioco di St. Vincent sostenevano.
Ritenevo, allora, che l'indennità di disagiato servizio, già in
busta paga dei controllori regionali, fosse sufficiente a
soddisfare le loro richieste.
Se il segretario generale della CISL, allora Valerio Beneforti,
fosse stato a conoscenza della situazione dei fuori-busta dei
controllori, avrebbe usato tutta la sua influenza, e ti assicuro
che non era poca, per modificare il mio atteggiamento, e quello del
direttivo, nella vicenda contrattuale.
Ciò non avvenne ed è questo fatto che mi ha sempre portato ad
una critica riflessione su ciò che si dice che il Consigliere
Beneforti sapesse. Se realmente conosceva la realtà dei fatti, cosa
gli impediva di intervenire in modo determinante nella
contrattazione del 1980?
Questo è quanto volevo significarti per ristabilire la mia
posizione nei confronti del Consigliere Beneforti, senza piaggeria
né timori riverenziali che non mi sono mai appartenuti.
Ti prego di dare nelle sedi opportune la dovuta pubblicità ai
contenuti di questa mia nota, nello spirito della reciproca
correttezza che ha sempre caratterizzato i nostri rapporti.
Con osservanza... Elio Pau".
Il Consigliere Aloisi non ha mai letto in Commissione, né dato
la pubblicità che Pau richiedeva a questa lettera ed a queste
affermazioni. Se ben ricordate, invece, sono stato io a portarla in
Commissione e non ho preteso neppure che fosse inserita nel
resoconto che è stato fatto sulla mia persona dal Collega De
Grandis.
Sulle possibili conoscenze dei sindacati, ci sono anche altre
lettere e, partendo dal 1978, si giunge alla lettera con la quale i
controllori confermavano di essere stati abbandonati dai sindacati
e si giunge anche alla nostra lettera con la quale sconfessavamo
l'operato delle quattro organizzazioni sindacali. C'è una lettera
della CGIL che, in data 16 maggio 1984, contesta e dice che i
sindacati non erano a conoscenza dei fuori-busta e ciò conferma che
neanche la stessa CGIL ne era a conoscenza.
Questa è la verità dei fatti, Consigliere Aloisi, per quel che
concerne tutti questi aspetti.
Non crediate che il sottoscritto non abbia sofferto di tutta
questa vicenda perché, cari amici e Colleghi, mi fa piacere che
abbiate avuto degli apprezzamenti nei miei confronti. Io tuttora
ricevo minacce personali e familiari in conseguenza di questa
vicenda legata al Casinò, ma ho sempre tenuto duro ed ho atteso il
momento della verità, perché ho sempre saputo e creduto che, nella
vita, il momento della verità viene sempre e per tutti; perché io
non ho commesso né quello che a detto Chamonal, né quello che ha
affermato il Consigliere Aloisi!
Parliamo ora dei miei peccati o delle mie leggerezze, come è
stato affermato da qualcuno. Io ritengo che non si tratti né di
peccati e né di leggerezze. Io ho sempre ritenuto che del mio
operato personale non dovevo assolutamente rendere conto al
Consigliere Aloisi. Dove sta scritto che io debba rendere conto al
Consigliere Aloisi del mio operato personale? Eventualmente io
rendo conto alla mia coscienza, al mio modo di essere ed al mio
modo di operare, ma non certamente al Consigliere Aloisi!
Io ho sempre detto che non avevo telefonato alla signora Masi
nei termini che sono stati riferiti, perché, se ben vi ricordate,
quando siete tornati da Milano, qualcuno tra voi si è comportato
seriamente. Ringrazio il Consigliere Torrione il quale, con una
frase, mi fece capire che sarebbe stato meglio ch'io fossi andato a
Milano ed infatti mi disse:
"Ti rinfaccerò per tutta la vita di non essere venuto!"
Ringrazio anche gli altri Colleghi, ma non posso ringraziare chi
mi venne a dire che, in separata sede, lo Chamonal aveva detto che
la telefonata a Masi era stata fatta per rassicurarli che, come
Presidente della Commissione sul Casinò, io avrei fatto quanto era
possibile per difenderli. Ecco perché io ho sempre detto e
sostenuto: "
...nei termini riferiti".
Queste cose sono state dette anche qui dentro da personale della
Regione ed a ciò si è aggiunto che c'erano delle registrazioni su
di un nastro! Ma queste persone sono disponibili a venire a
testimoniare quando verrà il momento opportuno e allora vedremo se
sarà stato bugiardo il Consigliere Beneforti o qualcun altro.
Il Masi era la mia controparte, con la quale trattavo e
discutevo da vent'anni. Fra noi c'era stato un rapporto e, quando
negli ambienti torinesi ho saputo che sarebbe stato mandato agli
arresti domiciliari per una grave malattia irreversibile che lo
conduceva verso la morte, mi sono sentito in dovere, alla vigilia
di Pasqua, di fare una telefonata. Vi dico, anzi, che la rifarei!
Scrivete pure che sono stato bugiardo, ma io la rifarei. Di fronte
ad una persona colpita dal male, non si può essere chiamati
bugiardi per una telefonata, alla quale io mi sono sempre rifatto
con la precisazione
"nei termini riferiti".
Quando facevo tale precisazione avevo sempre in mente quanto era
caduto in basso il Consigliere Aloisi che andava in giro per gli
uffici dell'Amministrazione regionale a dire che aveva un nastro
che poteva dimostrare che Beneforti era quello che era perché aveva
preso impegni con la signora Masi, che tra l'altro io non conoscevo
nemmeno come è stato detto dalla stessa signora, la quale non
sapeva neppure che io fossi il Presidente della Commissione
d'Inchiesta.
Per quanto concerne il discorso sul posto di lavoro, io vi ho
sempre detto di averlo negato fin dal primo giorno in cui il
Consigliere Aloisi ci venne a dire che gliel'aveva riferito
Manganone, il quale gliel'aveva ripetuto anche dopo perché aveva
molti rapporti con la SITAV. Forse aveva troppi rapporti con la
Società per essere confidente di Masi anche per queste cose. Per
essere una controparte, forse sarebbe stato meglio che lui non
fosse venuto a scoprire questi aspetti. Se è vero che glieli hanno
confidati, ciò testimonia della presenza di una vecchia
confidenza.
Per quanto concerne la questione del posto di lavoro, torno qui
a ripetere di non averlo mai chiesto a Masi e, come vi ho detto ve
lo riconfermo, quando lasciai il sindacato feci un giro delle
persone che intendevo salutare. Andai all'Associazione degli
Industriali ed a quella degli Artigiani. I miei Colleghi inviavano
delle lettere di saluto, mentre io feci un giro per salutare tutti.
Per me era un fatto molto importante lasciare il sindacato, nel
quale ero stato per oltre 35 anni, e parlai con tante persone ed
anche con Masi.
Io non ricordo, parola per parola, quello che dicemmo; può darsi
anche che gli abbia esternato dei problemi, ma io non gli ho mai
chiesto un posto di lavoro e non ricordo nemmeno che egli mi abbia
parlato del palazzo dei congressi, dell'editoria o di altro. Io non
ho mai fatto un discorso del genere, perché, cari amici miei, come
vi ho dimostrato con i documenti che vi ho presentato in
Commissione, copia dei quali ho anche qui con me, sono sempre stato
sul libro paga della CISL, dalla quale mi sono dimesso da dirigente
e sono rimasto come funzionario. Non sono mai andato alla ricerca
di guadagni facili o di stipendi superiori. Voi avete visto quello
che guadagnavo e con quanto sono andato in pensione, perché vi ho
messo tutto sul tavolo.
C'è da dire che, quando si crede in qualche ideale, si cerca di
perseguirlo sino in fondo ed io non avrei mai potuto sopportare,
dopo 35 anni di vita sindacale, di sentirmi dire che ero passato
dalla controparte. Dopo 35 anni di lotte e di battaglie nella
Regione valdostana e nella provincia toscana, io non potevo
certamente sentirmi dire: "Il Beneforti ha passato il Rubicone ed è
andato dall'altra parte".
In ciò non ci sarebbe stato nessun male, perché tanti miei
colleghi hanno trovato sistemazioni in aziende o fuori delle
aziende. Anche il sindacalista, infatti, ha diritto di vivere e di
guadagnare per la propria famiglia, ma io non me la sono mai
sentita di fare un discorso del genere e mai lo farei.
Termino il mio intervento ringraziandovi tutti della
collaborazione che mi avete dato nel corso dei lavori di questa
Commissione e vi dico soltanto che abbiamo cercato di fare il
nostro dovere operando al limite delle possibilità e degli
strumenti a disposizione di una Commissione amministrativa, per
fare chiarezza intorno ad una vicenda che era molto triste per noi.
Io mi auguro che i giudici facciano maggiore chiarezza sulla
vicenda del Casinò, che noi chiudiamo oggi, ma mi auguro che la
chiudano presto anche i giudici, per rendere alla Valle d'Aosta
quell'immagine che sempre ha avuto.
PRESIDENTE
: Ha chiesto la parola il Consigliere Stévenin;
ne ha facoltà.
STEVENIN (U. V.)
: Quando il Consiglio regionale ha
assegnato alla Commissione il mandato di continuare i lavori
qualcuno, probabilmente, pensava di portare avanti i problemi che
considerava più importanti, come ad esempio il tiro a volo; qualcun
altro riteneva più importante indagare sulle notizie apparse nei
giornali locali; c'era infine chi, come il sottoscritto, riteneva
indispensabile cercare di completare il quadro generale dei lavori
della prima relazione che era stata portata in Consiglio. Sia il
Collega Tamone che il sottoscritto, forse, avevano dimenticato che
sarebbe stato importante sentire un po' tutti. In questo senso
riteniamo di aver sbagliato nel non aver sentito Manganone.
Il lavoro che abbiamo fatto ci ha permesso di completare il
quadro ed il resoconto dei lavori della Commissione, ovviamente nei
limiti del possibile, perché, come è già stato detto, la verità
sarà forse conosciuta nel corso del processo o addirittura non la
si saprà mai; questo resoconto permette a tutti, se non altro, di
rendersi conto o di avere sotto gli occhi l'intera situazione.
Abbiamo, perlomeno, approfondito l'insieme di questi problemi. Devo
confessare con molta tranquillità che, quando sono entrato a far
parte della Commissione e non avendo preso parte ai primi lavori,
perché al mio posto c'era il Collega Voyat, mi era sembrato di
entrare a far parte di una Commissione che lavorava in una
situazione difficile ed in un clima pesante e denso di ombre dovute
alla presenza di una certa atmosfera di colpevolezza generalizzata
che, probabilmente, si era instaurata all'interno della
Commissione, come in tutta la Valle d'Aosta. Quel clima era stato
diffuso dalle notizie riportate sui giornali, che parlavano di
presenza della mafia e rilanciavano tutte le accuse che venivano
fatte in quel periodo. Era evidente che alcune cose meritavano di
essere approfondite.
Oggi abbiamo una situazione più completa, sulla base della quale
il Consigliere Aloisi sostiene che si sarebbero dovute trarre delle
conclusioni. Come è stato già detto in Commissione, difficilmente,
però, si sarebbe potuti giungere a delle conclusioni unitarie,
perché ognuno poteva trarre proprie conclusioni sulla base delle
esperienze e dei confronti che si erano fatti nel corso delle
riunioni.
Si è ritenuto opportuno, pertanto, ed io credo che in questo
consista l'aspetto positivo del lavoro, stilare un resoconto che
affrontasse i tre problemi per risolvere i quali era stata,
praticamente, ricostituita la Commissione.
C'è però un aspetto che io intendo mettere a fuoco e che è stato
trattato nelle altre relazioni ed anche in questo ultimo resoconto,
sia nella relazione del Consigliere Aloisi sia in una parte del
resoconto dei lavori della Commissione. Mi riferisco al fatto che,
sulla prassi, sugli usi e sulle consuetudini delle pre-deduzioni
dalla "cagnotte", sugli aggiornamenti di quei prelievi e,
soprattutto, su chi autorizzava e quindi prendeva le decisioni, la
verità è tutta da appurare e, probabilmente, questa verità la si
potrà appurare solamente nel processo e forse neppure in quella
sede.
Il dato di fatto è che la prassi delle pre-deduzioni era
istituzionalizzata, come già detto da altri, tra i tanti usi e le
numerose prassi della Casa da gioco, "ab immemorabili" e cioè fin
da quando essa è sorta. Questo l'abbiamo letto nel testo del rinvio
a giudizio, dal quale siamo venuti a conoscenza di quella famosa
tabellina con la quale si suddividevano i prelievi. Con il
raddoppio della Casa da gioco, con la protrazione dell'orario e con
la nascita della SAISET, si è giunti, in seguito, agli importi
scritti nella relazione.
Come dicevo prima, il problema molto importante per noi, è che
la verità, su chi decideva e su chi aveva deciso, non è uscita
chiara, checché ci abbiano detto i controllori regionali e checché
ci abbia detto il Commissario regionale. Io non ho ancora letto
tutte le 1140 pagine del rinvio a giudizio, ma, in effetti, anche
da esse la verità non appare così chiara come si vuol far credere,
perché ci sono delle grandi contraddizioni in quanto tutti
sappiamo, tra l'altro, che qualcuno è stato accusato per i
minacciati scioperi che avrebbero dovuto essere attuati all'interno
della Casa da gioco.
Nell'affermare, quindi, che anch'io sono lieto che, finalmente,
questa Commissione abbia chiuso i suoi lavori, da un lato posso
dire che, se è vero che bisognerà tener presente la
relazione-resoconto che abbiamo portato alla discussione di questo
Consiglio e riagganciarla alle conclusioni che erano state stilate
nel corso delle altre relazioni, per avere un quadro generale più
completo, dall'altro lato, per quanto riguarda la verità
sull'insieme di questa vicenda, non ci resta altro da fare che
attendere gli eventi ed i risultati del processo, sperando che la
giustizia italiana segua un corso più celere di quanto non abbia
fatto sino ad oggi.
PRESIDENTE
: Ha chiesto la parola il Consigliere Aloisi;
ne ha facoltà.
ALOISI (M.S.I.):
Chiedo scusa, colleghi Consiglieri, ma
ritengo doveroso, da parte mia, precisare molte cose e dare molte
risposte, a meno che non si decida una sospensione per riprendere i
lavori domani.
TAMONE
(fuori microfono): Avanti, sempre avanti!
ALOISI (M.S.I.):
Noi siamo abituati ad andare sempre
avanti e sempre soli, del resto un vecchio proverbio recita:
"Meglio soli che male accompagnati".
È difficile scegliere da che parte iniziare, ma iniziamo subito.
Mi fa piacere che questa sera abbiamo scoperto che è presente, in
quest'aula, un avvocato difensore nella persona dell'esponente di
Nuova Sinistra il quale, rimasto probabilmente come residuo
dell'ultima "ammucchiata", ha dovuto assolutamente cercare di
difendere il Collega Beneforti.
Veniamo ora al problema relativo al Consigliere Beneforti, che
prima non ho illustrato, perché il tempo era ormai scaduto e mi ero
riservato di farlo in un secondo momento.
Il Consigliere Valerio Beneforti l'ha ripetuto questa sera qui,
ma l'aveva già scritto in un suo giornaletto, "La Voce Valdostana",
nel quale si poteva leggere:
"La verità è venuta a galla. Le accuse di Chamonal e di
Aloisi nei confronti di Beneforti si sono rivelate false (l'ha
ripetuto anche qui in aula), artificiose e prive di ogni
fondamento. Il tutto
faceva parte di un disegno diffamatorio
costruito ad arte per ottenere
la revisione delle relazioni
approvate dal Consiglio regionale.
I responsabili dovranno ora risponderne alla Magistratura, a
seguito della querela presentata".
In fondo c'è una dicitura che recita: "
La gente deve sapere.
Divulghiamo la verità, come gli altri hanno divulgato il
falso!".
Non faccio più commenti e faccio parlare i fatti ed i documenti,
a dimostrazione che tutte le accuse che io ho mosso sono basate su
documentazione di cui io posso presentare copia a tutti i colleghi
Consiglieri. Devo prendere atto che il Collega Beneforti è molto
abile nel saper fare l'attore. Col suo modo di esporre le cose è
riuscito ad ingannare quasi tutti, è riuscito a cambiare le carte
in tavola, è riuscito a dire cose completamente diverse, ingannando
coloro che non sono a conoscenza dei fatti e cercando di creare
quel guazzabuglio per offuscare un pò la situazione.
Cerco allora umilmente di illuminarvi ancora una volta su questi
fatti per dimostrarvi che qui c'è un vero "bugiardo"...
FAVAL
(fuori microfono): Nessuno ti crede!
ALOISI (M.S.I.):
Non è importante che nessuno mi creda,
ma è importante che io lo dica e che ciò rimanga agli atti.
Sappiamo benissimo che i discorsi che si fanno qui dentro avvengono
tra sordi: io posso dire tutte le verità possibili ed immaginabili,
ma ciò non servirebbe a nulla, tanto qui dentro sono tutti sordi.
Io non parlo, quindi, ai Consiglieri della maggioranza, parlo forse
di più ai Colleghi dell'opposizione, ma soprattutto parlo affinché
quello che voglio dire rimanga scritto, perché io sono convinto che
avremo un prosieguo dei lavori, ma -per carità!- non certo dei
lavori della Commissione. È importante, quindi, che quello che io
dico venga registrato.
Veniamo ora al nostro Consigliere Beneforti. Io ho sempre
sostenuto che egli conosceva vita e miracoli della vicenda Casinò.
L'ho sostenuto non a caso o a casaccio, ma l'ho sostenuto basandomi
su documenti dei quali io ero e sono in possesso.
Ho qui con me un documento sul problema dei controllori
regionali, che ho già fatto presente altre volte in Consiglio ma,
come ripeto, si è sempre trattato di un discorso tra sordi;
tuttavia, lo ribadisco ancora una volta.
"
Aosta,
14 luglio 1978. La scrivente federazione
sindacale CGIL-CISL-UIL e SAVT della Valle d'Aosta indirà
un'assemblea generale di tutti i lavoratori, per l'esame dei
problemi sul tappeto, nel più breve tempo possibile.
Minnelli, per la CGIL. Valerio Bene-forti, per la
CISL...."
e poi gli altri sindacalisti...
BENEFORTI
(fuori microfono): C'era anche Stévenin;
diglielo che c'era!
ALOISI (M.S.I.)
: A me non interessa, perchè io ho
contestato la Presidenza della Commissione d'Inchiesta, come
ribadisco per l'ennesima volta, non per un fatto personale, perché
io non ho nessun fatto personale con il Consigliere Valerio
Beneforti. Io ho contestato la sua Presidenza perché lui era a
conoscenza dei fatti e delle cose delle quali io l'ho sempre
accusato, ma in Commissione non ci ha mai detto niente. Se, fin
dall'inizio, ci avesse detto in Commissione: "Guardate, io, come
sindacalista, sapevo questo, questo e quello... Se volete, posso
dare il mio apporto costruttivo....", nessuno avrebbe detto niente.
Ma non poteva lui, conoscendo i fatti, farci bisticciare per mesi
sui fuori busta o meno, sull'otto bis o meno, quando aveva
contrattato tutto, quando conosceva tutto..., per poi dire se
rubavano o meno! Questa è la realtà! Io contesto, quindi, il
principio e la posizione del Presidente della Commissione
d'Inchiesta, il quale doveva dire e far presenti certe cose in
Commissione. A quel punto si chiudeva tutto il discorso.
BENEFORTI
(fuori microfono): Quegli appunti sono stati
distribuiti a tutti! La lettera unitaria dei sindacati è stata data
a tutti...
ALOISI (M.S.I.):
Tu hai parlato e adesso lasciami
parlare, perché hai detto tante cose inesatte ed io ora le rimetto
sul binario corretto.
Ho qui un altro documento del 17 luglio 1978, diretto sempre ai
vari sindacati, nel quale si dice:
"Vi comunichiamo che nel frattempo, negli incontri avuti con
l'Assessore alle Finanze, abbiamo avuto garanzie che fossero
discussi e risolti nel più breve tempo possibile i seguenti
problemi:
-revoca nomina responsabili di sala;
-indennità notturna 8 bis".
E allora facciamo un po' di chiarezza, perché bisogna capire
bene come stanno le cose e non far finta di non capire, come ha
cercato di fare il Consigliere Beneforti! L'indennità "8" era la
famosa indennità fuori-busta, ma solo dopo il "blitz" si è parlato
di fuori-busta, perché i controllori regionali non la chiamavano
"fuori-busta" ma "indennità", perché per loro era una "prestazione
da un lavoro, data per un lavoro, per un'attività" e pertanto non
era definita "fuori-busta".
L'indennità "8 bis" era una loro richiesta di aumento di
quell'indennità data per prestazioni e che poi, dopo il "blitz", è
stata definita "fuori-busta".
Consigliere Beneforti, non facciamo, quindi, confusione. Quando
nei documenti del sindacato si discutono questi problemi... Io sono
convinto che lui sapesse: guarda caso, sono stato sindacalista e,
guarda caso, sono stato sindacalista della CISL e, guarda caso, in
quel momento c'era come Presidente Valerio Beneforti e, quando io
trattavo i problemi inerenti il reparto nel quale io lavoravo,
quando discutevo su di un determinato problema, mi informavo fino
in fondo per capire, perché cercavo di capire, altrimenti avrei
dimostrato di non capire niente e di andare a firmare i contratti
senza sapere che cosa firmavo e senza conoscere la materia!
Non penso, quindi, che egli sia talmente deficiente da giungere
sino a questo punto! Non lo penso! Lo ritengo intelligente e,
proprio per questo, gli do credibilità. Poiché, a questo punto, qui
c'è un documento che parla di "indennità 8 bis", ne risulta che
egli doveva conoscere e sapere che cosa significava l'indennità 8
bis e non doveva cercare di confondere le idee.
Ho qui un altro documento del quale vi risparmio la lettura. C'è
poi un altro documento che io ho trascritto, ma ci sono dei
testimoni che lo possono comprovare:
"In una recente riunione dei controllori regionali, avvenuta a
Nus, è emerso che fin dal lontano 1971, alla presenza e con il
conforto del segretario regionale della CISl, Valerio Beneforti -
ne è testimone il sindaco di Aosta, Edoardo Bich, con i
rappresentanti della società SITAV e della Regione - si erano
stabilite le percentuali da attribuire ai croupiers in merito alle
poussettes e agli orfanelli (percentuali che poi sono state
modificate in senso peggiorativo dal Consiglio regionale, con
delibera del 13 luglio del 1984, come emerge dalla relazione che io
ho presentato)".
Anche in questo caso il Presidente Beneforti non ha fatto alcun
cenno a quanto egli stesso aveva approvato nel 1971, quando già
discuteva di orfanelli, di "poussettes"... Conosceva, quindi, o non
conosceva la materia? Questo ce lo deve spiegare lui!
"Alla riunione erano presenti, oltre al Beneforti, Edoardo Bich
(che ho citato prima), il dott. Artacio, rappresentante della SITAV
e Provaney, esponente della CISL".
Ma non è tutto! Quest'altro è un documento ufficiale in data 5
settembre 1980:
"Disdetta del contratto collettivo di lavoro del 16 settembre
1978.
Spett. SITAV Casinò de la Vallée di St. Vincent....
Per le OO.SS.: Valerio Beneforti".
Io, quindi, continuo a far parlare i fatti ed i documenti. Che
cosa succede? Ho qui con me tutta una sfilza di documenti che,
naturalmente, avevo già portato a conoscenza del Consiglio ma,
siccome qui si fanno discorsi tra sordi, come torno a ripetere
ancora una volta, è ovvio che non si possa dare ragione ad un
missino. È logico, e d'altronde lo hanno detto tanti colleghi
Consiglieri. Io posso dire tutte le verità, ma la ragione non
l'avrò mai. Io avrò sempre torto. Voglio solo che queste cose
rimangano agli atti, perché serviranno in un prosieguo della
vicenda.
Qui c'è una sfilza di verbali delle riunioni per il rinnovo
contrattuale del Casinò di St. Vincent. Guarda caso, questo, che è
delle ore 10,15 del 16 maggio 1981, è stato sottoscritto, per le
Organizzazioni Sindacali, da Valerio Beneforti.
"22 maggio 1981....Per le OO.SS.: Valerio Beneforti", e vi si
chiariscono alcune cose in relazione allo straordinario, al punto,
alla regolazione dell'importo... Insomma, vi si tratta di argomenti
inerenti il contratto.
"8 giugno 1981....Valerio Beneforti". "16 giugno 1981....Valerio
Beneforti". Vi risparmio il resto, ma sempre è presente Valerio
Beneforti...
BENEFORTI
(fuori microfono): Ma per fare che cosa?
ALOISI (M.S.I.):
Dopo te lo spiego. Abbi solo un attimo
di pazienza.
Ho qui un contratto collettivo di lavoro del 1976, per la firma
del quale, tra le organizzazioni sindacali, la CISL era
rappresentata da Valerio Beneforti. Alla fine di questo contratto
c'è la questione particolare che io avevo già citato allora del
chiarimento a verbale.
C'è ancora il contratto collettivo di lavoro del 1982, per la
firma del quale la CISL era rappresentata da Valerio Beneforti.
Di fronte a tutti questi documenti, io mi chiedo come si possa
affermare, oggi, che il Consigliere Valerio Beneforti non
conoscesse la problematica del Casinò di St. Vincent, i problemi
dei croupiers, dei controlli e di tutto ciò che avveniva
all'interno del Casinò, quando abbiamo documenti che risalgono
addirittura al 1971 ed ora siamo nel 1987! Riconfermo ancora una
volta che il Consigliere Valerio Beneforti conosceva vita, morte e
miracoli di ciò che avveniva al Casinò!
Perché io dico questo? Non lo dico certo tanto per dirlo, ma per
il semplice motivo che io sono sicuro che lui conosceva il problema
dei fuori-busta, il problema delle mance, conosceva anche la
problematica delle mance in nero, perché non mi vengano a dire che,
quando discutono e poi sottoscrivono un chiarimento a verbale, in
calce ad un contratto collettivo di lavoro, nel quale dicono, come
ho già avuto modo di ripetere altre volte:
"
Tra SITAV e rappresentanti del personale, in occasione del
nuovo contratto aziendale di lavoro, si conferma e,
conseguentemente, si riconosce che le eventuali mance elargite dai
clienti continueranno come d'uso...",
non sanno nulla. Mi sta
tutto bene - per carità! - ma volete proprio farmi credere che non
avesse parlato con qualche croupier di area CISL di questi problemi
e di tutta questa situazione, nel momento in cui questo chiarimento
a verbale viene inserito nel contratto collettivo di lavoro?
Cerchiamo, allora, di essere un pochino seri!
Ma non è tutto. Qui abbiamo anche la seconda parte
dell'ordinanza di rinvio a giudizio. Io ho avuto la costanza e
l'impegno di andare sino in fondo, e quindi non parlo per sentito
dire, perché mi documento, e documentandomi ho scoperto, per
esempio, che a pagina 295, sempre in merito alle riunioni per la
questione degli scioperi selvaggi che avvenivano all'interno del
Casinò, dove per diversi mesi c'è stato un macello (eppure il
Consigliere Beneforti non sapeva niente, era anzi sordo e muto) i
giudici dicono:
"In questa occasione specifica, durante questi scioperi, ci
fu una riunione presso la Regione, per sistemare la vertenza
conseguente al licenziamento di quei quattro croupiers. Andrione
(l'avevano chiamato perché cercasse di sanare la situazione) fu
presente all'inizio della riunione..."
STEVENIN
(fuori microfono): Spiega per che cosa!
ALOISI (M.S.I.):
Scusa un attimo! Arriviamo,
arriviamo!
"
...ma se ne andò subito, lasciando un recapito
telefonico.
La presenza del Presidente Andrione alla riunione, per risolvere
quel problema sindacale, era stata richiesta dai segretari
confederali sindacali, con istanza perché il Presidente della
Regione facesse da mediatore tra la SITAV ed il sindacato".
A me risulta che il Consigliere Valerio Beneforti era allora
Segretario Confederale e quindi...
(...Interruzione del Consigliere BENEFORTI...)
ALOISI (M.S.I.):
No, no, ma per carità! Arriviamo al
dunque, questa è solo la premessa per far capire certe cose. Ma il
Consigliere Stévenin non è Presidente della Commissione; potrà
avere anche i suoi problemi, ma a me non interessano, perché a me
interessa la gestione della Commissione. Io ho contestato il tipo
di gestione. Ripeto per l'ennesima volta che io ho contestato il
Presidente perché era a conoscenza di certi fatti che ci avrebbe
dovuto far conoscere, senza farci scervellare su fatti e cose che
lui già conosceva.
"La linea di condotta del movimento sindacale sulla base dei
dipendenti assunse toni così parossistici, al di là di ogni
plausibile ragionevolezza, da ingenerare in molti la sensazione di
qualcosa di artificioso e di forzato ed estraneo, dai riflessi di
una imperizia anche clamorosa.
Gli stessi sindacalisti confessano che non andava mai bene
nulla, occorreva aggiungere sempre qualcosa. Quanto in precedenza
era stato definito veniva nuovamente ridiscusso. C'era sempre
qualcuno che saltava su a dire che nulla andava.
La dirigenza sindacale dava disposizioni contraddittorie di
volta in volta. Sorsero all'interno del sindacato gruppi che
divennero propugnatori di scioperi ad oltranza, senza ragione
alcuna....
Se, quindi, questa battaglia rivendicativa, priva di moralità
di causa,..."
(i magistrati citano che in quel periodo c'erano
gli scioperi dei lavoratori della COGNE, che percepivano uno
stipendio molto, molto misero, mentre questi signori, tanto per
intenderci, percepivano stipendi che oscillavano dai 6 ai 7
milioni, e per questo parlano di "moralità di causa" "...riuscì a
paralizzare il Casinò sino alla fine dell'anno, è segno che
qualcosa di anormale vi fu".
Colleghi Consiglieri, fate un po' di attenzione, perché ciò
serve a dimostrare che quanto io cito non è detto da me, ma dai
magistrati.
BORBEY
(fuori microfono): Ma l'abbiamo già letto!
ALOISI (M.S.I.):
No, non avete letto niente, perché
oltretutto siete anche ciechi! I magistrati dicono:
"Anche dall'interno del sindacato, tutto ciò fu avvertito negli
organi centrali, avendone il Mattei, esponente della CISL romana,
maturato medesima convinzione: ebbi, dice il Mattei, la netta
sensazione che detta agitazione fosse protratta un po' oltre il
limite normale e ragionevole della prassi (Deposizione del 2 maggio
1985).
Ed ancor più esplicitamente disse:
ebbi confidenze da miei amici sindacalisti sul pilotamento
dell'operazione sindacale (Deposizione del 28 giugno 1985)".
Se abbiamo la volontà di far lavorare il cervello, facciamo un
piccolo ragionamento. Mattei, esponente della CISL romana, viene
qui, discute di questi problemi e dichiara: "Ho avuto confidenze da
miei amici sindacalisti". Chi poteva essere l'amico sindacalista?
Non poteva esserci il Consigliere Bene-forti tra questi amici
sindacalisti? Io, guarda caso, sono convinto che fosse proprio il
Consigliere Beneforti, che conosceva la problematica del
Casinò!
I giudici continuano:
"Ed infatti questo pilotamento è provato in atti. Giustamente la
dirigenza sindacale aveva fiducia in Masi..."
(...Interruzione del Consigliere BENEFORTI...)
ALOISI (M.S.I.):
Non si fa molta attenzione.
"...Giustamente la dirigenza sindacale aveva fiducia in Masi,
competente e di duttile tratto".
Da questo aspetto si può trarre un collegamento molto
ragionevole che ci consente di capire certe telefonate e certi
incontri con Masi che arrivano a determinate situazioni.
BENEFORTI
(fuori microfono): Ma come fai tu ad affermare
queste cose?
ALOISI (M.S.I.):
Il testo continua:
"Vi furono riunioni segrete presso la casa del sindacalista
Gemello, che influenzarono il corso successivo di tutta la
vicenda".
Se non sbaglio, questo Gemello è o era della CISL.
Vi risparmio il resto, altrimenti il Presidente mi toglie la
parola ed io ho altre cose da dire, ma tutto ciò vale a dimostrare
che il Consigliere Valerio Beneforti era a conoscenza di tutto.
Quanto tempo ho ancora a disposizione, signor Presidente?
Ecco, nella seduta del 15 giugno 1984, il Consigliere Valerio
Beneforti dice:
"Per quanto riguarda alcune affermazioni sul controllo, sono
state riprese dalla verbalizzazione dell'audizione dei controllori
Valle che è stata registrata e si può riascoltare.
I controllori, tra l'altro, non tutti ma diversi, hanno
affermato che era impossibile lavorare e collaborare con il
Commissario Manganone, in quanto i loro rapporti e le loro lettere
al Commissario venivano imboscate e trattenute dallo stesso, il
quale diceva: adesso vedo e poi provvederò, ma mai provvedeva.
Non c'era quindi un rapporto tra i controllori ed il Commissario
Manganone. Quanto abbiamo scritto nella relazione scaturisce
interamente dall'audizione dei controllori regionali in quella
riunione nella quale mi pare che ci fossero tutti. La relazione è
fedele alle dichiarazioni fatte ed alla documentazione di cui la
Commissione è venuta in possesso e di quella parte della
documentazione di cui non è venuta in possesso è chiaro che non si
può rispondere".
La documentazione, Consigliere Aloisi,
resta, rimane ed è
quella che è, fedele a quanto la Commissione ha potuto
accertare".
Accertiamo allora dalla Commissione. Noi abbiamo i verbali delle
audizioni...
(...INTERRUZIONE...)
ALOISI (M.S.I.):
Eh, lo so che stanca, ma io non voglio
passare per fesso! Questi sono verbali e fatti concreti che
servono, soprattutto, al Consigliere di Nuova Sinistra, che si erge
ad avvocato difensore e dice che la prima relazione è vera e
veritiera. Questo si riferisce, appunto, alla prima relazione dove
si afferma che Navarretta sosteneva che il Commissario imboscava
tutto, mentre qui Navarretta dice:
"I rapporti e fatti di una certa gravità arrivavano sempre
qui all'Amministrazione regionale, dal Presidente della
Giunta".
Navarretta, quindi, come risulta dai verbali che
abbiamo sentito tutti, smentisce quanto detto dal Presidente
Beneforti.
Barmaverain:
"In riferimento ai tre rapporti miei, uno è stato sospeso per un
mese, gli altri due per sette giorni, poi altri casi in cui i
croupiers sono stati sospesi per cinque giorni e per tre
giorni".
Ce ne sono anche altri sui quali non mi voglio dilungare e poi
abbiamo un verbale di segnalazione e quindi un documento ufficiale,
in data 29 ottobre 1983, che registra una segnalazione al
Commissario regionale:
"Durante il mio turno di notte del 28 ottobre 1983 sono
accadute alcune cose
poco piacevoli ai tavoli dello chemin
de fer. Il signor.... per tutta la notte si è comportato in modo
poco corretto..".
Questo documento è del 29 ottobre 1983.
3 novembre 1983:
"Relazione al Presidente della Giunta. Prot. n. 106. Egregio
Presidente, in allegato troverà la segnalazione del controllore
signor Ferrero. In detta segnalazione compaiono nomi di persone e
fatti avvenuti nella notte del 28 ottobre ai tavoli dello chemin de
fer.
Mi corre l'obbligo di ricordare che nel tempo si sono
susseguite azioni...".
Allora è falso quello che dice il Presidente Beneforti, perché
questi sono documenti ufficiali che noi avevamo a disposizione in
Commissione, mentre lui ha dichiarato esattamente il contrario! E
allora, lasciamo cantare la carta, che è meglio! Ci troveremo,
eventualmente, nella sede più opportuna dove avremo modo di
illustrare il tutto.
Ma non è finito, perché noi abbiamo dei verbali dai quali
risulta che il Presidente Beneforti, in riferimento alla lettera
della signora Masi, aveva allora dichiarato:
"...di confermare tutta la sua totale estraneità ai fatti
riportati nell'articolo pubblicato sul Monitore Valdostano e di
respingere, pertanto, l'insinuazione avanzata dal Consigliere
Aloisi, perché non rispondono a verità".
Poiché qualcuno ha voluto gettare un amo, dicendo che qui c'è
qualcuno che è strumentalizzato da qualche personaggio misterioso,
ribadisco, in merito, per l'ennesima volta al Consiglio che, nel
momento in cui sul Monitore Valdostano era uscita la notizia di
Chamonal che accusava il Presidente Beneforti, io ed altri
Consiglieri, e mi può essere testimone anche il Collega
Baldassarre, siamo rimasti stupefatti ed abbiamo detto:
"Qui dobbiamo indagare se Chamonal dice il vero o dice il
falso".
In Commissione abbiamo chiesto di avere un incontro con
Chamonal, ma il Presidente Beneforti, sopra tutti, aveva il terrore
di quell'incontro, tant'è che non ha mai voluto incontrarlo. Di ciò
mi può essere testimone almeno il Collega di minoranza.
Il Presidente Beneforti dichiara infatti che lui voleva
incontrare e sentire Chamonal, poi, già sapendo che Chamonal non
sarebbe potuto venire qui, si è rifiutato di venire con noi a
Milano e, comunque, ha cercato di evitarlo.
Io, l'ho detto in Commissione e ne fanno fede i verbali, mi sono
incontrato con Chamonal alle ore 15 del 15 gennaio 1987, alla
stazione di Sanremo. L'avevo detto in Commissione, proprio perché
la Commissione, o perlomeno il suo Presidente, non voleva
incontrare Chamonal, ed allora ho voluto accertare se quanto egli
aveva scritto corrispondeva a verità o meno. Questi sono i
fatti.
Io sono molto scrupoloso e cerco di andare sino in fondo alle
cose, per vedere se sono vere o meno, ed in quella occasione
Chamonal mi ha detto che, secondo lui, le accuse sono vere e mi ha
dato anche altre notizie. Allora io sono tornato in Commissione ed
ho fatto presente tale circostanza, chiedendo nuovamente un
incontro con Chamonal e, dopo botte e risposte, dopo riunioni su
riunioni, noi, come membri di minoranza, siamo finalmente riusciti
ad avere quell'incontro.
E allora, se c'è ancora qualcuno che vuole gettare l'amo,
sostenendo che io sia manovrato, sulla base di questi fatti posso
dire tranquillamente che ciò è assolutamente falso. Io non sono qui
per difendere Chamonal, perché si tratta di problemi suoi, ma io
sono qui per fare chiarezza su certi aspetti, fatti ed avvenimenti
relativi alla relazione della Commissione, perché mi sono
dissociato fin dal lontano dicembre del 1984, come fanno fede i
verbali. Tutte le accuse che io muovo oggi, che ho mosso un mese fa
o tre mesi fa, le avevo già fatte nel lontano 1984 ed i relativi
verbali mi possono fungere da testimoni. Non dico certe cose da un
giorno all'altro, perché le ho sempre dette.
Abbiamo un altro verbale della Commissione, nel quale il
Presidente Beneforti dice:
"Contrariamente a quanto è asserito nel documento dichiaro di
non aver mai contattato
telefonicamente la moglie del prof.
Masi, né di conoscerla personalmente".
Guarda caso, dopo l'approvazione di questi verbali, ha tentato
di modificare aggiungendo
"nei termini riferiti",
ma dopo io
gli ho detto:
"Non ti azzardare a toccare i verbali, che sono stati approvati
dalla Commissione, perché ti denuncio!"
Siccome si è reso conto di aver fatto una "gaffe", ha cercato di
porre rimedio. Io gli ho detto: "Se vuoi, rettifica. Nella prossima
riunione dichiara contrariamente a quanto avevo detto...".
Sta di fatto, però, che lui aveva dichiarato di non aver mai
telefonato alla signora Masi. Successivamente ha modificato tale
versione e, poiché il Presidente Valerio Beneforti non è stupido
ma, quando vuole, è anche intelligente, ha modificato tale versione
ed ha detto:
"Non ho mai telefonato nei termini in cui è stato
detto".
PRESIDENTE
: Consigliere Aloisi, la Presidenza si permette
di suggerirle di arrivare alle conclusioni perché ha a sua
disposizione ancora 3 minuti.
ALOISI (M.S.I.):
La ringrazio.
Ecco, però, che è arrivata puntualmente la lettera della signora
Masi che conferma la telefonata avvenuta nel marzo-aprile del
1984.
A proposito di questa telefonata ribadisco che essa è registrata
e si trova agli atti della Magistratura e, se sarà necessario,
avremo modo di verificarne in seguito il contenuto; e non vado
oltre.
Successivamente, nella seduta del 12 febbraio del 1987, il
Presidente Beneforti ha dichiarato:
"Mi interessa precisare al Consigliere Aloisi che, per quanto
concerne la sua affermazione relativa al mio incontro con il prof.
Masi, per avere, come egli ha detto, l'assicurazione di un posto di
lavoro qualora non fossi stato eletto in questo consesso, darò
mandato ai miei legali di sporgere querela contro il Consigliere
Aloisi".
BENEFORTI
(fuori microfono): Ed infatti l'ho fatto.
ALOISI (M.S.I.):
Sì, certo, ed infatti puntualmente il 15
maggio è stato scritto a Masi di rispondere se corrispondeva al
vero o meno questa affermazione ed egli rispose il 20 maggio, ma
solo dopo un mese la Commissione ha potuto sapere che le accuse che
io avevo mosso erano vere. Agli atti della Commissione, infatti,
c'è la lettera firmata da Masi che dimostra la veridicità delle mie
affermazioni. Questo è un altro elemento probante, non detto da me,
ma confermato da Masi.
Visto che non posso andare oltre, mi fermo qui e riconfermo
integralmente le accuse che ho fatto, perché sono suffragate da
elementi certi e da documentazione che è disponibile per tutti i
Consiglieri regionali. Mi meraviglia, quindi, il fatto che la
Commissione non abbia assunto il provvedimento di sospendere dalla
Presidenza un personaggio che in questo momento è stato definito,
come provato da documenti agli atti, "bugiardo".
PRESIDENTE
: Signori Consiglieri, non c'è più nessuno
iscritto a parlare e, se non c'è nessuno del Governo regionale che
intende parlare e se non ci sono obiezioni, dichiaro chiusa la
discussione generale e chiedo se ci siano dichiarazioni di voto
sull'ordine del giorno che conclude la discussione sull'oggetto
iscritto al n. 16 dell'ordine del giorno.
Ha chiesto la parola per dichiarazione di voto il Consigliere
Torrione; ne ha facoltà.
TORRIONE (P.S.I.):
Sarò brevissimo perché, a mio avviso,
questa seduta si è protratta oltre il lecito.
Ritengo opportuno riaffermare la validità dell'atto politico
della conclusione di questi lavori e faccio questa dichiarazione
per evitare che le nostre decisioni possano sembrare la fine di una
"querelle" personale tra il Presidente della Commissione
d'Inchiesta ed uno dei suoi componenti.
Io credo che il Consiglio non debba rimanere con questa
impressione.
Se siamo giunti alla fine dei lavori della Commissione, con
molta amarezza devo dichiarare che mi sono piaciuti molto poco sia
il canto del cigno nero e sia il canto del cigno bianco. Io credo,
infatti, che a questo punto, per affermare posizioni di tipo anche
personale, non si doveva scegliere la sede di questo consesso,
perché si erano già aperte le porte di altre aule.
Noi abbiamo cercato di dare un giudizio politico che io
riconfermo, anche a nome del Gruppo socialista. Il resto non ci
interessa.
Se vogliamo svilire e ridurre il tutto ad un piano personale,
come si è tentato di fare, credo che ciò non sia giusto nei
confronti di tutti i Commissari che, soprattutto, hanno prestato in
buonafede la loro opera, per quattro anni, ed hanno cercato di fare
fino in fondo il loro dovere. Grazie.
PRESIDENTE
: Ha chiesto la parola, per dichiarazione di
voto, il Consigliere Tamone; ne ha facoltà.
TAMONE (U.V.):
Condivido molte delle cose che sono state
dette oggi, specie quelle che parlano di credibilità, di lavoro
corretto, onesto e ben fatto.
Con la massima sincerità io credo che abbiamo cercato di fare il
possibile per capire quanto potevamo capire e credo che ciascuno di
noi, dal proprio punto di vista, abbia cercato di compiere questo
sforzo.
Vorrei fare ancora due considerazioni di carattere più generale,
la prima è simile a quella che è stata appena illustrata dal
Consigliere Torrione. Uno degli errori compiuti da questa
Commissione, emersi in questi ultimi tempi, è stato quello di voler
personalizzare i lavori: è un comportamento privo di senso, che
dovremmo cercare di evitare in tutti i modi possibili ed è questa
una delle lezioni che dovremmo trarre dai lavori della
Commissione.
In secondo luogo vorrei aggiungere che cercare di stravincere
non sta mai bene in nessun caso ed in nessuna situazione. Quando
uno ha già vinto, dovrebbe accontentarsi della vittoria e dovrebbe
cercare di stare bravo.
Sintetizzo questo concetto con una citazione francese, sperando
che, dato che è un pochino oscena, nessuno si offenda: "On ne doit
jamais péter plus haut que son cul!"
PRESIDENTE
: Ha chiesto la parola, per dichiarazioni di
voto, il Consigliere Aloisi; ne ha facoltà.
ALOISI (M.S.I.):
Non posso accettare le considerazioni di
alcuni Consiglieri che sostengono che questa vicenda sia un fatto
personale. Questo non lo accetto, perché non si tratta di un fatto
personale.
Io ho contestato la Presidenza della Commissione perché, pur
essendo a conoscenza di fatti ed avvenimenti, non ha fatto niente
per fare chiarezza. E basta! Successivamente non mi è mai stata
data retta ed io, quindi, sono stato costretto a proseguire lungo
una certa strada, anche perché le cose che io ho detto oggi, le
avevo già dette tre anni fa.
Qui dentro, però, si agisce per partito preso, non si vuole fare
chiarezza fino in fondo. Se la Commissione avesse voluto fare
chiarezza, alle prive avvisaglie, nel momento in cui io, in qualità
di Commissario dell'indagine sul Casinò, esprimevo i miei dubbi, si
sarebbero dovuti approfondire quegli argomenti e si sarebbe dovuto
indagare sino in fondo per accertare se quanto io sostenevo era
vero o meno. Questo non è stato fatto e quindi rigetto e respingo
l'accusa di fatto personale. Qui di personale non c'è niente.
Secondo me, il Presidente Beneforti non aveva la dirittura
morale per dirigere una Commissione d'Inchiesta e, pertanto, l'ho
sempre contestato, allegando documenti, fatti ed avvenimenti.
Io mi asterrò dal votare l'ordine del giorno proposto perché,
pur essendovi il riconoscimento che i lavori della Commissione non
sono stati conclusi e quindi vi è presente un certo senso di colpa,
non posso accettare la frase nella quale si dice:
"Constatato che l'attività di accertamento e verifica da
parte della Commissione è giunta a conclusione...",
perché non
c'è stato alcun accertamento e alcuna verifica.
Deve rimaner chiaro, invece, il concetto che ad una
pseudo-relazione sono state allegate le dichiarazioni del
Commissario Manganone e sono stati allegati certi fatti e certi
avvenimenti, molti dei quali non sono neppure impostati nella loro
giusta misura, in merito alla questione del Presidente della
Commissione, senza esprimere alcun giudizio o alcun parere.
Il mandato del Consiglio regionale, invece, era preciso:
"verificare ed accertare". Qui non si è verificato e non si è
accertato, perché è nell'interesse di tutta la maggioranza, e
probabilmente anche dell'opposizione, chiudere questo discorso,
perché non si vuole andare sino in fondo.
Dichiaro, quindi, che mi asterrò dal votare questo ordine del
giorno, proprio per questi motivi.
PRESIDENTE
: Ha chiesto la parola, per dichiarazioni di
voto, il Consigliere Baldassarre; ne ha facoltà.
BALDASSARRE (P.S.D.I.):
Approfitto di questa
dichiarazione di voto per fare alcune precisazioni nei confronti
dei Consiglieri Sandri e Beneforti.
Al primo ribadisco le mie critiche, dalla prima all'ultima, in
merito alle relazioni, come d'altronde ho già fatto al momento
della votazione, quando noi abbiamo approvato le relazioni.
Al Consigliere Beneforti intendo precisare che io non ho
espresso nessun giudizio sui personaggi che abbiamo ascoltato,
perché io ho il massimo rispetto della personalità altrui.
Dovevamo, però, credere a certe affermazioni fatte da uno dei
maggiori imputati, come Franco Chamonal, oppure dovevamo credere
alle affermazioni di coloro che abbiamo sentito, quando hanno
avuto, secondo me, il cattivo gusto di venirci a dire in
Commissione che non sapevano che cosa fosse l'articolo 8 bis e ci
hanno anche affermato che non era un fuori-busta?
A questo punto occorre ribadire che cos'era l'articolo 8 bis:
prendevano dei soldi che non erano segnati in busta e quindi erano
fuori busta. Erano a conoscenza, pertanto, di percepire
un'indennità di 2450 mila lire mensili che non erano segnate in
busta e che, di conseguenza, erano dei fuori-busta.
Venire in Commissione ad affermare che tale indennità non si
chiamava "fuori-busta" ma "articolo 8 bis", per non chiamarla con
il termine esatto che occorreva usare in Commissione, significava
per noi essere presi in giro. Eppure noi ci siamo tappati le
orecchie per non sentire queste cose e per questo motivo io avevo
ritenuto necessario che fossero confrontate certe affermazioni e
non certo per esprimere dei giudizi sulle persone.
Io voterò l'ordine del giorno proposto, che ho anche
sottoscritto, perché con esso, finalmente, questa Commissione vede
terminare i propri lavori, che sono stati duri ed insopportabili
per un Consigliere regionale ed accompagnati, oltretutto, dalla
preoccupazione e dall'amarezza che le relazioni non hanno sortito
l'esito sperato.
PRESIDENTE
: Do lettura dell'ordine del giorno presentato
dai componenti della 1a Commissione, allargata ai Capigruppo, con
l'esclusione del Consigliere Aloisi:
ORDINE DEL GIORNO
Il Consiglio regionale della Valle d'Aosta
VISTO il resoconto finale dei lavori della Commissione affari
generali allargata ai Capi gruppo, incaricata di effettuare
accertamenti e verifiche sulla Casa da Gioco di Saint-Vincent;
RICORDATO che in data 19 maggio 1987 i giudici istruttori di
Torino hanno depositato la sentenza di rinvio a giudizio relativa
al procedimento penale in corso davanti il Tribunale di Torino nei
confronti di persone imputate di reati diversi connessi con la Casa
da Gioco di Saint-Vincent;
CONSTATATO che l'attività di accertamento e verifica da parte
della Commissione è giunta a conclusione e che non pare possibile
esperire ulteriori accertamenti amministrativi;
PRENDE ATTO
della conclusione dei lavori della Commissione con il resoconto
rassegnato al Consiglio nell'odierna adunanza che fa parte
integrante delle precedenti relazioni sottoposte all'attenzione del
Consiglio nelle adunanze del 15 maggio 1984, 14 gennaio 1985 e 5
giugno 1985.
PRESIDENTE
: Se nessuno chiede la parola, pongo in
votazione l'ordine del giorno testé letto:
ESITO DELLA VOTAZIONE
Presenti: 26
Votanti: 25
Favorevoli: 25
Astenuti: 1 (Aloisi)
Il Consiglio approva.
PRESIDENTE
: I lavori sono sospesi e riprenderanno domani
mattina alle ore 9,30
La seduta è tolta
La seduta termina alle ore 21,11
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK