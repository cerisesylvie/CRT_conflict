Consiglio Regionale della Valle d'Aosta - Oggetto del Consiglio n. 1131 del 7 aprile 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1131 del 7 aprile 2010 - Resoconto
OGGETTO N. 1131/XIII - Interpellanza: "Predisposizione di un
Piano di stabilizzazione dei lavoratori precari
dell'Amministrazione regionale".
Interpellanza
Premesso che l'Amministrazione regionale si avvale, nei
diversi settori, di collaborazioni lavorative a termine che
riguardano, in particolare, la scuola (operatori di sostegno per
gli studenti diversamente abili, tecnici, assistenti di segreteria,
ecc.), l'assistenza alle manifestazioni, la custodia dei castelli e
dei musei e altri casi simili;
Considerato che queste persone, a tutti gli effetti
"lavoratori precari" e alcune delle quali con diversi anni di
anzianità occupazionale, sono periodicamente costrette a sostenere
concorsi e selezioni per avere maggiori certezze di essere
richiamate al lavoro;
Vista la Legge regionale 15 aprile 2008, n. 9 che impegnava
la Giunta regionale a definire, entro sei mesi dalla data di
entrata in vigore della stessa legge, le linee-guida per procedere
alla progressiva stabilizzazione del personale precario assunto
dall'Amministrazione regionale per fronteggiare esigenze stabili
dell'ente;
Ricordato quanto affermato dal Presidente della Regione, a
pochi mesi dal suo insediamento, circa la predisposizione di un
Piano di stabilizzazione dei lavoratori precari
dell'Amministrazione regionale;
Osservate le norme del Patto di stabilità interno e le
disposizioni statali in materia di contenimento della spesa
pubblica, i cui effetti sono comunque "temperati" nel contesto
valdostano rispetto al sistema generale;
tutto ciò premesso, i sottoscritti Consiglieri
regionali
Interpellano
il Presidente della Regione per sapere:
1) quanti sono, ad oggi, i lavoratori occupati presso
l'Amministrazione regionale (intesa in senso lato) che rientrano
nelle condizioni di cui in Premessa e in quali settori sono
impiegati;
2) se e quali misure sono state adottate, con riferimento
anche ai singoli settori, per concretizzare la stabilizzazione
annunciata o comunque prevista dalla legge regionale 9/2008 e quali
risultati hanno prodotto;
3) quali sono gli ulteriori ed eventuali intendimenti
dell'esecutivo regionale per fare fronte alla situazione
evidenziata in Premessa.
F.to: Tibaldi - Lattanzi
Président
- La parole au Conseiller Secrétaire
Tibaldi.
Tibaldi (PdL)
- La premessa direi che esprime già in
maniera chiara il problema di fondo, ovvero che l'Amministrazione
regionale si avvale, con una certa regolarità e nei diversi
settori, di collaborazioni lavorative che sono a termine e che
riguardano in particolare la scuola con gli operatori di sostegno
per gli alunni disabili, gli aiutanti tecnici, gli assistenti di
segreteria, e oltre la scuola anche l'assistenza alle
manifestazioni, la custodia dei castelli, dei musei e altri casi
simili.
Più volte si è parlato di questo problema, sono lavoratori che
vengono definiti "precari" perché non hanno la continuità del
rapporto lavorativo subordinato con l'ente; meglio precari o
flessibili che non avere lavoro, siamo d'accordo, però, visto che
alcune di queste figure da diversi anni hanno conseguito una certa
anzianità occupazionale e sono tuttavia periodicamente chiamati a
sostenere prove concorsuali di selezione per poter avere maggiori
certezze di essere chiamati al lavoro, si sta creando una sorta di
difficoltà che mi pare sia stata manifestata anche al Presidente
dalle sedi sindacali a ciò deputate.
Non siamo qui a svolgere un ruolo che spetta istituzionalmente
ai sindacati, però ci rifacciamo a degli impegni politici che
questa Giunta e quella precedente avevano preso in relazione al
problema denunciato; in particolare, vorrei ricordare la legge n.
9/2008, che venne approvata in scadenza della scorsa legislatura, e
che impegnava la Giunta a definire entro 6 mesi dalla data di
entrata in vigore della stessa legge le linee guida per procedere
alla progressiva stabilizzazione del personale precario, assunto
dall'Amministrazione regionale per fronteggiare esigenze stabili
dell'ente.
A questa normativa giuridica fece seguito, l'anno scorso, anche
una dichiarazione del Presidente della Regione a pochi mesi dal suo
insediamento, secondo la quale si intendeva dare forma e sostanza
ad un vero e proprio Piano di stabilizzazione dei lavoratori
precari dell'Amministrazione regionale attraverso un piano che
sarebbe stato spalmato su 3 anni, fra il 2009 e il 2011, e che
avrebbe avuto come obiettivo la sistemazione di almeno 120
unità.
Conosciamo anche, Presidente, i rigidi vincoli delle leggi
statali finanziarie, del patto di stabilità interno, della
normativa "Brunetta", la legge n. 133, che ovviamente pongono dei
limiti alle assunzioni. Però qui si tratta di assunzioni che
vengono reiterate in buona parte dei casi; allora le chiediamo
in primis
se ci può dare una fotografia aggiornata di questa
situazione nei vari settori amministrativi regionali e, in seconda
istanza, se questa stabilizzazione annunciata, o comunque prevista
dalla legge n. 9/2008, ha prodotto qualche effetto e, in terza
istanza, se e quali eventuali ed ulteriori intendimenti ha in
serbo, per cercare di affrontare in maniera significativa ed
efficace il problema.
Président
- La parole au Président de la Région,
Rollandin.
Rollandin (UV)
- Grazie, Presidente.
L'interpellanza del collega Tibaldi pone l'accento su un
problema più volte ricordato in quest'aula, che sicuramente è degno
di nota.
Vorrei nel contempo ricordare che cercherò adesso di dare delle
risposte che vanno prima di tutto a dare contezza sotto il profilo
tecnico di cosa è successo da quando è stata - come ha ricordato
Tibaldi - approvata quella legge di variazione di bilancio - la
legge n. 9 era la variazione e l'assestamento di bilancio -, in cui
si prendevano, in particolare, degli impegni che in quel momento
erano collegati con la finanziaria nazionale, la quale diceva
all'USL che avrebbe dovuto stabilizzare un certo numero di persone;
nel contempo si diceva quello che ha ricordato correttamente: che
la Giunta si impegnava a fare un'analisi dei precari.
Vorrei subito specificare che anche con i sindacati si è molto
discusso su questo termine, il termine "precario", che è molto
diverso dal termine flessibile, temporaneo, con consulenza, e così
via, quindi cercherò - poi darò una risposta più politica
dell'insieme - di dare risposte puntuali nei termini in cui è oggi
possibile fare il punto della situazione.
Le leggi finanziarie dello Stato per gli anni 2007-2008 che
hanno introdotto la stabilizzazione del precariato, erano tese ad
introdurre la misura eccezionale volta a porre rimedio alle
situazioni irregolari, determinate con l'utilizzo del lavoro
flessibile per esigenze permanenti legate al fabbisogno ordinario.
Ho letto questo testo perché era il riferimento delle finanziarie.
Sulla base di tale obiettivo il personale precario oggetto di
stabilizzazione risulta essere quindi quello assunto con contratto
a termine o di collaborazione coordinata e continuativa, in deroga
al principio generale in base al quale le pubbliche amministrazioni
per le aziende ordinarie connesse alle proprie funzioni possono
assumere esclusivamente con contratto a tempo indeterminato.
La norma inserita nella legge regionale di assestamento di
bilancio, legge n. 9, articolo 18, comma 4, stabilisce che entro 6
mesi dalla data di entrata in vigore, la Giunta regionale definisce
le linee-guida per procedere alla stabilizzazione del personale
precario assunto dall'Amministrazione per fronteggiare le esigenze
stabili dell'ente. In occasione dell'introduzione della
disposizione di cui alla legge n. 9, si era inteso prevedere
un'apertura per un'eventuale stabilizzazione, sempre però nel caso
della sussistenza dei requisiti succitati per i quali non si aveva
una ricognizione precisa nel momento in cui si è scritto nella
legge.
La norma è stata sostanzialmente voluta per procedere ad una
ricognizione sulla situazione dell'Amministrazione regionale e
quindi non ledere eventuali diritti di precari in occasione della
stabilizzazione del personale USL, effettivamente assunto su posti
vacanti e quindi precario secondo la disposizione normativa che era
oggetto del successivo articolo 25 della legge n. 9, e che ha
riguardato 22 unità di personale interessate dal protocollo
regionale recepito dall'USL nel giugno 2008 e 190 unità di
personale che, sulla base delle rilevazioni effettuate, in
applicazione sempre dell'articolo 25, avevano un contratto a tempo
determinato di collaborazione coordinata e continuativa e libero
professionale con l'USL.
Va ricordato peraltro che il successivo decreto legge 112,
convertito con legge 133, il "decreto Brunetta", ha introdotto
delle disposizioni restrittive nelle procedure di stabilizzazione,
prevedendo la possibilità di stabilizzare il personale in possesso
dei requisiti richiesti nel limite massimo del 10 percento della
spesa relativa alla cessazione del personale, avvenuta l'anno
precedente, ragione per cui il processo di stabilizzazione avviato
nell'USL non ha potuto portare i risultati attesi e oggi sono state
stabilizzate 22 unità di personale; quindi questo in applicazione
all'articolo 25 della legge n. 9 richiamata.
Tornando invece all'Amministrazione regionale, a seguito della
disposizione prevista dalla legge n. 9, è stata effettuata una
ricognizione che ha rivelato l'assenza di fenomeni di precariato
così come definito dalle norme statali di stabilizzazione;
pertanto, non sono state adottate misure in applicazione alla "9",
sempre nel senso che precario era quello che era inserito in un
posto vacante e che utilizzava quel tipo di specificità.
"Quanti sono, ad oggi, i lavoratori occupati presso
l'Amministrazione regionale che rientrano nelle condizioni di cui
in Premessa e in quali settori sono impiegati"
? Presso
l'Amministrazione regionale non risultano essere presenti e
occupati precari, ossia assunti a tempo determinato su posto
vacante, questo voglio sottolinearlo, perché l'interpretazione di
"precario" così definito, cioè assunto a tempo determinato su posto
vacante... a livello regionale non ce ne sono. Poi chiarirò quello
che è il discorso di - se mi passa il termine il collega - precario
nel senso di "occupazione temporanea", quello come ha ricordato
della scuola e della sanità, dove c'è un fatto ricorrente a cui
farò menzione.
Presso l'Amministrazione esistono invece lavoratori occupati con
lavoro a tempo pieno e parziale di durata non superiore a 9 mesi
per interventi straordinari. La costituzione di tali rapporti di
lavoro a tempo determinato è consentita per la realizzazione di
interventi finalizzati, riguardanti in particolare i settori della
tutela dei beni culturali e ambientali, delle attività culturali,
dell'ambiente, della protezione civile, della difesa del suolo e
del patrimonio idrico, boschivo e florofaunistico, dei servizi
socioassistenziali a favore degli anziani, dei portatori di
handicap, dei minori, dei servizi di prevenzione e recupero in
favore dei tossicodipendenti, nonché per ulteriori esigenze
concernenti i settori di competenza regionale, da individuare con
delibera di Giunta, sentite le organizzazioni sindacali
maggiormente rappresentative del personale regionale. E queste
assunzioni sono fatte ai sensi della legge n. 68/1989.
Ad oggi i lavoratori così impiegati - quelli che sono stati
chiamati "temporanei" - sono: operatori di sostegno per studenti
diversamente abili, 97; assistenti alle manifestazioni, 25; custodi
castelli e siti museali, 46. Il personale della scuola indicato
nelle premesse dell'interpellanza, aiutanti tecnici, personale di
segreteria e personale ausiliario, è assunto in via straordinaria
solo ed esclusivamente in relazione a quanto stabilito dalla legge
n. 21/2000 recante "Nuove disposizioni sulla disciplina del
personale amministrativo tecnico e ausiliario delle istituzioni
scolastiche ed educative dipendenti dalla Regione". Pertanto non si
configurano attualmente posizioni precarie da stabilizzare,
considerate ai sensi dell'articolo 2, comma 3, della legge n. 21
sopramenzionata, che prevede che la Giunta regionale possa
istituire, però nei limiti degli stanziamenti di bilancio, nuovi
posti in via provvisoria e in eccedenza alla dotazione organica
complessiva, nel caso in cui istituzioni scolastiche o reti di
scuole intendano realizzare progetti innovativi di particolare
rilevanza, nonché in ogni altro caso in cui presso la sede
dell'istituzione scolastica debbano essere effettuati corsi di
attivazioni extracurriculari, parascolastici ed
extrascolastici.
Seconda domanda:
"se e quali misure sono state adottate, con
riferimento anche ai singoli settori, per concretizzare la
stabilizzazione annunciata..."
; se vogliamo chiamare "precari"
(come dico impropriamente, non ai sensi dell'articolo 2) i
lavoratori assunti a tempo determinato, sono tali anche i
supplenti. Più che di stabilizzazione dei precari pertanto si
dovrebbe parlare di riconoscere o meno, come istituzionali, le
competenze e gli interventi straordinari. Tuttavia occorre
ricordare che il numero degli addetti assunti per gli interventi
straordinari è variabile anche in corso di anno - maggiore o minore
numero di casi di disabilità, siti museali, castelli chiusi per
ristrutturazione, nuovi siti in apertura - proprio perché assunti
su progetti e motivazioni oggettive.
La soluzione potrebbe essere che l'Amministrazione incrementi la
dotazione organica di un numero di posti vacanti ritenuti ottimali
per la gestione che passa da straordinaria a istituzionale. A tal
proposito, peraltro, si ricorda la misura di contenimento della
spesa pubblica regionale che prevede il blocco della dotazione
organica e la possibilità, ogni anno, di intervenire reclutando
nuovo personale, solo nella misura del 50 percento dei posti
vacanti al 1°gennaio e di quelli che si rendono vacanti nel corso
dell'anno. In ogni caso sussisteranno sempre le condizioni di
attuazione di interventi straordinari per sopperire alle esigenze
dell'anno solare. In occasione della penultima programmazione delle
assunzioni di personale sono stati recuperati alcuni posti in
dotazione organica e si è potuto prevedere l'assunzione mediante
concorso di 5 operatori di sostegno - questo è l'unico concorso che
abbiamo fatto - e di un custode, questa è la parte che va
nell'ottica che credo volesse ricordare, cioè di poter utilizzare
queste formule per dare una soluzione alla temporaneità delle
assunzioni. In quest'ultima programmazione non si sono ricreate
tali condizioni, pertanto non sussistono nella dotazione organica
posti vacanti per tali posizioni e non si è potuto procedere ad
assunzioni di nessun operatore.
Ultima domanda:
"quali sono gli ulteriori ed eventuali
intendimenti dell'esecutivo regionale per fare fronte alla
situazione evidenziata..."
; come è stato detto, presso
l'Amministrazione non vi sono, al momento, lavoratori precari
secondo la definizione classica, quindi sotto questo profilo non
c'è la possibilità di agire. Per quanto riguarda invece i
lavoratori a tempo determinato, eventuali assunzioni sono possibili
solo nell'ambito della programmazione annuale delle assunzioni del
personale, che peraltro sono limitate nelle misure di contenimento
della spesa pubblica regionale.
Quello che vorrei solo aggiungere rispetto al problema che credo
sia all'attenzione dei colleghi, è che per quanto riguarda il
personale, soprattutto di custodia dei castelli e la parte relativa
alla parte sanitaria e alla parte assistenza, si sta vedendo di
trovare una modalità per creare uno strumento esterno
all'Amministrazione, che possa fare da contenitore e in cui avere,
da una parte, un numero di personale che sia a tempo indeterminato
e che segua questi settori, dando nel contempo la possibilità di
avere un certo numero di persone che può essere flessibilmente
utilizzato: parlo della questione dei castelli, potrebbe essere
utilizzato un mese o tre mesi a secondo delle esigenze, se c'è una
mostra in più o se c'è una mostra in meno nei castelli.
Questo è l'indirizzo su cui si sta cercando di andare, per
risolvere il problema in particolare che lei ricordava, cioè il
fatto di non dover ogni 2-3 anni rifare gli esami per una serie di
persone che ormai lavorano da 10-15 anni. Questa è l'unica
soluzione, perché per il resto, se dobbiamo rispettare il patto di
stabilità, non abbiamo la possibilità di modificare la pianta
organica in aumento. L'unico modo è questo a cui ho fatto cenno e
potrebbe essere lo strumento valido per utilizzare al meglio le
professionalità, perché tutte queste persone che lei ricordava
sicuramente hanno già una certa professionalità, poiché sono anni
che svolgono lo stesso lavoro; però, per regolarizzarli, l'unico
modo è questo... non parlando però di precari, perché per i precari
il problema non sussiste, in quanto non ci sono le condizioni
legate al tipo di precariato, come inteso da legge. Spero di aver
risposto almeno a quelle che sono le intenzioni; sono però
disponibile per eventuali chiarimenti. Grazie.
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente. La risposta è stata
ampia ed articolata e sicuramente ha soddisfatto in parte la nostra
esigenza di conoscere dei dati. Ci riserviamo però alcune
considerazioni.
Valga pure, se vogliamo, anche questa distinzione lessicale,
terminologica, non chiamiamoli "precari", lei dice, non abbiamo
precari oggi nell'Amministrazione regionale; infatti noi lo abbiamo
messo fra virgolette, ma sono lavoratori temporanei. Sta di fatto
che il loro posto di lavoro non è continuativo, quindi non è una
garanzia, una sicurezza come possono invece avere tanti altri
lavoratori. Non mi soffermerei su questa distinzione, altrimenti
rischiamo di perderci nell'etimologia del termine, in un conflitto
ideologico che ha già contraddistinto qualche anno fa la destra e
la sinistra, quando la "legge Biagi" venne approvata nel 2004, e in
cui c'era proprio la distinzione terminologica fra precariato e
flessibilità; tuttavia le "problematiche" - chiamiamole come
vogliamo - ci sono, e in qualche maniera vanno risolte.
Prendiamo atto della soluzione che adesso lei ha citato in
conclusione del suo intervento, che potrebbe essere una soluzione
tampone e potrebbe far fronte a delle situazioni di disagio che in
effetti ci sono state rilevate, evidenziate, e che anche voi ne
siete consapevoli, esistono. Per esempio, gli aiutanti tecnici
nelle scuole vengono in continuazione - e grazie al cielo per
queste persone! - confermati annualmente nei posti che ricoprivano,
però hanno sempre questo handicap della riconferma, quest'ansia
della riconferma, che non sanno mai fino all'ultimo se c'è; oppure
assistenti di segreteria o personale ausiliario che deve sottoporsi
in continuazione a selezioni e concorsi per avere poi quella
chance
in più di essere richiamato nel posto che aveva
ricoperto; oppure ancora operatori di sostegno per alunni disabili,
sono persone che hanno conseguito in genere un diploma di tecnico
dei servizi sociali - titolo che peraltro non è spendibile fuori
Valle, Presidente - e sono lavoratori precari che entrano con una
chiamata dal collocamento. Allora, nel giugno 2009, c'è stato un
concorso per soli 4 posti a ruolo, è stata stilata una graduatoria
di 90 persone che vale per 3 anni; il fabbisogno ad oggi ci risulta
che sia di 300 persone, cioè sono 300 gli alunni portatori di
handicap che necessitano di sostegno e normalmente il rapporto è
uno a uno: questo è un esempio, io sto esemplificando. Poi ci sono
gli operatori sociosanitari, che sono in genere donne diplomate,
che hanno frequentato un corso - le famose 1.000 ore - per accedere
a questo ruolo; sovente sono scavalcate da colleghe
extracomunitarie che non si sa bene quali corsi abbiano sostenuto,
oppure se i loro titoli abilitativi abbiano la sostanziale
equipollenza con la preparazione che viene impartita alle nostre
OSS.
Ci sono delle incongruenze e voi, come Assessori, le conoscete
meglio di noi; quindi è opportuno - con questa interpellanza
abbiamo voluto metterlo in luce - disciplinare i settori in maniera
uniforme e coerente. Adesso il Presidente ci rammentava quelle che
sono le rigidità delle leggi nazionali e noi non possiamo negarlo,
anche se non possiamo negare che la Valle d'Aosta ha stemperato
anche l'applicazione di un certo rigorismo nazionale, e lei stesso
lo ricordava rispondendo ad un'interpellanza di un nostro collega
qualche mese fa, cioè in Valle d'Aosta è stemperata la normativa
sulla rigidità di certe norme nazionali sul patto di stabilità.
Tenendo presente tutti questi fattori, crediamo che oggi ci siano
gli strumenti legislativi e le risorse finanziarie, ma soprattutto
gli strumenti politici per dare una risposta a questo problema. Non
chiamiamoli "precari", chiamiamoli "temporanei", e possiamo essere
anche d'accordo, ma siamo ancora più d'accordo se questo problema
viene prima o poi risolto in una maniera più definitiva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK