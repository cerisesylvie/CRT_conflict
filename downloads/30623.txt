Consiglio Regionale della Valle d'Aosta - Oggetto del Consiglio n. 333 del 28 gennaio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
INFORMAZIONE
Sistema informativo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 333 del 28 gennaio 2009 - Resoconto
OGGETTO N. 333/XIII - Interpellanza: "Intendimenti per il
miglioramento della funzionalità dei sistemi informativi sanitari e
sociali".
Interpellanza
Premesso che tra gli obiettivi del Piano regionale per la
salute e il benessere sociale 2006-2008 figura l'estensione della
rete dei sistemi informativi sanitari e sociali;
Constatato che l'interconnessione e l'interoperabilità delle
strutture sanitarie e sociali nonché l'interscambio di dati tra le
medesime e tra esse e gli utenti non ha ancora raggiunto livelli
performanti, nonostante lo stanziamento di importanti risorse
finanziarie;
ciò premesso, il sottoscritto Consigliere regionale
Interpella
il Presidente della Regione e/o l'Assessore delegato per
sapere:
1) mediante quali strumenti e modalità vengono effettuate la
ricognizione e il monitoraggio della funzionalità dei sistemi di
cui in Premessa e il conseguente soddisfacimento delle esigenze
degli operatori sanitari e sociali nonché degli utenti;
2) se, in relazione all'argomento citato, per il triennio
2009-2011 sono confermati gli obiettivi indicati nel Piano
2006-2008;
3) quali sono le risorse complessivamente stanziate per il
2009 e per il triennio 2009-2011 finalizzate al conseguimento
dell'obiettivo di cui in Premessa;
4) quali sono gli intendimenti per migliorare la funzionalità
dei sistemi informativi sanitari e sociali in Valle
d'Aosta.
F.to: Tibaldi
Presidente
-
La parola al Consigliere Segretario
Tibaldi.
Tibaldi (PdL)
- Grazie, Presidente. Abbiamo sfogliato nei
giorni scorsi, giusto per avere una memoria più fresca
sull'argomento, il piano salute e benessere sociale 2006-2008,
relativo a un triennio che è già scaduto ma che, come atto formale
e sostanziale, questo piano rimane in vigore, perché siamo nelle
more di rinnovarlo e riapprovarne un altro su base triennale. La
ragione di questo ritorno: a vedere quali sono gli obiettivi
principali di questo piano ci è stata fornita da una serie di
disagi patiti dall'utenza, uno dei quali è stato anche oggetto di
recenti iniziative discusse in quest'aula stamani, mi riferisco al
disservizio del trasporto dei disabili in valle. Questo perché?
Perché la Regione ha investito in questi anni notevoli risorse
finanziarie per avviare e poi sviluppare e potenziare tutto quello
che è il sistema di informatizzazione, di pubblica amministrazione
digitale, che va dai tribunali alle scuole, passando attraverso la
sanità e i servizi sociali. L'obiettivo 26 di questo piano della
salute fa riferimento all'estensione della rete dei sistemi
informativi sanitari e sociali regionali, al fine di favorire
l'accesso ai servizi da parte del cittadino e di sostenere i
processi di programmazione e controllo delle risorse umane,
economiche e tecnologiche in ambito sanitario e sociale. È una
fraseologia importante, che è fra l'altro suffragata da diverse
pagine di spiegazione, che stanno a significare che la valle nel
triennio appena scaduto ha investito risorse per ottenere
determinati obiettivi, fra i quali questo.
Parlando, leggendo i giornali - torno al discorso del
disservizio del trasporto dei disabili -, ascoltando le ragioni
degli utenti disabili, le risposte della Regione e le osservazioni
che fa anche il gestore del servizio, vado a leggere questo piano e
vedo che si dice: a partire dal 2003 dovrebbe aver avuto inizio la
sperimentazione di un sistema informativo di gestione anagrafica di
base dell'assistenza sociale in ambito regionale. Il sistema
informativo di cui trattasi consentirà di disporre di informazioni
uniformi ai certificati sui cittadini fruitori dei servizi sociali,
dalla prima infanzia alla famiglia, alle persone disabili e
anziane, consentendo agli operatori del settore (mi viene in mente
la Go Green e associati) di garantire una più approfondita
conoscenza del fabbisogno di benessere sociale espresso da parte
della popolazione e conseguentemente una più appropriata e
immediata risposta da parte dell'Amministrazione regionale e degli
altri erogatori di servizi. Questa è una frase che dice molto,
anche se coniugata a quanto ha appena detto l'Assessore
Marguerettaz in relazione al trasporto dei disabili, ovvero che il
problema di base è conoscere quali sono i soggetti destinatari dei
servizi e quali sono le loro rispettive esigenze. La polemica è
montata nei confronti di questa società; per carità non siamo qui a
prendere le difese di ufficio di nessuno, perché è giusto che i
disabili abbiano il trattamento che la Regione ha previsto con
servizi e finanziamenti ad hoc, però ci chiediamo: la sanità
valdostana questa risposta l'ha data? Se l'ha data, non ci dovrebbe
essere stato il disservizio dei giorni scorsi.
Ecco che questo è un problema che deve essere affrontato,
risolto e rimosso, e questo è un obiettivo del piano. Un piano vuol
dire un programma definito approvato da questo Consiglio, proposto
dalla Giunta e dall'allora Assessore Fosson, che è tuttora vigente
anche se temporalmente scaduto, ma viste le risorse investite anche
nel solco di quello che si sta facendo a livello nazionale, e
abbiamo apprezzato Brunetta e Berlusconi che dicono: possiamo con
il programma
e-government
2012 tagliare del 25 percento gli
oneri derivanti dall'Amministrazione, perché la carta non può
sommergere tutto e tutti. Oggi si vive di carta: prima si muove la
carta e poi si realizza qualche obiettivo, si va dal sociale
all'economico, al culturale, eccetera. Visto che questo programma
ambizioso di
e-gov
, lanciato da Lucio Stanca, Ministro
dell'educazione nel 2005, che trovava un epigono in valle
nell'Assessore Marguerettaz, che ha sempre avuto le risorse
disponibili, che le ha cedute pro quota anche alla sanità
valdostana.
Come mai oggi la Val d'Aosta si trova in ritardo rispetto a
questa programmazione e a questa informatizzazione? Ho citato
questo esempio, ma posso citarne un altro che ho scoperto nei
giorni scorsi: abbiamo un computer in ogni ufficio della pubblica
amministrazione e anche della sanità valdostana; ho saputo che ci
rivolgiamo a una società di Firenze con un programma acquistato o
gestito da questa società per avere i dati relativi alle analisi
che ogni singolo cittadino può fare presso l'USL o l'ospedale
(analisi del sangue, delle urine, eccetera) e questo programma
gestito da una società fiorentina, il cui server si trova ad
Avellino e non è sempre funzionante, è difficilmente accessibile
dagli stessi medici di base che più da vicino conoscono i
fabbisogni in termini farmacologici e medici e i nostri
malanni.
Questo programma, chiamato Millewin, non è neppure
interfacciabile e non è in questo momento interfacciato con il
programma dell'ospedale, c'è una difficoltà di comunicazione in
termini telematici, informatici, tecnologici, ma questo è un
esempio che l'Assessore sicuramente conosce meglio di me.
Ho citato due esempi: disservizio del trasporto dei disabili e
questo, per dare un poco di concretezza a quelle parole aride che
si possono evincere dalla lettura di un'interpellanza così come
formulata, ma che ha dei contenuti specifici (ne ho citati due, ma
ce ne saranno anche altri).
Non abbiamo raggiunto ancora livelli performanti, abbiamo le
potenzialità e le risorse e ci permettiamo di formulare a lei,
Assessore, queste domande. La prima, mediante quali strumenti e
modalità vengono effettuate la ricognizione e il monitoraggio della
funzionalità dei sistemi di cui in premessa, cioè del piano
2006-2008, e il conseguente soddisfacimento delle esigenze degli
operatori sanitari e sociali, nonché degli utenti. Ho sentito
utenti, compresi anche i disabili, ho sentito operatori sanitari,
quindi anche medici di famiglia e persone dell'ospedale, ho avuto
purtroppo la necessità di rivolgermi ad ambienti sanitari in questo
ultimo periodo, quindi ho colto informazioni che sono servite ad
illuminare le mie conoscenze, che non possono essere infinite e
quindi man mano ho alimentato le mie conoscenze acquisendo queste
informazioni.
È pertanto necessario sapere - secondo quesito - se in relazione
all'argomento citato, per il triennio 2009-2011, quello che abbiamo
iniziato ma che dovrà essere soddisfatto con un nuovo piano
aggiornato, sono confermati o meglio potenziati gli obiettivi
indicati nel Piano 2006-2008. Quali sono le risorse
complessivamente stanziate per il 2009 e per il triennio 2009-2011
finalizzate al conseguimento dell'obiettivo di informatizzazione
della sanità valdostana, anche perché questo dato non siamo
riusciti a coglierlo facilmente dal bilancio che è disaggregato in
capitoli non immediatamente intelligibili, quindi glielo chiediamo
come domanda diretta attraverso questa interpellanza. Quarta
domanda, la più importante, quali sono gli intendimenti suoi e
della Giunta per migliorare la funzionalità dei sistemi informativi
sanitari e sociali in Valle d'Aosta.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie, Presidente. Grazie per avere la
possibilità di illustrare ancora una volta l'aspetto
dell'informatizzazione del sistema sanitario, che è uno dei punti
fondamentali.
Prima di tutto vorrei solo smentire categoricamente quanto è
stato detto sul sistema Millewin che conosco bene e di cui mi ero
dotato già nel 2002 prima ancora che l'Azienda USL lo consegnasse a
tutti i medici di famiglia: è il migliore che c'è in Italia. Allora
ne esistevano due o tre, e Millewin ha dimostrato nettamente di
essere quello che risponde meglio...
(interruzione del Consigliere Segretario Tibaldi, fuori
microfono)
...lo dico io. Dopo di che l'affermazione che tramite Millewin
non c'è l'interfaccia, è falso. Bisogna solo stare attenti a chi si
chiedono informazioni, perché tutti i giorni i medici scaricano i
dati del laboratorio, i referti radiologici ed ecografici, tutti i
giorni vengono inviati i dati delle vaccinazioni dai medici di
famiglia all'Azienda. Questa è dunque un'affermazione che non
corrisponde al vero.
Per quanto riguarda il piano socio-sanitario in particolare,
l'obiettivo 26 che è stato citato (volevo saltare alcune parti che
sono state oggetto di interpellanza del collega Rigo, ma vista la
pertinenza della interpellanza ripeterò alcuni punti importanti)
individua al punto a) l'estensione della rete dei sistemi formativi
sanitari e sociali regionali al fine di favorire l'accesso ai
servizi da parte del cittadino e attività di comunicazione, e al
punto b), definisce lo sviluppo della rete di sistemi informativi
sanitari e sociali regionali, al fine di sostenere i processi di
programmazione e di controllo delle risorse umane, economiche e
tecnologiche in ambito socio sanitario. Quindi lo sviluppo di
sistemi informativi regionali avviene a livello regionale verso il
piano triennale e il cosiddetto PAO (Piano Annuale Operativo) che
tiene conto degli obiettivi del piano per la salute e delle linee
guida emanate a livello del governo nazionale e dal tavolo della
sanità elettronica, che vede la partecipazione dello Stato e delle
Regioni.
Per quanto riguarda il monitoraggio, la Regione, una volta
sperimentati e resi operativi i sistemi informativi regionali,
procede a monitorare la funzionalità degli stessi con opportuni
indicatori di verifica e direttamente con i fruitori, operatori
socio-sanitari, utilizzatori, di conseguenza con gli utenti. Si
cita ad esempio il sistema della cartella sociale che ha visto
coinvolte nelle sperimentazioni, nella manutenzione, nel processo
di evoluzione del sistema le assistenti sociali regionali e
comunali. Lo stesso meccanismo è stato adottato per gli altri
sistemi informativi, come quello già citato in altri interventi di
integrazione della cartella clinica fra medici di medicina generale
e pediatri di libera scelta e sistema informativo aziendale, con
l'obiettivo, da un lato di garantire completezza e continuità
assistenziale ai cittadini che esprimono un bisogno di salute e
dall'altro creare i presupposti tecnologici e culturali per attuare
una semplificazione dei processi di servizi nell'ambito del
servizio sanitario regionale.
Per quanto riguarda le azioni previste dal piano vigente, che
rimane in vigore fino alla approvazione del prossimo, si rileva che
in merito alle attività è stato realizzato quanto segue:
l'adeguamento delle infrastrutture telematiche, il "Partout", il
Sistema Pubblico di Connettività SPC è stato quasi completamente
concluso nel corso del 2008, in particolare sono state collegate le
linee veloci nelle principali sedi territoriali della Regione e
dell'USL. La diffusione della tessera sanitaria è molto capillare,
con bassissime percentuali di soggetti non tesserati. Il
monitoraggio della distribuzione delle prescrizioni trasmesse al
medico di medicina generale è effettuato elettronicamente dal
portale TS. Nel corso del 2008 è stata ultimata la predisposizione
della cartella sociale informatizzata, che raggiunge tutte le
assistenti sociali regionali del Comune di Aosta e nel 2009 si
potrà lavorare a pieno regime, monitorando le informazioni raccolte
e proseguendo l'integrazione con gli altri sistemi informativi
regionali.
L'estensione del progetto di collegamento dei medici di medicina
generale e dei pediatri di libera scelta con l'Azienda è in corso,
da un lato con l'avvenuta presentazione del progetto per la
trasmissione al MEF dei dati delle ricette e delle certificazioni
per malattia, come previsto dal decreto legislativo 26 marzo 2008,
e dall'altro il progetto triennale già avviato dall'azienda, che
prevede condivisione fra i medici e i pediatri appartenenti alla
stessa associazione, il gruppo delle informazioni dei loro pazienti
e realizzazione di una vera e propria medicina territoriale di
rete. Questo vuol dire che i medici che fanno gruppo sono collegati
fra loro e, in caso di mancanza di un medico, i dati sono visibili
dagli altri medici che sostituiscono. Questo è un aspetto non
secondario.
Trasferimento delle informazioni reputate essenziali fra i
medici e i pediatri verso l'Azienda USL: tale implementazione
permetterà ai medici ospedalieri di disporre dei dati clinici
acquisiti nel tempo dai medici di famiglia e di realizzare di fatto
la continuità assistenziale (
patient summary
).
L'acquisizione elettronica dei dati prescrittivi inseriti dai
medici di medicina generale e pediatri di libera scelta
nell'applicativo gestionale sanitario di trasferimento all'Azienda:
questa attività viene svolta al fine di agevolare e velocizzare i
successivi flussi di accettazione delle richieste da parte del
personale USL, ad esempio CUP, e di riconoscere fin da subito e in
modo univoco il paziente senza dover reinserire sul sistema
centrale le prestazioni richieste. Tale implementazione permetterà
di fatto di diminuire il tempo di attesa dei pazienti in fase di
accettazione.
In relazione al punto b) dell'obiettivo si precisa che
l'adozione della firma digitale e i sistemi di autenticazione
sicura sono in corso di sperimentazione, è previsto fra l'altro il
progetto di sperimentazione di prescrizione elettronica. Priorità
dell'Assessorato e dell'Azienda è la raccolta, controllo e
monitoraggio dei dati relativi alle prestazioni residenziali e
domiciliari che saranno implementati nell'ambito dell'attuazione
del progetto Mazzoni del sistema sanitario nazionale.
Prosegue l'integrazione dei servizi informativi aziendali in
particolare fra la piattaforma aziendale radiologia, emergenza e
urgenza e territorio, in previsione della realizzazione nel
prossimo triennio di un vero e proprio fascicolo sanitario
elettronico. Questo è un elemento importante.
Nel biennio 2007-2008 sono stati implementati: il sistema per la
gestione e il monitoraggio della formazione continua del personale
sanitario, il registro regionale degli stabilimenti di produzione,
conservazione e vendita degli alimenti; nel biennio 2008-2009 è in
corso l'estensione del sistema informativo per la gestione delle
graduatorie regionali anche per i medici veterinari e per gli
specialisti ambulatoriali e il consolidamento degli strumenti di
supporto alle decisioni. Nel 2009 sarà importante realizzare i
sistemi informativi IRSE; è stata prodotta la prenotazione
esecutiva e di assistenza economica.
Si rileva inoltre che nel prossimo triennio è previsto l'avvio
di una serie di iniziative, per favorire la diffusione e l'uso di
servizi a banda larga sul territorio e favorire di conseguenza
l'accesso ai servizi da parte dei cittadini, cofinanziate dal Fondo
Aree Sottoutilizzate per la realizzazione dei seguenti servizi: la
teleassistenza, volta a favorire l'assistenza del paziente
attraverso il telemonitoraggio di parametri clinici sia a domicilio
sia soprattutto nelle microcomunità; l'accesso alla cartella
radiologica, referti e immagini via Internet, con l'obiettivo di
garantire al cittadino l'accesso alla propria cartella radiologica
elettronica consultabile da qualsiasi struttura del sistema
sanitario fornito di un accesso via Internet. Già adesso da casa
propria il cittadino può accedere ai referti radiologici ed
ecografici da circa due anni. La trasmissione immagini: il progetto
si pone di creare una rete di esecuzioni e trasmissioni in tempo
reale, archiviazione di riprese attraverso videocamere mobili e
fisse che permettono la valutazione continua da parte di un centro
risponditore qualificato, 118, centrale unica, della scena dove
operano i soccorritori al fine di meglio rispondere alle necessità
organizzative.
Il progetto
e-refuge
permette di predisporre e di dotare
i rifugi alpini della Valle d'Aosta di un sistema di trasmissione
di dati di immagine, computer, webcam, correlato da una minima
dotazione tecnologica sanitaria standardizzata in linea, che
permette la trasmissione in tempo reale ad un centro risponditore
qualificato, come il pronto soccorso cardiologia UTIC.
Il telelavoro, refertazione domiciliare, la trasmissione scheda
soccorso: il progetto si pone di creare una rete che permetta
l'esecuzione informatizzata della scheda di soccorso e la sua
contemporanea archiviazione. Tale progetto consente inoltre di
sperimentare l'efficacia e l'utilizzo della banda larga in
condizioni di mobilità.
Per quanto riguarda il punto 3 dell'interpellanza e cioè
"quali sono le risorse complessivamente stanziate per il
2009"
, rispondo confermando che le risorse stanziate
dall'Azienda nel 2009 sono pari a un milione di euro per il
triennio 2009-2011, complessivamente quindi 3,4 milioni nel
triennio. Ad esse si aggiungono le risorse stanziate per il 2009
del bilancio di previsione della Direzione di sistemi informativi
di circa 820.000 euro, così suddivise: 520.000 euro per la voce
degli sviluppi in ambito informatico, 300.000 euro per la voce dei
progetti speciali di informatizzazione; ulteriori risorse al
momento non quantificabili nel dettaglio, essendo ancora in corso
la fase negoziale con le strutture ministeriali competenti,
potranno essere rese disponibili dallo Stato nell'ambito della
programmazione FAS (Fondo Aree Sottoutilizzate) per il periodo
2007-2013.
Per l'ultimo punto, essendo un settore innovativo, si ritiene
necessario continuare a monitorare, eventualmente inserendo sistemi
di rilevazione sempre più performanti, la funzionalità di sistemi
informativi attraverso il coinvolgimento degli operatori di
settore, con l'obiettivo principale di garantire la soddisfazione
dell'utente in termini di semplificazione ed efficacia dei servizi.
Dovrebbe partire in via sperimentale dalla nostra regione - che è
stata individuata dal governo - il progetto di ricetta elettronica,
che permetterà di far sparire la ricetta cartacea rossa.
Presidente
-
La parola al Consigliere Segretario
Tibaldi.
Tibaldi (PdL)
- Se devo essere sincero, ho ascoltato una
risposta molto burocratica. Mi aspettavo più passione nel
partecipare a questo processo, al conseguimento di questo
obiettivo. Una risposta burocratica che tutto sommato è frutto di
un'elaborazione tecnica e, traducendo in parole semplici alcuni
concetti e alcuni termini che lei ci ha proposto in quest'aula, si
può dire con una certa obiettività che il piano 2006-2008 era
decisamente più ambizioso e che la Regione e l'USL in questo
triennio hanno effettuato molte implementazioni, ma le risultanze e
gli obiettivi devono ancora venire. Se lei, Assessore, fa il
parallelo fra quello di cui ha dato lettura e quello che era
scritto nelle 7 pagine dell'obiettivo 26, si rende conto forse che
ci sono delle lacune, perché più di qualcosa manca. L'anagrafe
assistiti, il sistema informativo radiologico: le diamo ragione,
abbiamo acceduto anche noi ai vantaggi del poter conoscere un
referto radiologico e vedere le immagini in tempo breve, ma per
l'interfaccia dei vari sistemi informatici, cioè se parlano
linguaggi diversi e se le singole strutture, oppure organi o
componenti di questa galassia che è il servizio sanitario regionale
non riescono ad utilizzare la stessa forma di comunicazione, è
naturale che il meccanismo si inceppi. Noi dobbiamo rimuovere
anzitutto questi limiti, perché lei dice: il Millewin è il sistema
migliore e la medicina territoriale di base funziona, ma se parla
con un suo collega medico di famiglia si rende conto che la sua
opinione non è condivisa così ampiamente. Anzi, ci sono difficoltà
a ragionare con un sistema che dipende da una società fiorentina,
che ha un server ad Avellino, e questo è un paradosso se pensiamo
che abbiamo una società
in house
che si chiama In.Va. che
cosa "qualche euro" l'anno e che ha delle risorse professionali, e
noi dobbiamo correre dietro Firenze, Avellino e altre parti
d'Italia. Rispettiamo le professionalità nobili che ci sono anche
fuori dalla nostra regione, ma a questo punto viene spontaneo
chiedersi: a cosa serve una società
in house
pagata e
strapagata se poi il sistema non viene implementato, magari non
viene completato in maniera ottimale?
I disservizi per gli utenti sono sorti all'indomani del
Capodanno, perché questo è stato l'esempio - e nell'obiettivo 26
c'è scritto - che l'anagrafe regionale delle persone disabili e
delle relative esigenze, che si chiama ARDI in codice, è un
obiettivo della nostra Regione e della sanità valdostana, del suo
assessorato! Se il sistema ha fatto fiasco, ci saranno
indubbiamente delle responsabilità - ma ripeto non vogliamo
toglierle noi in capo all'operatore, che è subentrato con un certo
affanno perché il 12 dicembre gli è stato affidato l'appalto -
anche da parte della Regione Valle d'Aosta, che doveva dire
all'operatore: questa è l'anagrafe, questi sono gli utenti che devi
servire e queste sono le loro esigenze, adesso sbrogliati e cerca
di garantire un servizio efficiente!
Ma questo è l'esempio attuale, lampante, e questa è la buccia di
banana che ha fatto cascare una programmazione infarcita di belle
parole: digitalizzazione, telematizzazione, accesso immediato
dell'utenza ai servizi, ma qui (parlo anche all'Assessore ai
trasporti, perché sua è la competenza) non c'è stata neppure una
interconnessione fra i due assessorati trasporti e sanità! Da tempo
si dice che il trasporto dei disabili dipende dall'Assessore ai
trasporti: va bene, però l'aspetto sociale forse fa fede al
dicastero della sanità. Parlatevi, consegnatevi i documenti e i
dati, altrimenti una regione ricca, organizzata, che è in testa per
qualità della vita (lo abbiamo visto recentemente su una classifica
del Sole 24Ore), scivola su queste piccolezze che poi si traducono
in disagi per centinaia di persone che sono disabili.
Abbiamo anche letto che sono stati riconosciuti i premi di
produttività ai manager dell'USL, e questo va bene, ma i premi di
produttività devono essere fondati su una valutazione concreta e
sistemica degli obiettivi che sono stati conferiti: noi premiamo
dei manager se hanno raggiunto gli obiettivi. È stato raggiunto
l'obiettivo 26? A nostro avviso non completamente. E ne abbiamo
preso uno del piano, ci siamo soffermati su questo, perché c'era
un'attualità del problema.
Lei cita la cartella sociale, dicendo che è stato conseguito ad
Aosta come obiettivo nel 2008, però ha detto che nel 2009 anche gli
altri comuni avranno la cartella sociale; da un punto di vista
temporale siamo in ritardo. La cartella sociale ci impedisce quindi
di avere un'anagrafe completa di tutte le esigenze del territorio
valdostano: solo il comune di Aosta è stato completato nel
2008.
La medicina territoriale di rete, lei dice funziona; senza
dubbio funzionerà meglio che in altre province e regioni italiane,
specie se guardiamo oltre una certa latitudine, però i nostri
presupposti e le nostre potenzialità impongono a noi amministratori
di conseguire questi obiettivi con una semplicità più comoda,
perché se abbiamo le risorse (anche quelle professionali, ripeto,
abbiamo INVA) non vediamo per quale motivo dobbiamo essere in
deficit di efficienza nel servizio socio sanitario e
assistenziale.
Cerchiamo di onorare i primati che ci hanno attribuito: la
qualità della vita. Cerchiamo di onorare le risorse che i
contribuenti ci permettono di spendere nella digitalizzazione della
pubblica amministrazione, cerchiamo di metterci in linea con delle
direttive nazionali, che altre Regioni non hanno le possibilità per
conseguire così facilmente. Dematerializziamo (come si dice adesso)
la pubblica amministrazione: meno carta, più servizi, più
interconnettività con Internet. Questo non solo per tagliare la
spesa del 25 percento, come dice il governo Berlusconi, ma per
rendere più efficienti i servizi. Crediamo, Assessore, che lei
avendo la competenza in materia medica possa essere più sensibile
anche di noi su questa materia, per far sì che nel triennio
2009-2011 non solo venga aggiornato il piano, ma vengano conseguiti
quegli obiettivi che nel triennio appena concluso purtroppo (lei lo
ha dimostrato con la sua risposta) non sono stati raggiunti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK