Consiglio Regionale della Valle d'Aosta - Oggetto del Consiglio n. 865 del 18 novembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
RICERCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 865 del 18 novembre 2009 - Resoconto
OGGETTO N. 865/XIII - Interrogazione: "Benefici occupazionali
indotti dall'insediamento di imprese operanti nel settore della
ricerca industriale".
Interrogazione
Dato atto che la Giunta regionale con provvedimento n. 1182
del 30/04/2009 ha deciso di erogare all'impresa BioDigitalValley
s.r.l., con sede in Milano, via San Gregorio, 34 un contributo di €
541.586,00, di cui € 317.941,00 a valere sull'esercizio 2009 ed €
223.645,00 sull'esercizio 2010, per un progetto di ricerca
industriale dal titolo "Biodiscovery e imaging - Progetto IMAGE
(Image Meta Analysis Generation and Exploitation)" della durata di
12 mesi (dal 9 aprile 2009 all'8 aprile 2010);
Preso atto che il progetto comprende attività qualificabili
come ricerca industriale ed attività qualificabili come sviluppo
sperimentale;
Considerato che, ai sensi dell'art. 11 della legge regionale
n. 84 del 7 dicembre 1993, e successive modificazioni, la Finaosta
S.p.a. provvederà all'erogazione del contributo, sulla base del
controllo di risultato dell'attività di ricerca e della verifica
tecnico-amministrativa dell'ammontare delle spese sostenute
ammissibili a contributo;
Dato atto che il progetto prevede un'immediata ricaduta
occupazionale con personale altamente qualificato, l'insediamento
presso la sede Pepinière di Pont-Saint-Martin, l'acquisto di
servizi locali e, successivamente alla scadenza del progetto, la
localizzazione in Valle d'Aosta di tutta la filiera di ricerca e
l'attività produttiva (oltre alla gestione di corsi specialistici
rivolti a enti pubblici e privati della Regione Valle
d'Aosta);
Visto che il progetto risulta estremamente costoso per un
anno di attività e oneroso per le casse della Regione,
i sottoscritti Consiglieri regionali
Interrogano
il Presidente della Regione per conoscere:
1) quali ricadute immediate siano state effettivamente
ottenute in termini di occupazione (con particolare riferimento ai
residenti in Valle d'Aosta), di creazione di indotto e di contratti
di servizio stipulati con aziende locali;
2) quali ricadute future sono realmente attese sul mercato
regionale e tali da giustificare l'investimento in oggetto.
F.to: Benin - Tibaldi - Zucchi
Président
- La parole à l'Assesseur aux activités
productives, Pastoret.
Pastoret (UV)
- Merci, M. le Président. Vengono chieste
due cose in questa iniziativa, la prima domanda è:
"quali
ricadute immediate siano state effettivamente ottenute in termini
di occupazione (con particolare riferimento ai residenti in Valle
d'Aosta), di creazione di indotto e di contratti di servizio
stipulati con aziende locali"
. Si ricorda un finanziamento che
è stato approvato dalla Giunta regionale dopo il parere espresso
dal comitato tecnico ad un'azienda: la BioDigitalValley.
Innanzitutto occorre ricordare che l'investimento sulla ricerca in
senso generale è uno fra i punti di rilievo dell'azione del Governo
regionale anche e soprattutto in questi tempi per fare fronte alla
corrente crisi economica. Infatti, non siamo solo noi che lo
pensiamo, solo l'investimento sulla ricerca permetterà a medio e
lungo termine di garantire la sopravvivenza o la nuova creazione di
iniziative imprenditoriali sostenibili in Regione e in tale
contesto il mercato delle biotecnologie è un importante mercato di
investimento, di attenzione e di ritorni per gli anni prossimi.
Ricordiamo tutti che la legge n. 84 è stata per anni e continua
ad essere un potente attrattore di imprese sul territorio, difatti
lo stesso Consiglio regionale (ricorderà il Consigliere Benin) ha
recentemente approvato unanimemente un ulteriore finanziamento di
questa legge e ha approvato una diversa composizione delle
commissioni di valutazione dei progetti proprio per assicurare
ulteriore trasparenza ed equità alle procedure di valutazione dei
progetti, che sono fatte a livello tecnico da professionisti ed
esperti di acclarate capacità. Sappiamo poi tutti che la legge
regionale n. 84 è notificata all'Unione europea, come tutte le
leggi che trattano di finanziamenti alle imprese nel rispetto dei
principi di trasparenza delle procedure e di non alterazione del
mercato attraverso gli aiuti di Stato. Ciò detto, per rispondere
puntualmente all'interrogazione che viene posta, si fa presente
che, pur avendo la sede legale a Milano, legata alla precedente
quotazione in borsa del gruppo di cui fa parte, tutte le attività
di ricerca e produttive realizzate da BioDigitalValley sono
realizzate presso la sede di Pont-Saint-Martin, nella sede milanese
non sono presenti attività legate al progetto.
Si chiede quali sono le ricadute occupazionali. L'organico
attuale è composto da 13 dipendenti, di cui 10 impegnati sul
progetto di ricerca; l'iniziativa di BioDigitalValley ha comportato
l'assunzione in azienda di oltre 10 unità di personale (13
giustappunto), per il momento solo 2 di questi sono residenti in
Valle d'Aosta, ciò dipende anche dal fatto che non sempre si
trovano sul territorio le competenze utili per sviluppare progetti
di ricerca. Nel corso di quest'anno però l'impresa ha avviato una
collaborazione con l'Agenzia del lavoro per individuare ulteriori
risorse residenti in Valle con competenze informative da una parte
e biologiche dall'altra. Attualmente inoltre con canali suoi sta
procedendo al reclutamento di un'ulteriore risorsa residente in
Valle con competenze informatiche, da assumersi a partire dal
gennaio 2010.
Per quanto riguarda l'indotto generato in loco e i contratti di
servizio - fra l'altro, qui va ricordato che stiamo esaminando un
lasso di tempo assai ridotto, visto che il finanziamento al quale
si fa riferimento è relativo all'aprile 2009, quindi di cinque mesi
fa -, l'azienda sul territorio ha fatto con Vallée d'Aoste
Structure un contratto di servizio per i servizi della
pépinière
di Pont-Saint-Martin a canone pieno e senza
agevolazioni; un contratto di servizio pluriennale per i servizi di
banda larga, erogati per conto di Vallée d'Aoste Structure da INVA
e un contratto pluriennale per il servizio di
housing
della
sala macchine. Ha fatto poi un contratto per il rifacimento di
impianti elettrici e cablaggi con un'azienda di Pont-Saint-Martin,
un contratto pluriennale di servizi di erogazione di banda
supplementare con IP dinamico erogati da delle ditte valdostane,
una di queste incubate nella
pépinière
di Pont-Saint-Martin,
e un contratto di servizio di pulizia con un'azienda di pulizie
della Valle d'Aosta. Ulteriori ricadute economiche per le imprese
locali sono rappresentate dal fatto che oltre dieci persone vivono
durante tutto il giorno in quel di Pont-Saint-Martin, pranzano e
consumano in quel luogo. Inoltre, dato che l'attività di
disseminazione dei risultati scientifici raggiunti dal progetto che
si è finanziato cominceranno ad avere un momento significativo con
una prima presentazione organizzata per l'11 dicembre prossimo al
Forte di Bard, anche qui nel piccolo è identificabile un'ulteriore
ricaduta economica diretta sul territorio. In particolare,
l'organizzazione prevede la partecipazione di almeno 60 persone, di
cui una trentina di giornalisti, cosa che comporterà l'acquisto di
50 e più biglietti di ingresso al Forte, rinfresco presso un
catering
valdostano, pernottamento di almeno venti camere
presso gli hôtel della zona e la foresteria del Forte, una giornata
sulle piste di sci di Champorcher con reclutamento di almeno un
maestro, l'acquisto di biglietti per visitare i Castelli di
Issogne, Fénis e il Museo dell'artigianato, accesso e visite ad
aziende del luogo, fra cui il salumificio "Bertolin", "Caves
coopératives de Donnas", eccetera. Ho ricordato questa cosa
en
passant
, anche se non ha rilievi dal punto di vista
industriale, ma ha delle ricadute dal punto di vista turistico e
questo va anche nel senso di sollecitazioni che da tale settore a
volte ci vengono per cercare di favorire il mantenimento e lo
sviluppo delle attività turistiche.
Veniamo ai temi concreti, perché sono quelli che lei pone nella
seconda domanda:
"quali ricadute future sono realmente attese
sul mercato regionale e tali da giustificare l'investimento in
oggetto"
, in questa fase del progetto la BioDigitalValley può
riconfermare le previsioni già illustrate in fase di domanda e che
hanno costituito elemento di valutazione positiva. Alle attuali
condizioni, che vedono un'espansione del mercato della
bioinformatica e delle applicazioni avanzate di analisi e di
immagine, l'impresa prevede le seguenti ricadute future sul mercato
regionale: creazione in regione di un nuovo mercato per
applicazioni informatiche e attrazione eventuale di aziende nel
settore della biologia avanzata e della biomedicina; incremento del
numero di servizi, in particolar modo informatici richiesti al
territorio; incremento dell'organico aziendale con residenti in
regione a partire dal 2010 con competenze informatiche (la ricerca
che dicevo prima che viene fatta tramite l'Agenzia del lavoro);
incremento di collaborazioni con aziende ed enti regionali
pre-esistenti; attrazione sul territorio regionale di investimenti
pubblici e privati nel campo della ricerca. La BioDigitalValley ha
già espresso in passato l'interesse e la disponibilità alla
partecipazione e al contributo all'animazione dei poli di
innovazione o iniziative similari, che è un'attività che stiamo
mettendo in piedi, quella riguardante l'innovazione tecnologica,
così come ha dato la disponibilità alla partecipazione alle
iniziative regionali, che hanno avuto anche diretta e personale
visibilità presso l'Unione europea.
Dal punto di vista del mercato del lavoro e andando oltre quanto
previsto dal progetto "Image", BioDigitalValley ha deciso di
impegnarsi anche nella formazione a livello territoriale di
personale con profilo professionale avanzato, rispondente alle
esigenze di ricerca e di innovazione aziendale, accettando di
ospitare all'interno della propria struttura borsisti regionali,
finanziati con denari del Fondo sociale europeo. Alla fine del
percorso di formazione e ricerca questo consentirà, da un lato,
l'inquadramento all'interno dell'azienda di personale di alta
professionalità ed eventualmente, sempre in collaborazione con vari
soggetti fra cui anche la Regione, di creare nuovi sbocchi
professionali per i laureati valdostani. Si ricorda in merito che a
livello internazionale la ricerca di personale bioinformatico
continua ad essere in crescita nonostante l'attuale momento di
crisi economica e i forti licenziamenti che in altri luoghi e
settori ci sono stati del personale di ricerca. Tutto questo,
concludo, facendo un'aggiunta: la ricerca per definizione è
esplorazione di nuove possibilità, quindi non necessariamente
riesce sempre a conseguire i risultati che essa si prefigge, perché
questo poi è insito nelle caratteristiche della ricerca, ma va
sottolineato che molte volte siamo stati abbastanza fortunati in
Valle e va anche sottolineato come la ricerca sia stata soprattutto
in questi anni uno dei principali attrattori in Valle di imprese
che, dopo aver sviluppato i progetti, hanno proceduto a dare vita
alla produzione sul territorio installandovisi a titolo definitivo.
Oggi abbiamo esaminato il caso di BioDigitalValley, non ho citato
altre aziende, ma che sono ben presenti e che potremo rappresentare
se volete in Commissione, sono i casi in cui dalla ricerca siamo
giunti a delle soluzioni occupazionali e produttive molto
interessanti. Grazie.
Président
- La parole au Conseiller Benin.
Benin (PdL)
- Ho ascoltato con molto interesse la sua
relazione, ma mi permetterei di far osservare che il PdL e il
sottoscritto non possono che plaudire ad iniziative di sviluppo e
innovative che si realizzano in Valle d'Aosta, tanto più se rivolte
allo sviluppo di attività imprenditoriali di giovani ricercatori,
ma credo anche che un investimento di tale entità debba essere
supportato da effettivi ritorni per una società valdostana. Ci ha
appena raccontato che sono state assunte 13 persone, di cui solo 2
valdostane; è possibile sperare a questo punto che tale progetto
coinvolga anche giovani valdostani in maniera più elevata per il
futuro, in modo da facilitare l'interazione presente e futura della
società con il tessuto valdostano. Lei ci ha appena illustrato le
prospettive di sviluppo del progetto in Valle, ma non è forse vero
che l'Università di Torino e la Finaosta nel rapporto di analisi e
valutazione del progetto hanno evidenziato che - cito testualmente
-:
"non si vede una probabile ricaduta sul sistema regionale
sanitario se non in tempi verosimilmente ben più lunghi di un anno,
poiché il sistema stesso necessita di modificare e modernizzare i
suoi protocolli soprattutto sperimentali prima di essere in grado
di accogliere le potenzialità di questo prodotto, che si ritiene
più orientabile verso le case farmaceutiche e le aziende di farmaco
generico"
.
Non abbiamo quindi questo tipo di aziende in Valle d'Aosta, ben
venga se tale azienda, come dice lei, un domani potesse avere un
futuro e quindi potesse vendere le sue tecnologie all'estero, o in
Italia e produrre fatturato che possa portare beneficio a questa
Regione, se questa società ha sede in questa regione può produrre
un valore aggiunto economico, se non ce l'ha, non lo produce;
quindi che produca del fatturato che non produce valore aggiunto
per la nostra Regione a che serve? Perché la nostra preoccupazione,
caro Assessore, è che ancora una volta i soldi di questa Regione
non finanzino delle attività fantasma, oppure che si installano e
dopo un anno o poco più, come già è accaduto in passato, tornano ad
insediarsi fuori Valle senza che nessun risultato tangibile sia
riscontrabile nel tessuto economico valdostano. La invitiamo quindi
a vigilare su questo e a controllare perché ciò non accada e perché
più in generale l'investimento di fondi pubblici sia sempre
indirizzato allo sviluppo e alla promozione di attività
imprenditoriali che siano di effettivo arricchimento al tessuto
sociale ed economico della nostra regione. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK