Consiglio Regionale della Valle d'Aosta - Oggetto del Consiglio n. 504 del 25 marzo 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 504 del 25 marzo 2004 - Resoconto
OGGETTO N. 504/XII - Ritiro della mozione: "Impegno per la
tempestiva soddisfazione da parte della Cogne Acciai Speciali dei
crediti vantati da piccole imprese locali".
Mozione
Premesso
- che i riflessi negativi della fallimentare esperienza
ungherese DAM si stanno ripercuotendo sull'andamento finanziario
dello stabilimento Cogne Acciai Speciali, ove si evidenzia una
grave carenza di liquidità;
- che segnali di grande preoccupazione pervengono anche da
piccole imprese locali che costituiscono l'indotto e che vantano
cospicui crediti nei confronti della Cogne Acciai Speciali;
- che tra le varie provvidenze erogate dalla Regione a Cogne
Acciai Speciali figurano alcuni mutui per il trasferimento di
impianti e strutture nell'ambito dell'area siderurgica,
inizialmente garantiti con fideiussioni bancarie;
- che, malgrado perduri la situazione economico-finanziaria
sopra descritta, la Giunta regionale - attraverso tre deliberazioni
(DGR 4903/2003, DGR 504/2004 e DGR 627/2004) - ha autorizzato
Finaosta a sostituire le garanzie fidejussorie in essere sui mutui
erogati a favore di Cogne Acciai Speciali con la cessione di
semplici crediti commerciali;
ciò premesso, il Consiglio regionale
Impegna
l'Assessore delegato ad attivarsi presso la proprietà della
Cogne Acciai Speciali s.p.a., affinché lo smobilizzo delle
fideiussioni - autorizzato con le deliberazioni di cui in premessa
- e finalizzato al superamento della crisi di liquidità
dell'azienda siderurgica possa consentire anche la tempestiva
soddisfazione dei crediti legittimamente vantati dalle piccole
imprese locali.
F.to: Tibaldi - Frassy
Presidente - La parola al Consigliere Tibaldi.
Tibaldi (CdL) - Circa 2 mesi fa, il gruppo consiliare "La Casa
delle Libertà" ha presentato una mozione identica a questa, che è
stata poi ritirata, visto un impegno preciso da parte
dell'Assessore di prendere contatti con il vertice della "CAS" per
definire una serie di questioni problematiche inerenti la
situazione dello stabilimento "Cogne Acciai Speciali", insieme alla
IV Commissione consiliare. Un approfondimento che è poi stato
effettuato il 18 febbraio scorso, in quanto l'incontro
preannunciatosi è svolto presso la sede della "CAS" e vi hanno
partecipato alcuni Consiglieri della IV Commissione (fra questi il
sottoscritto), l'Assessore Ferraris e i vertici della "CAS" (sia i
proprietari che l'Amministratore delegato).
Nel corso dell'incontro, sono emerse alcune criticità e sono
stati fatti alcuni ragionamenti di prospettiva da parte
dell'azienda, dei quali abbiamo preso atto e nei confronti dei
quali abbiamo posto alcune domande. Fra gli argomenti affrontati
c'era anche quello relativo alla crisi di liquidità in cui versa lo
stabilimento, crisi che si ripercuote sull'indotto locale,
costituito da un insieme di microimprese che lavorano per la "CAS"
e che ancora attendono da questa la soddisfazione dei crediti,
tant'è che questi passaggi sono stati enunciati puntualmente nella
premessa di detta mozione e altrettanto puntualmente, oggi, a
distanza di 2 mesi, sappiamo che non c'è ancora una soddisfazione
delle legittime istanze avanzate dai piccoli imprenditori
valdostani.
Accanto a questa assenza di risposta da parte della "Cogne", è
giunta nelle settimane successive anche l'adozione da parte della
Giunta di altre 2 deliberazioni di smobilizzo di garanzie
fideiussorie a favore della stessa azienda. Questo significa che,
se un primo smobilizzo di garanzie fideiussorie aveva ispirato la
nostra mozione di fine gennaio, a questa sono seguite altre 2
analoghe deliberazioni che estendono l'alleggerimento delle
garanzie e che si sono verificate dopo il primo dibattito in
aula.
A distanza di questo tempo ci piacerebbe sapere se c'è una
volontà politica di, non dico costringerla - perché non è neppure
giuridicamente possibile -, ma di orientare l'attenzione anche nei
confronti di quelle piccole imprese che vengono trascinate nella
situazione critica della "Cogne". Sappiamo che un'industria che
polarizza non solo lavoro e sviluppo, ma anche un indotto intorno a
sé, quando vive una situazione di crisi, trascina nel vortice tutta
una miriade di situazioni che non possono essere trascurate.
Così noi già chiedevamo a fine gennaio; ancora oggi, insistiamo
nel chiedere all'Assessore delegato di attivarsi presso la
proprietà - sappiamo che lo ha fatto, ma finora infruttuosamente -
affinché vi sia, sì, uno smobilizzo di fideiussioni - perché la
legge del 1995 lo consente ed è già questo un caso eccezionale sul
quale varrebbe dissertare -, ma, d'altro canto, chiediamo che ci
sia un impegno preciso e venga assolto da parte dell'imprenditore
nel venire incontro a queste legittime istanze.
Assessore, forse è più opportuno sentire da parte sua se vi sono
novità in merito, se il nostro incontro del 18 febbraio scorso è
rimasto "lettera morta" o se, alla luce delle prospettive di
crescita che sono state annunciate, vi sono anche prospettive di
rientro da parte di costoro, che rappresentano una realtà
importante, perché sono una quindicina di aziende. Vorrei far
notare che la "Centrale del Latte", altro neo del sistema economico
locale che è andato in crisi in maniera vistosa qualche mese fa,
occupa 16 dipendenti; la somma dei dipendenti occupati in queste
aziende è di circa 70 persone. Questi titolari di microaziende sono
stati chiamati dalle rispettive banche, che hanno chiesto i rientri
sugli affidamenti; non possiamo far sì che, da un lato, la Regione
alleggerisca la situazione di un'industria e, dall'altro, tale
situazione si appesantisca per queste microaziende, perché devono
fare da "cuscinetto" ad una crisi industriale che loro subiscono
pesantemente!
Lascio all'Assessore le risposte del caso; soprattutto, se ha
delle novità in merito a distanza ormai di tanto tempo.
Presidente - Dichiaro aperta la discussione generale. Se nessuno
chiede la parola, chiudo la discussione generale.
La parola all'Assessore alle attività produttive e politiche del
lavoro, Ferraris.
Ferraris (GV-DS-PSE) - Come ricordava il Consigliere Tibaldi,
questa questione è già stata posta all'oggetto del Consiglio. Sulla
base anche di quanto si era discusso, c'è stato un incontro con la
"Cogne" il 18 febbraio, che aveva un duplice obiettivo: conoscere
la situazione generale dell'azienda e sollecitare la stessa perché
venisse incontro alle legittime aspettative delle piccole imprese
locali.
L'atteggiamento tenuto dall'Amministrazione regionale su questo
tema, utilizzando le possibilità previste dalla legge per quanto
riguarda lo smobilizzo delle fideiussioni bancarie a fronte di un
mutuo che è stato assegnato alla "Cogne", vanno in una direzione
sola: quella di far sì che lo stabilimento "Cogne", in una
situazione problematica dal punto di vista della liquidità, possa
operare nelle condizioni migliori, sia per venire incontro ai
crediti delle imprese locali, sia allo svolgimento in termini più
complessivi dell'attività produttiva. Non ci dimentichiamo che
nello stabilimento lavorano quasi un migliaio di dipendenti e che
la "Cogne", nei primi 3 mesi dell'anno, ha assunto 48 dipendenti;
quindi, da questo punto di vista, la preoccupazione c'è.
Rispetto alla questione specifica posta dalla mozione - come è
stato ricordato dal Consigliere Tibaldi - l'Assessorato si è mosso
a più riprese rispetto alla questione; a seguito di questi
solleciti, la "Cogne", a firma del suo Vicepresidente, scrive
all'Assessorato che la società dichiara in modo formale che i
crediti vantati dalle stesse ditte sono da ritenersi "crediti
certi" e che si sta definendo un piano di accorciamento dei tempi
di pagamento, tale da consentire la normalizzazione della
situazione. Si aggiunge inoltre:
"Attualmente possiamo
dichiarare che nel corso della settimana
prossima…"
- la lettera è datata 18
marzo, quindi la settimana è questa -
"… saranno comunque chiuse tutte le
fatture con termine di pagamento antecedente al 31 gennaio 2004,
fatto salvo il lavoro forniture oggetto di eventuali contestazioni
tecniche. Il piano finanziario messo a punto recentemente prevede
un ritardo medio nei pagamenti dell'ordine dei 45 giorni rispetto
alle date puntuali".
Vorrei fare una precisazione. Successivamente all'incontro con
la commissione, sono state fatte 2 deliberazioni che riguardano lo
sblocco solo di un'ulteriore fideiussione, nel senso che la seconda
deliberazione è di rettifica rispetto alla precedente, e nella
corrispondenza che la "Cogne" ci ha inviato, ci sollecita allo
sblocco dell'ultima "tranche" delle fideiussioni, cosa rispetto
alla quale gli uffici stanno verificando la praticabilità
tecnica.
Abbiamo fatto quanto era possibile fare; c'è un impegno formale
che "Cogne" ha inteso assumersi nei confronti dell'Amministrazione
regionale, per cui chiederei al Consigliere Tibaldi, sulla base di
questi elementi, di ritirare la mozione, in quanto l'obiettivo che
la mozione si era posto ritengo abbia fatto dei passi avanti.
Presidente - La parola al Consigliere Tibaldi.
Tibaldi (CdL) - Sappiamo che sono stati fatti sollecitazioni e
interventi; li abbiamo fatti anche congiuntamente, nel momento in
cui il 18 febbraio abbiamo incontrato al tavolo i sigg. Marzorati e
l'Amministratore delegato.
Adesso prendiamo atto che da parte del Vicepresidente
dell'azienda si passa dalle parole agli scritti; prendiamo atto che
questa definizione del piano è in corso d'opera e che c'è la
volontà di pagare tutte le fatture aventi scadenza 31 gennaio 2004.
Mi sento di contestare che il ritardo medio dei pagamenti sia solo
a 45 giorni, anche perché, per nostra conoscenza, si parla ormai di
diversi mesi…
(interruzione dell'Assessore Ferraris, fuori
microfono)
… mi sento di obiettare questo
termine che lei ha comunicato.
Noi prendiamo atto della volontà manifestata per iscritto dal
Vicepresidente Marzorati; confidiamo che, nella fase evolutiva dal
linguaggio parlato al linguaggio scritto, si arrivi alla
definizione di queste posizioni creditorie, tuttora pendenti e che
questa situazione sia risolta una volta per tutte. Possiamo
considerarlo un passo avanti; facciamo sì che questo passo avanti
abbia una sua naturale e proficua soluzione!
Ritiriamo la mozione, ma ci riserviamo di tornare sull'argomento
qualora tale vicenda non trovi soluzione nell'arco delle prossime
settimane.
Presidente - La mozione è ritirata.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK