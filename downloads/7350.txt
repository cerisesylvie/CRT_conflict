Consiglio Regionale della Valle d'Aosta - Oggetto del Consiglio n. 1853 del 5 marzo 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1853 del 5 marzo 1986 - Resoconto
OGGETTO N. 1853/VIII - COMUNICAZIONI DEL PRESIDENTE DEL
CONSIGLIO.
PRESIDENTE
: Le comunicazioni del Presidente inquadrano
l'attività del Consiglio dal 20 febbraio 1986 in poi:
Disegni di legge presentati:
D.L. n. 271
,
presentata dai Consiglieri Torrione, Pascale
e Breuvé in data 24 febbraio 1986 concernente: "Costituzione
dell'Azienda Autonoma per la valorizzazione del patrimonio
artistico, storico ed archeologico della città di Aosta e della
Valle d'Aosta (A.R.A.V.)"
D.L. n. 272, presentato dalla Giunta regionale in data 25
febbraio 1986 concernente: "Recepimento della direttiva 12 dicembre
1977, n. 77/780 delle Comunità Europee in materia creditizia, ai
sensi dell'art. 14 D.P.R. 27 giugno 1985, n. 350" (I
Commissione)
D.L. n. 273
,
presentato dalla Giunta regionale in data 25
febbraio 1986, concernente: "Ulteriori modificazioni alla legge
regionale 8 ottobre 1973, n. 33 e successive modificazioni,
concernente la costituzione di fondi di rotazione per la promozione
di iniziative economiche nel territorio della Valle d'Aosta" (I -
II - III Commissione)
D.L. n. 274
,
presentato dalla Giunta regionale in data 28
febbraio 1986, concernente: "Modifiche alle leggi regionali 22
gennaio 1980, n. 2 e 9 giugno 1981, n. 28 in attuazione della legge
statale 15 gennaio 1986, n. 4: "Disposizioni transitorie
nell'attesa della riforma istituzionale delle unità sanitarie
locali" (IV Commissione)
Proposta di regolamento n. 5, presentata dalla Giunta regionale
in data 4 marzo 1986 concernente: "Norme per la concessione di
mutui ad interesse agevolato a favore di privati nel settore
dell'edilizia residenziale"
Disegni di legge vistati: -
Disegni di legge non vistati: -
Deliberazioni vistate: n. 12
Deliberazioni non vistate: -
Con lettera in data 28 febbraio 1986, il Presidente della
Commissione di Coordinamento ha richiesto chiarimenti in merito
alla deliberazione n. 1829/VIII del 12 febbraio 1986 concernente:
"Lavori di ristrutturazione del fabbricato ex Montedison in Comune
di Saint-Marcel. Perizia suppletiva e di variante. Concessione
proroga. - Approvazione nuovi prezzi. - Approvazione di spesa"
Riunioni:
Ufficio di Presidenza: 1
Conferenza dei Capi Gruppo: 1
I Commissione: 1
IV Commissione: 2
II e III Commissione in riunione congiunta: 1
Il Presidente della Giunta regionale, con lettera prot. n.
887/Gab., in data 27 febbraio 1986 ha comunicato quanto segue: "La
Procura Generale della Corte dei Conti ha portato a conoscenza di
questa Presidenza di aver convenuto in giudizio il Sig. Mario
Andrione, ex Presidente della Giunta regionale, ed i Sigg. Sergio
Ramera, Guido Chabod e Maurizio Martin, rispettivamente ex
Assessore ed Assessore delle Finanze, per il risarcimento del danno
derivato all'erario regionale in conseguenza di presunte
irregolarità nella gestione della Casa da Gioco di Saint-Vincent.
Si trasmette, pertanto, per conoscenza, copia dell'atto
sottolineando che trattasi di provvedimento "ad personam".
L'atto è depositato presso la Segreteria del Consiglio ed è a
disposizione dei Consiglieri.
Il TAR della Valle d'Aosta con sentenza in data 27 febbraio
1986, ha respinto il ricorso della SAISET che aveva chiesto
l'annullamento della deliberazione del Consiglio regionale n.
1411/VIII, in data 26 giugno 1985, concernente: "Revoca alla SAISET
S.p.A. della concessione per la gestione dei giochi americani nella
Casa da Gioco di Saint-Vincent".
Il dispositivo della sentenza, non appena reso noto, sarà
depositato in Segreteria per la consultazione da parte dei
Consiglieri.
È pervenuto un comunicato stampa della sede di Aosta delle ACLI
per una mobilitazione della Valle per la ferrovia
Aosta-Martigny.
È pervenuto un comunicato del Comitato studentesco, sottoscritto
da quattro rappresentanti, che annunciano lo scioglimento del
coordinamento studentesco formatosi l'autunno scorso. Nel
comunicato si legge che: "Tale decisione si è resa necessaria in
seguito a profonde discordanze interne riguardo a principi e
modelli di comportamento, discordanze tali da dividere il
coordinamento e da rendere sorda una parte di esso ai richiami di
unità continuamente ripetuti dai sopracitati ragazzi".
Siamo spiacenti di dover interrompere un processo di
collaborazione che aveva trovato presso tutti i membri del
Consiglio regionale un così vasto consenso.
La tragica notizia del barbaro assassinio del primo Ministro
svedese Olof Palme, perpetrato nella serata di venerdì scorso, da
uno sconosciuto, mentre lo statista circolava tranquillamente per
le vie di Stoccolma, senza scorta, come un privato cittadino, ci ha
fatto ripiombare in quella cupa atmosfera che l'Italia aveva
vissuto negli anni della escalation del terrorismo che tanti lutti
ha creato, privando il nostro Paese di statisti di grande valore
come Aldo Moro e Pier Santi Mattarella, di Magistrati impegnati in
primo piano nella battaglia contro la mafia ed il terrorismo, e di
servitori zelanti dello Stato: finiti tutti nel mirino delle
Brigate Rosse perché costituivano la spina dorsale dello Stato.
Quello che ci ha sorpreso e stupito in questo nuovo fatto di
sangue è che sia accaduto in uno Stato, la Svezia, che sino ad oggi
non aveva mai conosciuto forme di terrorismo, tranquillo, tanto da
costituire il punto di riferimento per la costruzione della
Repubblica ideale.
La Svezia, in questi ultimi quarant'anni di storia, era stata
fino ad oggi il simbolo, un esempio straordinario, forse
irripetibile di una scommessa protestante tra il massimo di
responsabilità personale ed il massimo di libertà statale, con un
sistema giudiziario tra i più garantisti e tolleranti del
mondo.
Ed il terrorismo, abituato come è dalla sua logica di
perversione, a portare i suoi attacchi là dove la Società è più
aperta, dove i bersagli sono più facili e indifesi, ha confermato
ancora una volta il suo vero volto ed i suoi obiettivi di creare un
clima di paura e di conseguenza provocare un imbarbarimento delle
esperienze più aperte e più liberali.
I terroristi, ieri colpendo Aldo Moro e Pier Santi Mattarella,
uomini che auspicavano un modo nuovo di governare, una profonda
rigenerazione della nostra democrazia, uomini aperti e più
sensibili alle istanze popolari, e oggi colpendo uno statista come
Olof Palme, hanno inteso spezzare esperienze che avevano generato
buoni frutti, avevano creato un clima di attesa e di profonda
speranza circa la costruzione di un modello di società più a misura
d'uomo.
In questo momento di sgomento che pervade la comunità
internazionale, rivolgiamo un commosso pensiero alla figura della
vittima dell'odio e della barbarie e siamo idealmente vicini, noi
che il terrorismo l'abbiamo sperimentato ad oltranza, alla nazione
svedese che si vede oggi privata del suo leader carismatico.
Nei giorni scorsi, dopo il tragico fatto di sangue in cui ha
perso la vita l'ex Sindaco di Firenze, un nuovo attentato è stato
perpetrato ai danni del Dr. Antonio Da Empoli, funzionario
dirigente della Presidenza del Consiglio dei Ministri che però
miracolosamente si è salvato grazie al pronto intervento della
guardia del corpo.
È stato invece ucciso uno dei componenti il commando
terroristico.
È mancato nei giorni scorsi a Roma, dopo una lunga malattia, il
giornalista, scrittore, regista Pasquale Festa Campanile, uno dei
più brillanti scrittori del nostro tempo, autore di romanzi e di
films di grande successo.
È stato assassinato nei territori occupati da Israele, il
Sindaco palestinese della città di Narbus, Al Masri.
Tale gesto è visto da più parti come un brutto colpo alle
speranze di pace del Medio Oriente e per la causa nazionale
palestinese.
Nei giorni scorsi nella Repubblica Dominicana e nelle Filippine
si è registrato un profondo mutamento ai vertici dello Stato con
l'allontanamento di due dittatori, Jean Claude Duvalier e
Ferdinando Marcos che da anni governavano in modo dispotico tali
nazioni.
Ogni volta che un Paese ritorna alla democrazia è momento di
profonda soddisfazione per tutta l'opinione pubblica democratica
che si batte in ogni parte del mondo per il pieno rispetto dei
sacri diritti dei cittadini alla democrazia ed alla libertà.
Ed infine voglio comunicare a questa Assemblea che è pervenuto
il bilancio della FINAOSTA relativo all'esercizio 1984-1985.
Il documento contabile è a disposizione di quanti fossero
interessati alla consultazione.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Prendo la parola sulla parte
delle comunicazioni del Presidente del Consiglio che concerne
l'ingiunzione da parte della Corte dei Conti, nei confronti
dell'ex-Presidente della Giunta, degli ex-Assessori e dell'attuale
Assessore alle Finanze, Martin. Il regolamento impedisce qualsiasi
iniziativa da parte dei Gruppi consiliari, ma ciò non esclude che
ogni Partito politico o ogni singolo rappresentante possa esprimere
in questo Consiglio la sua opinione. Naturalmente mi riserverò di
presentare un documento per il prossimo Consiglio del 19 e 20
marzo, sempre che non mi manchi il tempo strettamente necessario
per intraprendere un'iniziativa comune da concordare insieme alle
altre forze di opposizione.
Dalla citazione della Corte risulta che è la Regione la parte
che ha subito il danno e, a prescindere dall'aspetto penale, è
stato chiamato in causa l'attuale Assessore alle Finanze, Martin,
al quale è stata attribuita la responsabilità per l'ammanco di
svariati miliardi e che dovrà costituirsi davanti alla Corte dei
Conti per reclamare, contrapporre o difendere la propria posizione
che è in netta contrapposizione con la tutela degli interessi della
Regione. L'Assessore Martin si trova, quindi, in questa Giunta in
una posizione di incompatibilità e di ciò può farsene carico il
Presidente del Consiglio; tuttavia io vorrei richiamare
l'attenzione sul fatto che le successive delibere, stante la
presenza dell'Assessore Martin in Giunta, possono essere
invalidate, proprio perché ci troviamo di fronte ad un classico
caso di incompatibilità.
Visto che io non ho i mezzi per poterlo fare attraverso questo
Consiglio regionale, inviterei l'Assessore Martin a rassegnare le
dimissioni. Non lo dico certamente per una questione di rapporti
personali perché - per l'amor del Cielo! - io non ho nulla da
rimproverargli se non questa responsabilità. Però io ritengo che
sia moralmente e politicamente giusto che egli si dimetta
dall'incarico, prima ancora che le forze dell'opposizione gli
chiedano ufficialmente di rassegnare le dimissioni. Torno a
ripetere che io gli rivolgo questo invito, perché egli si trova in
una posizione di incompatibilità e di contrapposizione tra gli
interessi di un Assessore in carica e gli interessi della
Regione.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Noi ci associamo alle parole del
Presidente del Consiglio in ricordo di Olof Palme. Il nostro Gruppo
esprime da una parte la propria commozione e dall'altra la propria
indignazione, per questo inaspettato atto terroristico che si è
verificato in un Paese libero e che, fino a questo momento, era
sempre sfuggito alla morsa del terrorismo. Siamo rimasti
particolarmente colpiti dalla morte di Olof Palme, perché egli è
stato una delle principali figure della Sinistra europea, nella
quale si riconoscono anche molti Partiti tra cui il nostro. Palme è
stato un uomo di straordinaria importanza nella battaglia della
pace, per il superamento dei blocchi e per la cooperazione tra i
popoli. Io credo cha la sua morte abbia lasciato un grande vuoto
proprio per quanto egli aveva fatto nel suo Paese, nell'Europa e
sulla scena politica internazionale. Anche in questo caso occorre
riflettere sul come il terrorismo, nelle diverse realtà e nelle
diverse situazioni, tenda a colpire gli uomini-cerniera e gli
uomini più stimati: non colpisce i dittatori, o meglio non sempre
colpisce i dittatori o i reazionari, mentre molto spesso tende a
colpire gli uomini che possono dare un valido contributo a tutte le
forze che vogliono proseguire lungo la strada della pace, della
democrazia e del progresso.
La seconda questione sulla quale voglio fare brevemente alcune
considerazioni è quella relativa alla citazione da parte della
Corte dei Conti di amministratori e dipendenti regionali. Si tratta
di una questione molto seria che, a nostro giudizio, deve essere
affrontata con la dovuta attenzione. Poiché a norma di regolamento
oggi non è possibile sviluppare una discussione vera e propria, ma
ci è possibile fare solo qualche breve cenno in riferimento alle
comunicazioni del Presidente del Consiglio, noi ci riserviamo di
presentare, insieme ad altri Gruppi, una mozione per il prossimo
Consiglio regionale. Il nostro Gruppo crede che situazioni di
questo tipo, con le loro diverse implicazioni politiche, debbano
essere affrontate con correttezza, non sottovalutando la gravità
dei fatti e senza confusioni. In questo senso cercheremo di
assumere delle iniziative per il prossimo Consiglio regionale.
PRESIDENTE
: Ha chiesto la parola il Consigliere Aloisi;
ne ha facoltà.
ALOISI (M.S.I.):
Vorrei fare alcune considerazioni sulla
contestazione della Corte dei Conti verso alcuni ex-Assessori e nei
confronti dell'attuale Assessore alle Finanze. È ormai evidente che
non ci troviamo più di fronte ad un singolo episodio di malcostume
morale e politico, ma dinanzi ad una successione concatenata di
episodi e di eventi. La Corte dei Conti, infatti, dopo aver
esaminato gli accertamenti della Guardia di Finanza, contesta ad
alcuni uomini politici delle presunte irregolarità. Io mi rendo
conto che non è il giorno adatto per il dibattito che sarà invece
affrontato nella prossima adunanza consiliare, anche perché io ho
già presentato una mozione in tal senso; però vorrei solo far
notare che io ritengo le dimissioni dell'Assessore Martin un atto
dovuto, sia sul piano morale e sia sul piano politico, perché le
contestazioni mosse dalla Corte dei Conti sono di una gravità
eccezionale.
Per rimarcare le motivazioni che spingono il Movimento Sociale
Italiano a chiedere le dimissioni dell'Assessore Martin e senza
volere assolutamente entrare nel merito dei rapporti o del problema
umano dell'Assessore, che io ho sempre rispettato e continuo a
rispettare, ritengo che la richiesta delle dimissioni abbia un
carattere prettamente morale, dal suo punto di vista, e politico,
da parte del Consiglio. Cito solo due contestazioni della Corte dei
Conti; in esse si legge: "Solo a seguito di sentenza penale
definitiva, in merito alla denuncia di peculato, si potrà affermare
la sussistenza o meno di comportamenti dolosi da parte di alcuni
amministratori o dipendenti della Regione Autonoma Valle d'Aosta.
Comunque, allo stato delle cose, è incontrovertibile che
amministratori e dipendenti hanno tenuto, nelle varie vicende, un
comportamento quantomeno gravemente negligente nella tutela dei
diritti della Regione, tale da concretare quell'elemento della
colpa, sulla quale, con il danno, si fonda la responsabilità
perseguibile innanzi alla Corte dei Conti". Vi si legge ancora: "La
responsabilità per i danni innanzi quantificati per ciascuna
irregolarità ricade senz'altro sul Presidente della Giunta
regionale, allora in carica, e sugli Assessori alle Finanze
competenti per la materia, a causa del loro quanto meno negligente
comportamento sopra illustrato". Penso che queste parole siano più
che sufficienti a far sì che ogni forza politica entri nel merito
di questi giudizi e possa liberamente, da un punto di vista
politico, chiedere le dimissioni dell'Assessore Martin. Grazie.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Mi sia consentito, innanzitutto,
associarmi alle parole di cordoglio del Presidente del Consiglio
per il tragico assassinio di Olof Palme. Nel fare una
considerazione di carattere generale, amara, tragica e che riguarda
soprattutto il mondo occidentale, c'è da ricordare che il
terrorismo non si presenta più come un fatto isolato e chi lo aveva
ritenuto quasi limitato ad una ben specifica realtà nazionale è
stato ora clamorosamente smentito, sia dagli avvenimenti che si
sono verificati recentemente in Francia, e che per fortuna non
hanno avuto la gravità della tragedia svedese, sia appunto
dall'assassinio del premier Olof Palme. Il fenomeno si rivela
quindi ampio, articolato e difficile da interpretare, e mira
essenzialmente alla destabilizzazione.
Non a caso, infatti, è stato colpito un simbolo, come lo era e
come lo è stato, per tutte le democrazie occidentali, questo
statista la cui figura si staglia nettamente nel panorama
internazionale. Non vogliamo fare un discorso celebrativo di Olof
Palme, ma certo è che tutti e anche noi Socialisti dobbiamo molto a
questa figura che è un po' il simbolo delle democrazie del nord
Europa e di un concetto del socialismo che si è, a mano a mano,
calato nella vita dei Paesi nordici.
Senza entrare nel merito del problema, non vogliamo ora esimerci
dal far conoscere la nostra impostazione nei riguardi di una
vicenda che ha suscitato molte perplessità all'interno di questo
Consiglio. Molto apertamente noi diciamo che, fin dall'inizio della
vicenda che interessa il Casinò, ci siamo dati un codice di
comportamento che ci porta a distinguere qualsiasi vicenda che
possa colpire il Consiglio sotto l'aspetto giudiziario, dalle
vicende politiche. Perciò siamo nettamente contrari ai processi
sommari o agli atti di sciacallaggio politico che non fanno
assolutamente parte del nostro costume: li rifiutiamo ora e li
rifiuteremo anche in futuro. La vicenda, però, va approfondita nel
suo aspetto politico-amministrativo ed in questo senso anche noi,
nel limite del possibile, ci riserviamo di concordare con altre
forze della minoranza un atteggiamento comune.
Non serve a nessuno salire sulla diligenza dello scandalo e non
serve neanche a questo Consiglio che probabilmente dovrà
riaffrontare la vicenda del Casinò, che sembrava sopita e che
invece è tornata prepotentemente ed anche drammaticamente alla
ribalta. Il Consiglio deve avere, però, la piena consapevolezza di
dover svolgere il suo ruolo di consolidamento dell'autonomia e di
fiducia nelle istituzioni autonomistiche. È questa la chiave di
lettura che consentirà di interpretare la nostra futura azione
politica. Siamo contrari alle decapitazioni immediate ed
immotivate. I problemi riguardano la coscienza di ognuno di noi,
sia che sieda nei banchi dell'opposizione, sia che sieda nei banchi
della maggioranza o dell'Esecutivo. Non trascureremo nulla pur di
giungere alla verità. Questo è lo stato d'animo con il quale il
Gruppo Socialista si accinge ad affrontare questo nuovo capitolo
della vicenda del Casinò. Grazie.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Si, ho chiesto la parola innanzitutto per
associarmi alle parole dei colleghi Consiglieri relative al barbaro
assassinio del Primo Ministro svedese. Io credo che sia del tutto
inutile voler aggiungere altre parole a quanto è già stato detto.
Si tratta di una vicenda che non può non colpire profondamente chi
crede nel progresso e nel miglioramento delle condizioni dell'uomo.
Una figura come quella di Palme era effettivamente come una
fiaccola che illumina il mondo e l'azione di un uomo come Palme ha
dato molto a tutta l'umanità; egli ha permesso a quest'ultima di
credere nella possibilità di intraprendere una strada, realmente
percorribile, verso la pace, verso l'unità di questa terra e verso
una maggiore giustizia, prendendo posizioni precise ed
inequivocabili nei confronti, ad esempio, delle convinzioni diffuse
in Sud Africa sulla libertà e sul rispetto degli uomini.
Sulla comunicazione del Presidente del Consiglio relativa alla
possibilità di prendere visione della citazione inviata ad
amministratori, ex-amministratori e dipendenti dell'Amministrazione
regionale, io intervengo con molta difficoltà, perché quando
vengono coinvolte in fatti come questo delle persone per le quali
si nutre una sincera e profonda stima personale, non si può
esprimere una posizione senza provare disagio. Il nostro Gruppo
politico ha già dato una sua interpretazione di questo fatto con un
comunicato-stampa. A termini di regolamento ci riserviamo di
esprimere le nostre considerazioni anche in questo Consiglio, ma
non vogliamo approfittare dell'occasione delle comunicazioni del
Presidente del Consiglio che ci permettono solo di esprimere poche
e brevi parole, tralasciando un'interpretazione più generale,
necessaria per non confondere la posizione, molto complessa, che
noi abbiamo sempre tenuto nei confronti del Casinò.
È certo però che se a suo tempo si fosse seguita un'altra
strada, quella cioè di votare una Giunta completamente nuova,
assolutamente inattaccabile (E quando dico "inattaccabile" spero di
essere capito!), sulla questione dello "affaire Casinò", forse non
si sarebbero verificate tutte quelle conseguenze che hanno reso
spesso irrespirabile l'aria politica nella nostra Regione. Durante
questo dibattito forse sarà il caso di porre con forza a tutto il
Consiglio, e non solo alle persone, la questione della necessità di
una discussione franca e approfondita, che porti a delle scelte
strategiche sull'atteggiamento dell'Amministrazione. In questo
senso concordo con l'interpretazione del Consigliere Torrione,
perché non si può continuare a vivere con la spada di Damocle
sospesa sopra la nostra testa. Questo Consiglio, nella sua
totalità, deve riuscire a trovare una strada accettabile, affinché
le istituzioni ricuperino appieno la loro credibilità.
PRESIDENTE
: Ha chiesto la parola il Consigliere
Maquignaz; ne ha facoltà.
MAQUIGNAZ (A.D.P.):
Anch'io desidero brevemente
associarmi alle parole di cordoglio pronunciate dal Presidente del
Consiglio per il grave assassinio del Primo Ministro svedese Olof
Palme.
Desidero anche fare alcune considerazioni sull'ultima vicenda
che ci interessa molto da vicino. Come tutti sappiamo, in seguito
agli accertamenti eseguiti dalla Guardia di Finanza ed anche in
relazione alle vicende più generali legate alla Casa da Gioco, la
Corte dei Conti di Roma ha inviato un atto di citazione, per
rispondere di eventuali danni arrecati alle Finanze regionali,
all'ex-Presidente della Giunta, Andrione, agli ex Assessori alle
Finanze, Ramera e Chabod, e all'attuale Assessore Martin.
Come già hanno rilevato i rappresentanti delle Forze
dell'opposizione, non intendiamo oggi entrare nel merito del
problema e neppure affrontare una discussione di carattere
generale, però riteniamo di dover fare già oggi alcune brevi
considerazioni, per dire, innanzi tutto, che l'intervento della
Corte si rivolge a quegli amministratori che in qualche modo erano
competenti a sovraintendere al controllo della Casa da Gioco. Ci
pare quindi di capire che l'azione della Corte prenda le mosse
unicamente dalla circostanza, sopra richiamata, della titolarità,
da parte degli amministratori, dell'ufficio competente a
sovraintendere ed a riscuotere gli introiti dell'attività della
Casa da Gioco. Questo è accaduto solo perché gli Assessori erano in
quel momento titolari dell'ufficio di cui erano anche responsabili
e ciò è tanto più evidente, specie se si considera che l'atto di
citazione è stato inviato anche all'Assessore alle Finanze Martin,
che è stato titolare dell'ufficio per un brevissimo periodo di
tempo e che è stato chiamato a rispondere di cose e di fatti, come
egli stesso ha dichiarato, dei quali non era assolutamente a
conoscenza.
Ribadiamo anche che si tratta di un procedimento squisitamente e
meramente amministrativo, e questo lo vogliamo precisare perché
l'opinione pubblica spesso confonde il procedimento penale con il
procedimento civile e amministrativo. In questo caso si tratta di
un procedimento meramente e squisitamente amministrativo, anzi, noi
crediamo giusto ricordare che nei confronti dell'Assessore alle
Finanze non è mai stata ipotizzata, almeno fino ad ora, alcuna
responsabilità penale. Oltre queste brevi considerazioni fatte
così, quasi a caldo, riteniamo doveroso ricordare che non può
essere attribuita alcuna responsabilità a questi amministratori
fino a quando non ci sarà un giudizio definitivo, con sentenza da
parte della Corte, e fino a quando non saranno decretati dei
provvedimenti definitivi.
Detto questo, sul piano politico noi A.D.P. ribadiamo la nostra
piena fiducia sulla correttezza dell'operato dell'Assessore alle
Finanze e della Giunta, e fin da ora diciamo a chiare lettere che
riteniamo meramente strumentale la richiesta di dimissioni posta da
alcune Forze dell'opposizione. Nelle forme e nei modi che il
Consiglio regionale riterrà più opportune noi ci riserviamo di
approfondire il contenuto, il significato e la rilevanza, di
carattere meramente giuridico e contabile, dell'atto di citazione
della Corte dei Conti. Non ho altro da aggiungere, ma mi riservo di
inserirmi con argomentazioni più precise nella discussione generale
e concludo ribadendo la fiducia del nostro Movimento nei confronti
dell'Assessore Martin e della Giunta regionale che, non
dimentichiamolo, in questi ultimi due anni ha operato e lavorato
per cercare di fare chiarezza e si è comportata con dignità per
definire in modo chiaro e lampante i rapporti tra la Casa da Gioco
e la Regione. Nel pieno rispetto dei suoi poteri e della sua
autonomia, ci auguriamo che anche la Magistratura faccia luce al
più presto sugli avvenimenti e sulle vicende che hanno destato
tante preoccupazioni non solo in questo Consiglio regionale, ma
anche in tutta la comunità valdostana.
ALOISI (fuori microfono):
"chiedo la parola per fatto
personale".
PRESIDENTE
: Consigliere Aloisi, non credo che il
Regolamento possa essere interpretato nel senso di poter prendere
la parola per fatto personale.
Signori Consiglieri, prima di passare al secondo punto
all'ordine del giorno, ritengo doveroso comunicare che il
Presidente del Consiglio, essendo tenuto a presentare all'Assemblea
le questioni a cui provvedere per il buon andamento dei lavori del
Consiglio, ha esaminato attentamente la situazione venutasi a
creare a seguito dell'atto di citazione della Procura generale
della Corte dei Conti in data 17 gennaio 1986. Questo atto conviene
in giudizio 3 Consiglieri regionali, Andrione, Chabod e Martin,
quest'ultimo Assessore alle Finanze, per il risarcimento del danno
derivato alla Regione in conseguenza di presunte irregolarità nella
gestione della Casa da Gioco. In proposito si osserva che la
costante giurisprudenza è concorde nel ritenere che l'esistenza di
eventuali responsabilità deve essere confermata da una sentenza
definitiva del giudice amministrativo o del giudice ordinario.
Pertanto si ritiene che nel caso in esame, come peraltro nella
fattispecie verificatasi nel giugno 1985, in seguito ad un atto di
citazione con istanza per il sequestro conservativo nei confronti
del Consigliere Andrione, si debba attendere, prima di procedere a
qualunque adempimento, una sentenza definitiva dell'organo di
giustizia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK