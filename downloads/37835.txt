Consiglio Regionale della Valle d'Aosta - Oggetto del Consiglio n. 1497 del 20 ottobre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1497 del 20 ottobre 2015 - Resoconto
OGGETTO N. 1497/XIV - Interrogazione: "Rapporti intercorrenti
tra lo Stato e la Regione in merito all'applicazione dell'articolo
9 del decreto legislativo 12/2011 sull'autonomia fiscale della
Regione".
Président
- La parole à l'Assesseur Perron.
Perron (UV)
- Grazie Signor Presidente.
Sulla domanda che viene posta in questa interrogazione, vorrei
innanzitutto provare a chiarire la portata della norma contenuta
nell'articolo 9 del decreto citato, che è una norma di attuazione.
La potestà impositiva, che con questo articolo viene riconosciuta
alla Regione, si sostanzia nella possibilità di istituire dei
tributi locali nelle materie che rientrano nella potestà
legislativa statutaria regionale con riguardo a presupposti non
altrimenti assoggettati a imposizione. La Regione, pertanto, ad
oggi non ha - e lo sottolineo - la possibilità di intervenire su
tributi locali istituiti con legge statale, a titolo
esemplificativo, come l'IMU che, a tutti gli effetti, anche alla
luce di una sentenza della Corte Costituzionale, ha in modo molto
chiaro natura di tributo erariale.
Cosa succede per le Province? A Trento e Bolzano, a differenza
nostra, è l'articolo 73 dello Statuto Speciale del Trentino Alto
Adige a prevedere che le Province, oltre a istituire tributi locali
nuovi nelle materie di competenza, possano disciplinare i tributi
locali comunali di natura immobiliare istituiti con legge statale
anche in deroga alla medesima legge, definendo al loro interno le
modalità di riscossione. Questo consente alle Province, a
differenza di quello che avviene nella nostra Regione, di
rimodulare la disciplina dei tributi locali comunali di natura
immobiliare istituiti con legge statale, fino ad arrivare anche
all'introduzione di esenzioni, di detrazioni o di deduzioni
rispetto a quello che è impostato.
Cosa succede al Friuli? Qui sono riconosciute, per effetto di
quanto previsto dal decreto n. 129 del 2014 - anche qui, a
differenza nostra, in attuazione dell'articolo 51 dello Statuto
speciale - la manovrabilità delle aliquote, le esenzioni di
pagamento, le detrazioni di imposta o le deduzioni dalla base
imponibile, soltanto con riferimento ai tributi erariali istituiti
con legge dello Stato il cui gettito sia interamente devoluto alla
Regione e, in ogni caso, soltanto quando sia la stessa legge
statale a permettere queste manovre. Quindi, a scanso di equivoci,
voglio mettere in evidenza che l'istituzione dell'IMI, cioè
l'Imposta Municipale Immobiliare da parte della Provincia - in
questo caso di Bolzano - non significa che i Comuni della Provincia
non debbano restituire il maggior gettito IMU, ma soltanto che
questo, a differenza di ciò che succede qui, avviene con un
meccanismo diverso. Il comma 4 dell'articolo 1 della legge dell'IMI
prevede che la Provincia può rimborsare ai Comuni soltanto le
minori entrate che derivano dalla nuova imposta per effetto, come
dicevo prima, delle detrazioni o di esenzioni che non sono previste
dalla normativa statale. Questo rimborso non è correlato
all'accantonamento del maggior gettito IMU a favore dello Stato che
è trattenuto anche alla Provincia di Bolzano sulle quote di
compartecipazione provinciali o regionali e tributi erariali ai
sensi del decreto legge n. 201 del 2011; questo si applica a tutte
le Autonomie speciali dotate di competenza in materia di finanza
locale, escluse quindi Sicilia e Sardegna.
Ricordato quindi che ai sensi del comma 2 dell'art. 12 della
legge istitutiva dell'IMI è comunque assicurata la neutralità per
il bilancio dello Stato, vi è un successivo comma, il terzo, che
prevede che la Provincia recuperi tali accantonamenti dai Comuni
mediante una riduzione della dotazione complessiva finanziaria
annuale che spetta agli stessi, ai sensi della legge provinciale in
materia di finanza locale, come la nostra; però qui, diversamente
da quanto accade in Valle d'Aosta, il recupero è invece disposto
ex post
con un meccanismo che permette di tener conto del
maggior gettito rilevato dall'Erario che è effettivamente
introitato da ciascun Comune. Grazie.
Presidente -
La parola al collega Bertschy.
Bertschy (UVP) -
Grazie Assessore per la risposta,
risposta molto articolata e molto tecnica, ma la nostra
interrogazione aveva un valore soprattutto di natura politica,
Assessore. Abbiamo studiato questo argomento nello spirito che
anima un po' il gruppo; siamo dell'idea che bisogna essere
propositivi e, nello stesso tempo, ricordarsi da dove veniamo e
dove vogliamo arrivare. La grande differenza che c'è con le
Province di Trento e Bolzano e con il Friuli è il fatto che loro
disciplinano in maniera autonoma la gestione dei propri tributi e
la riscossione dei loro tributi. Allora è questo il principio
politico che noi dobbiamo inseguire, Assessore, al di là dei
meccanismi poi che si innescano al suo interno ed è questo che noi,
come gruppo UVP, cercheremo di fare in senso propositivo.
Abbiamo uno studio che metteremo a disposizione del Governo e
dei Capigruppo, in modo che sia elemento di discussione e
soprattutto di lavoro per i nostri Parlamentari, perché il Governo
credo sia impegnato qua a gestire l'emergenza, abbiamo chi ci
rappresenta a Roma. A Roma nel 2013 c'è chi ha fatto passi avanti
rispetto alla nostra norma di attuazione 2011, norma di attuazione
che possiamo giudicare come vogliamo, ma che ha aperto un principio
corretto di autonomia del governo delle finanze del nostro
territorio che è mancante rispetto a quello che sono riusciti poi
ad ottenere Trento, Bolzano e lo stesso Friuli, che non ha,
all'interno dello Statuto, principi così forti come le altre due
Province. Allora è un po' questo che vorremmo far arrivare oggi con
questa iniziativa.
L'interrogazione serviva per completare un ragionamento in
Consiglio: noi dobbiamo assolutamente cercare - e magari farlo già
attraverso la finanziaria, se è possibile - di provare a fare un
passo in avanti, perché l'articolo 12 del nostro Statuto non
impedisce completamente la possibilità che si vada ad intervenire
sull'articolo 9 della norma di attuazione. Perché dice bene quando
dice che noi oggi possiamo intervenire con tributi che non siano
legiferati dallo Stato, ma noi possiamo intervenire con altre cose,
e noi vogliamo intervenire su quei tributi lì. Oggi Renzi fa
campagna elettorale togliendo la TASI e...benissimo, l'ha già fatto
Berlusconi in passato, l'ha già fatto, poi l'abbiamo rimessa, poi
non sappiamo bene come andrà a finire...ma una volta che gestiamo
noi il nostro tributo, il nostro sistema di tributi, la nostra
riscossione, saremo indipendenti da queste campagne politiche che
avvengono a livello nazionale e saremmo anche capaci di
disciplinare la norma nella correttezza per il rispetto degli
investimenti che fanno i valdostani.
Oggi si parla di prima casa...ma perché non riuscire anche ad
andare ad intervenire sull'abitazione principale per i figli,
perché non intervenire su chi ristruttura, magari, e avere un
periodo prolungato di oneri da non pagare? Perché comunque si può,
una volta che il tributo sarà nostro e avremo ottenuto la nostra
prerogativa fino in fondo, disciplinare e fare governo della nostra
Autonomia con gli Enti locali nostri, Enti locali che -
ricordiamolo - hanno dovuto ricorrere per il maggiore gettito IMU
che viene loro richiesto, una somma importante, poiché giustamente
la Regione è stata garante; però, mentre qui le tasse ormai le
pagano tutti e negli Enti locali è ben argomentato tutto il sistema
della contribuzione, probabilmente in altri territori non siamo
così avanti, quindi l'IMU non diventa così importante, e qualsiasi
resa che lo Stato farà a certe Regioni sarà sempre molto di più di
quello che introitano, sarà sempre di più...allora cerchiamo di
completare questo percorso.
Ripeto, abbiamo uno studio che mettiamo a disposizione, che
abbiamo pagato con i soldi del gruppo, e speriamo sia utile per
dare ai nostri Parlamentari l'energia necessaria per andare a
migliorare l'articolo 9 e far sì che la Valle d'Aosta possa
istituire proprie imposte e sovraimposte osservando i principi
dell'ordinamento tributario vigente. Assessore, nei prossimi giorni
daremo disposizione a questo studio e vorremmo in I Commissione
anche essere propositivi e poter costituire un tavolo di lavoro che
ci porti alla conclusione di questo percorso. Grazie.
Presidente -
Grazie collega. Punto 14 all'ordine del
giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK