Consiglio Regionale della Valle d'Aosta - Oggetto del Consiglio n. 688 del 15 dicembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 688 del 15 dicembre 1982 - Resoconto
OGGETTO N. 688/VII - INTERVENTI PER IL MANTENIMENTO DEGLI
IMPEGNI SOTTOSCRITTI DAL GOVERNO PER IL PIENO RECUPERO
OCCUPAZIONALE DELLA CHATILLON S.p.A. - (Interpellanza).
PRESIDENTE:
Do lettura dell'interpellanza in oggetto,
presentata dal Consigliere Carlassare.
INTERPELLANZA
CONSIDERATO che nell'ultimo incontro avuto con la Commissione
speciale per la "Châtillon" i dirigenti della Montefibre hanno
ribadito la definitiva chiusura della lavorazione "viscosa" e
prospettato come estremamente improbabile un mantenimento, oltre i
nove mesi previsti dall'accordo, del reparto acetato;
RITENENDO che ormai, vista l'assoluta intransigenza della
"Montefibre", tutti gli sforzi debbano essere indirizzati verso la
ricerca di soluzioni alternative;
RICORDANDO che il punto d) dell'accordo siglato alla presenza
del Ministro del Bilancio, Giorgio La Malfa, prevede che "al fine
di tendere al pieno recupero occupazionale la Châtillon ed il
Gruppo Montefibre metteranno a disposizione tutte le loro capacità
manageriali e conoscenze professionali necessarie, anche con il
supporto e la promozione degli organismi regionali, del Governo e
dell'Associazione Valdostana Industriali...";
PRESO ATTO
che nel frattempo il Governo Spadolini è
caduto, che il nuovo Governo Fanfani non comprenderà Ministri
repubblicani, e che quindi gli impegni sottoscritti da La Malfa
possano facilmente finire nel dimenticatoio;
NELLA CONVINZIONE, pur non conoscendo al momento della
presentazione di questa interpellanza la composizione della nuova
compagine governativa, che solo una pressante e continua pressione
da parte della Giunta regionale potrà costringere il Governo
centrale a mantenere i propri impegni;
INTERPELLA
il Presidente della Giunta regionale per conoscere:
1.
quali passi sono stati compiuti dalla Giunta per
ottenere che il Governo mantenga gli impegni assunti nell'accordo
siglato a Roma il 7 ottobre 1982 alla presenza del Ministro La
Malfa;
2.
quali sono state le risposte date dai responsabili
governativi e quali le cose realizzate;
3.
quali nuove azioni intenda promuovere la Giunta
regionale per ottenere l'intervento governativo alla ricerca e alla
realizzazione di posti di lavoro alternativi nella zona di
Châtillon.
PRESIDENTE:
La parola al Consigliere Carlassare, che
illustra l'interpellanza.
CARLASSARE - (Dem. Prol. Nuova Sin. ):
Il problema si è
ulteriormente aggravato rispetto a quando ho presentato questa
interpellanza; infatti, al momento della presentazione non ero
ancora a conoscenza della composizione del Governo - e lo preciso -
comunque si sapeva per certo che non sarebbe più stato l'On. La
Malfa a gestire il Ministero del Bilancio, per il semplice fatto
che i repubblicani avevano dichiarato di non entrare a far parte
della compagine governativa.
La cosa solleva a questo punto una serie di problemi, problemi
che vanno affrontati alla luce dei nuovi avvenimenti che hanno
peggiorato ulteriormente la situazione in quello stabilimento: alle
dichiarazioni fatte dalla dirigenza della Montefibre alla
Commissione speciale per la "Châtillon" che l'aveva convocata,
dichiarazioni con le quali si affermava che in pratica per la
viscosa non c'è assolutamente più niente da fare - l'hanno detto a
chiarissime lettere - e che si pongono problemi immediati, e non
fra nove mesi, anche per l'acetato, è seguita dopo pochi giorni e
dopo la presentazione di quest'interpellanza la messa in cassa
integrazione di tutti i lavoratori dell'acetato.
Ci troviamo dunque in questa situazione: da una parte ci sono
lavoratori in cassa integrazione che hanno la certezza ormai di non
rientrare più per niente, e sono quelli della viscosa; ci sono poi
altri lavoratori messi in cassa integrazione che hanno scarse
possibilità, dal mio punto di vista, di rientrare, e in ogni caso
hanno scarsissime possibilità di rientrare per un periodo superiore
ai nove mesi dalla firma dell'accordo a Roma.
Nel frattempo, è stata convocata la Commissione consiliare
speciale che affronta questi problemi, ed essa ha richiesto un
incontro all'attuale Ministro Bodrato per affrontare con lui tutta
la vicenda. Voglio ancora ricordare al Consiglio che nell'accordo
siglato a Roma era previsto un intervento da parte del Governo, e
in particolare del Ministero del Bilancio, che aveva patrocinato
praticamente questo accordo, per cercare delle soluzioni
alternative che garantissero in qualche misura l'occupazione nella
zona.
Ora, al di là dell'intervento che può essere fatto dalla
Commissione speciale per la "Châtillon", ritengo che sia
estremamente importante, e deve esserci una precisa convinzione in
questo senso, che lo strumento regionale che ha maggiori
possibilità di mettere in moto delle pressioni dal punto di vista
politico e stabilire dei contatti è la Giunta, sia attraverso un
intervento diretto nei confronti del Ministero, sia attraverso una
sollecitazione puntuale e costante nei confronti del senatore e del
deputato rappresentanti della Valle d'Aosta, perché si facciano
carico, ciascuno nella propria sede, di sollevare in continuazione
questa problematica.
Ritengo dunque che sia di vitale importanza che la Giunta assuma
questo problema, come altri problemi occupazionali che stanno
spuntando fuori, come elemento di continua preoccupazione e di
continuo intervento.
Con questa interpellanza io chiedo al Presidente della Giunta
quali passi sono stati fatti nei confronti della nuova compagine
governativa; quali passi sono stati compiuti nei confronti del
nuovo Ministro al Bilancio per vedere come intende onorare
l'impegno assunto a Roma dal suo predecessore; quali sono state le
risposte del nuovo Ministro e come intende muoversi la Giunta per
far sì che ci sia un impegno da parte del Governo a collaborare
fattivamente sia con la Montefibre, che in qualche misura si muove
per trovare delle soluzioni alternative, sia con la Giunta
valdostana e con la Commissione speciale per la "Châtillon". Tutto
ciò al fine di individuare, attraverso questo confronto e questa
collaborazione, delle soluzioni realistiche e realizzabili che
garantiscano un recupero dei posti di lavoro, che ormai possiamo
considerare perduti, perché sarebbe raccontarsi delle balle pensare
che da quello stabilimento si salvi qualcosa dal punto di vista
occupazionale.
PRESIDENTE:
Risponde il Presidente della Giunta. Ne ha
facoltà.
ANDRIONE - (U.V.):
E' certamente nostra continua
preoccupazione la situazione occupazionale in genere e quella della
"Châtillon" in particolare.
Per quanto riguarda i rapporti con il Governo nel suo complesso,
al di là di quelle che sono le ripicche partitiche, ho chiesto
ufficialmente un incontro con il Sen. Fanfani, incontro che
potrebbe aver luogo il 23 prossimo o altrimenti dopo le feste, e
nel quale evidentemente non dimenticherei di parlare anche di
questo problema.
Dato che, purtroppo, la situazione industriale dell'intero
settore chimico e poi anche geograficamente dell'intera alta Italia
è quello che è, noi crediamo che, sì, ci sarà da parte del Governo
un interesse ma non potrà essere un interesse specifico per la
"Châtillon", quando a Vercelli, a Pallanza e altrove tutto questo
settore è decisamente in crisi.
Perciò, ci siamo preoccupati di cercare anche noi delle
soluzioni e in base a quell'accordo abbiamo richiesto ufficialmente
alla Montefibre di dichiarare la sua disponibilità. La
lottizzazione, chiamiamola così, è stata fatta; lunedì ho avuto un
incontro proprio a Châtillon con i dirigenti della Montefibre,
sappiamo qual è la parte disponibile, abbiamo prospettato delle
soluzioni a dei gruppi industriali, ci stiamo dando da fare; la
Montefibre sotto questo profilo è disponibile in maniera molto più
concreta di quanto non lo sia per una protesta ufficiale presso il
Governo che in questo momento dovrebbe trovare soluzioni per la
siderurgia, per i prodotti petroliferi, per l'ENI, e così via.
Quando le risorse sono inferiori a un centesimo delle richieste,
quando solo Bagnoli prosciuga per due anni tutte le risorse dello
Stato italiano per la siderurgia, è per lo meno velleitario credere
che sia il Governo italiano che risolve il problema!
Noi ci diamo da fare per conto nostro e su questo punto la
Montefibre è disponibile.
Non so se il Consigliere Carlassare ha un'idea dello
stabilimento, ma è già tracciata la linea: la parte sud verrebbe
scorporata, la Regione si è dichiarata disponibile, a condizioni
che saranno stabilite con la Montefibre, o a garantire o a pagare,
per vedere delle alternative, delle possibilità di riconversione e
cose di questo genere. Su questo terreno, probabilmente - dico
probabilmente, con la dovuta prudenza, perché nessuno è profeta -
troveremo delle soluzioni e potremo richiedere, avendo in mano
delle proposte, anche l'aiuto del Governo. E' certo che facendo
soltanto il amento, il "Llanto por Ignacio", al Governo non
tireremmo fuori niente!
PRESIDENTE:
Il Consigliere Carlassare per la replica. Ne
ha facoltà.
CARLASSARE - (Dem. Prol. Nuova Sin. ):
Qui non si tratta
di fare lamenti per Ignazio o suppliche al Governo: qui si tratta
semplicemente, da parte politica a parte politica, di richiedere
che l'impegno sottoscritto da un Ministro repubblicano sia onorato
adesso da un Ministro democristiano, impegno che, tra l'altro, non
implicava un intervento oneroso dal punto di vista economico, ma
che precisava che ci sarebbe stata la disponibilità a suggerire
indicazioni o a dare informazioni che potessero scaturire da questo
confronto che assolutamente a mio avviso non va abbandonato.
Ritengo che i giudizi che esprime il Presidente della Giunta
sulla situazione economica generale possono essere in gran parte
condivisi; il problema è però questo, che noi ci troviamo di fronte
ad un impegno sottoscritto da un Governo e da Ministri di vari
Governi, che nel giudizio del Presidente della Giunta sono parole
al vento. Perché se è velleitario chiedere che il Ministro rispetti
gli impegni sottoscritti ... INTERRUZIONE ... Noi dobbiamo essere
parte diligente però questo consiste anche nel chiedere di
installare un rapporto di collaborazione fattiva con il Governo che
ha assunto questo impegno!
Io sono disposto a dare tutto il tempo che si vuole, però resta
il fatto che la situazione si sta aggravando e i nove mesi stanno
passando molto rapidamente. Questo dovrebbe imporre anche dei
comportamenti precisi sul piano politico, mentre mi pare - e qui
riprendo un vecchio discorso - che i rappresentanti della Valle
d'Aosta continuino a dare il loro benedetto appoggio a qualsiasi
formula governativa venga messa in piedi; e poiché stando sempre al
giudizio del Presidente della Giunta, la risposta del Governo ai
problemi reali della Valle d'Aosta, pur all'interno di una serie di
problemi più generali, gravissimi e tutto quello che vogliamo,
continua ad essere gravemente insufficiente, un conseguente
comportamento politico dei rappresentanti della Valle d'Aosta e dei
movimenti che fanno parte della maggioranza regionale dovrebbe
impedire loro di dare appoggi assai poco critici a tutte le formule
governative che vengono avanti.
Per arrivare al dunque, ritengo che sia necessario da parte
della Giunta riprendere questi collegamenti con il Ministero del
Bilancio e richiedere una cosa che non siamo mai riusciti ad
ottenere, cioè l'identificazione di un responsabile a livello del
Ministero che ha sottoscritto quell'impegno, di un interlocutore a
cui far riferimento, perché noi continuiamo ad avere un
interlocutore che è il Governo, che è il Ministero, senza sapere
concretamente a quale persona rivolgersi!
Avere un interlocutore preciso, poter dire: telefono a Tizio,
telefono a Caio, sarebbe già secondo me, un passo avanti; almeno
sappiamo a chi rivolgerci; perché se io mi rivolgo al Ministero
sicuramente i muri dell'edificio non mi rispondono!
ANDRIONE - (U.V.):
A me sì!
CARLASSARE - (Dem. Prol. Nuova Sin. ):
No, a me non
rispondono! Magari è più facile che rispondano a te! Comunque,
secondo me, questo sarebbe un passo avanti, perciò sollecito la
Giunta a fare tutti i debiti passi per ripristinare questo
collegamento con il Ministero e per trovare un interlocutore con
cui prendere contatti.
PRESIDENTE:
Passiamo alla trattazione dell'oggetto
iscritto al n. 25 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK