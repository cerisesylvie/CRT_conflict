Consiglio Regionale della Valle d'Aosta - Oggetto del Consiglio n. 11 del 27 luglio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 11 del 27 luglio 1988 - Resoconto
OGGETTO N. 11/IX: ELEZIONE DEL PRESIDENTE DELLA GIUNTA
REGIONALE.
PRESIDENTE:
Ha chiesto la parola il Consigliere Viérin; ne
ha facoltà.
VIERIN (U.V.):
L'Union Valdôtaine, suite aux résultats des
élections pour le renouvellement de l'Assemblée législative du Val
d'Aoste des 26 et 27 juin dernier, a pris l'initiative d'entamer
des consultations avec les différents mouvements et partis
politiques en vue de la définition de la majorité et de la
composition du futur gouvernement valdôtain et ce en raison de la
confiance et de la responsabilité que les électeurs lui ont
confiées.
Pour faire face aux problèmes et aux échéances gouvernementales
ainsi que pour éviter une interruption de l'activité du
gouvernement pendant la période estivale, lors des consultations
nous avons souligné la nécessité de définir la majorité et le
gouvernement, sur la base d'un programme et d'une entente définis,
dès la première séance du Conseil régional. Nous avons donc préparé
une ébauche de programme qui a été soumise à l'examen de la D.C.,
du mouvement des A.D.P., du P.S.I., du P.R.I., du P.C.I., de N.S.,
du P.L.I. et du P.S.D.I..
L'ébauche de ce programme se composait de trois volets: les
objectifs généraux, pour ainsi dire la philosophie de l'activité du
Gouvernement, les rapports institutionnels et les interventions
spécifiques dans les divers secteurs et domaines d'activité.
Cette ébauche a été favorablement accueillie. En fonction des
observations et des remarques formulées, nous présenterons donc
aujourd'hui, de concert avec les forces de la majorité, le
programme du gouvernement valdôtain pour la législature 1988-1993,
dont la présentation vous sera faite par le Président du
Gouvernement.
Parallèlement, en considérant la stabilité politique et la
continuité administrative comme des éléments prioritaires et
fondamentaux, en tenant compte des résultats électoraux et donc des
indications des électeurs, nous avons voulu reconstituer, sous la
direction de l'U.V. et après avoir concerté le programme, la
majorité de la précédente législature, c'est-à-dire U.V., D.C.,
A.D.P. et P.R.I., avec élargissement au Parti Socialiste Italien.
Un accord en se sens a été conclu.
Au nom de ces mouvements et partis politiques, je propose
partant pour l'élection du Président du Gouvernement valdôtain, M.
Augusto Rollandin.
PRESIDENTE:
Ha chiesto la parola il Consigliere
Riccarand; ne ha facoltà.
RICCARAND (N.S.):
Ho chiesto la parola per dichiarazioni
di voto, perché mi pare di aver capito che ci sia l'intenzione di
discutere sull'assetto della maggioranza e sui contenuti del
documento programmatico dopo l'esposizione che sarà fatta
successivamente al voto. Tuttavia, poiché rispetto alla proposta di
eleggere il Consigliere Augusto Rollandin Presidente della Giunta
regionale ci sono valutazioni diverse all'interno del Consiglio, io
intendo esprimere il motivo per cui Nuova Sinistra non voterà a
favore di questa proposta, ma esprimerà un voto contrario.
Il motivo è legato alle considerazioni che ha esposto il
Consigliere Viérin, nel senso che il nostro movimento è stato
interpellato dall'Union Valdôtaine e ci è stata sottoposta una
bozza di documento programmatico. Noi abbiamo detto che quella
bozza poteva essere una interessante base di confronto, ma che al
tempo stesso era estremamente generica e che quindi doveva essere
precisata, definita ed articolata nei suoi contenuti e nei suoi
tempi. Dopodiché non abbiamo più saputo niente ed abbiamo la
convinzione che le scelte di formare una determinata maggioranza
rispetto ad un'altra siano derivate non dai contenuti
programmatici, ma da altre logiche che, oltretutto, non ci sono
state neppure spiegate. Non mi sembra infatti che nelle parole del
Consigliere Viérin o in altre dichiarazioni sia stato spiegato, ad
esempio, il motivo e l'esigenza politica dell'allargamento della
maggioranza al Partito Socialista Italiano; così come non è stato
spiegato, se erano necessarie spiegazioni, il perché del
mantenimento di un certo tipo di maggioranza che c'era già stata
nella precedente legislatura.
Il nostro giudizio, quindi, sul come nasce questa maggioranza è
negativo, perché ci pare che essa non nasca da una decisione o da
un confronto reale ed approfondito tra le varie forze disponibili
al confronto sui contenuti programmatici, ma da altre logiche che
sono evidentemente quelle del rafforzamento di un partito come
l'Union Valdôtaine, che ha avuto un certo risultato elettorale che
vuole far pesare nella composizione dell'Esecutivo, per ottenere un
domani un risultato elettorale ancora più accresciuto e via di
seguito. Questo Movimento, però, per continuare a gestire il potere
in Valle d'Aosta e soprattutto per continuare a gestire un bilancio
che, per le dimensioni che ha la Valle d'Aosta, permette poi di
raccogliere frutti consistenti a chi gestisce il potere, ha bisogno
di un sostegno da parte di quei partiti, cosiddetti "stato -
nazionali", che però a Roma contano, nel senso che sono in grado di
tenere aperta la borsa dei soldi.
Da qui deriva la scelta di privilegiare un rapporto con la
Democrazia Cristiana e con il Partito Socialista Italiano rispetto
ad altre forze politiche. Non mi riferisco evidentemente a Nuova
Sinistra, che ha un unico Consigliere e che quindi può anche essere
giustamente considerata non determinante rispetto alla formazione
dell'Esecutivo, ma potrebbe essere, ad esempio, il caso del Partito
Comunista Italiano. Per quale motivo allora si preferiscono i
contenuti programmatici della Democrazia Cristiana o quelli, che
non esistono, del Partito Socialista Italiano (nessuno di noi,
infatti, ha mai visto un documento programmatico esposto in
campagna elettorale dal Partito Socialista Italiano) rispetto ai
contenuti che, ad esempio, ha proposto il Partito Comunista
Italiano?
Bisogna che qualcuno ci spieghi queste cose, ma siccome non ci
vengono spiegate e siccome le logiche che stanno dietro a questa
scelta di maggioranza sono altre e sono appunto quelle che dicevo
prima, noi non condividiamo l'aspetto che si vuole dare al governo
regionale, perché riteniamo che non sia rispondente alle reali
esigenze della Valle d'Aosta e cioè a quelle di una reale politica
autonomistica, rispondente alle esigenze della popolazione della
Valle d'Aosta, e quindi voteremo contro l'assetto che si vuole dare
al governo regionale e la persona che deve rappresentare la
Presidenza della Giunta.
PRESIDENTE:
Ha chiesto la parola il Consigliere Tonino;
ne ha facoltà.
TONINO (P.C.I.):
Non è possibile aprire un dibattito
politico dopo la scarna illustrazione del Consigliere Viérin e
pertanto noi attendiamo di conoscere le valutazioni che farà il
Presidente della Giunta.
E' evidente tuttavia che, rispetto allo svolgimento dei fatti
che hanno portato alla formazione di questa maggioranza regionale,
alcuni passaggi non sono risultati chiari neanche a noi. E'
iniziato un confronto programmatico che, per la verità, non è mai
stato concluso e che è stato bruscamente interrotto in una fase
della trattativa. A quel punto si è fatta una scelta che io
definirei di schieramento, che ha portato alla formazione di una
nuova maggioranza regionale, e la trattativa si è poi dilungata in
una faticosa spartizione dei posti per accontentare le varie
esigenze dei Gruppi della maggioranza, che in questa occasione sono
anche aumentati.
E' evidente, quindi, che la collocazione del Partito Comunista
Italiano in questa assemblea sarà quella dell'opposizione e
pertanto noi, sulla proposta di eleggere il Consigliere Augusto
Rollandin a Presidente della Giunta regionale, voteremo scheda
bianca.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Vorrei solo ribadire che, a nome del
Movimento Sociale Italiano, voterò contro l'elezione a Presidente
della Giunta del Consigliere Augusto Rollandin.
PRESIDENTE:
Ha chiesto la parola il Consigliere
Maquignaz; ne ha facoltà.
MAQUIGNAZ (Indipendente):
Dichiaro che voterò a favore
della elezione del Consigliere Augusto Rollandin a Presidente della
Giunta, così come ho già votato a favore della elezione del
Consigliere Edoardo Bich a Presidente del Consiglio, e mi riservo
di illustrare meglio la mia posizione nel prossimo intervento.
PRESIDENTE:
Se nessuno chiede la parola, invito il
Consiglio a procedere alla votazione, a schede segrete, per
l'elezione del Presidente della Giunta regionale.
VOTAZIONE A SCRUTINIO SEGRETO
ESITO DELLA VOTAZIONE
Presenti: 35
Votanti: 35
Schede valide: 35
Schede bianche: 7
Hanno ottenuto voti:
- ROLLANDIN Augusto: 25
- ANDRIONE Mario: 3
PRESIDENTE:
In base all'esito della votazione, proclamo
eletto alla carica di Presidente della Giunta regionale, il
Consigliere Rollandin Augusto e lo invito a prendere posto nel
banco del governo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK