Consiglio Regionale della Valle d'Aosta - Oggetto del Consiglio n. 472 del 11 marzo 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ALPINISMO
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 472 del 11 marzo 2014 - Resoconto
OGGETTO N. 472/XIV - Interpellanza: "Iniziative per variare
l'importo della sanzione amministrativa per la violazione del
divieto di sosta in tenda a quote appena inferiori ai 2500 metri
slm".
Président -
Pour l'illustration, la parole à la collègue
Morelli.
Morelli (ALPE) -
Merci Madame la Présidente.
Questa interpellanza tocca un tema turistico-alpinistico, lo
definirei così; cerco di inquadrarla in modo comprensibile e
corretto. La legge regionale 8 del 24 giugno del 2002, "Disciplina
dei complessi ricettivi all'aperto e norma in materia di turismo
itinerante", all'articolo 20 recita che
"Al di fuori dei casi di
cui all'articolo 19, è vietata ogni forma di sosta o di soggiorno
in tenda anche per periodi inferiori alle ventiquattro ore"
.
L'articolo 19 si riferisce a attendamenti occasionali e campeggi
mobili in tenda, dove si dice che
"Possono essere autorizzati,
per un periodo massimo di quarantotto ore, gli attendamenti
occasionali, organizzati da enti o associazioni"
che abbiano
un'autorizzazione concessa dai Sindaci dei Comuni. E, al 4° comma,
questo articolo recita:
"Le disposizioni di cui al presente
articolo non si applicano ai bivacchi alpinistici in tende
realizzate a quote superiori a metri 2.500 sul livello del
mare"
. La sanzione per la violazione in questione è unica e
varia da un minimo di 300 ad un massimo di 1.700 euro. Normalmente,
secondo quella che è la regola, la sanzione verrebbe applicata
nella misura minima e ammonterebbe a 566,66 euro, e quindi anche un
alpinista, un singolo alpinista, che per una notte piazzi la tenda
appena al di sotto dei 2.500 metri, sarebbe soggetto a tale
sanzione amministrativa, che è oggettivamente una sanzione molto,
molto esosa, tale da mettere in difficoltà gli agenti che sono
preposti al controllo e tale da rendere praticamente inapplicabile
tale sanzione.
Va poi ricordato che sia in Francia che in Svizzera, Paesi
confinanti con il nostro e sul cui territorio si snodano i trekking
di alta montagna principali quali il Tour du Mont Blanc, il Tour du
Grand Combin, il Tour du Cervin, in questi Paesi tale divieto non
vige, e questo crea un notevole disagio e una sorta di
discriminazione nei confronti degli alpinisti che spesso, passando
e valicando i colli transfrontalieri, ignorano questa nostra
disposizione, ecco, non ne sono a conoscenza.
Noi riteniamo che una norma debba essere...come dire? adeguata,
debba essere correlata all'effettivo danno che viene arrecato e poi
debba essere...come dire? equilibrata e tale da far sì che nel
caso, nella necessità, possa essere applicata. E quindi la nostra
questione è conoscere se c'è la disponibilità da parte della Giunta
- che è sicuramente a conoscenza di questo problema - e se vi sia
la possibilità a fare un ragionamento su questo tipo di sanzione,
per variare l'importo, naturalmente riducendolo, e rendendo quindi
la norma più consona agli obiettivi di controllo e di educazione
che si prefigge. Riteniamo infine che di tale compito potrebbe
essere investita la commissione competente.
Président -
Pour la réponse, la parole à l'Assesseur
Marguerettaz.
Marguerettaz (UV) -
Grazie Presidente.
La collega Morelli, nell'interpellanza, ha scritto che l'importo
della sanzione è unico, pari a 566 euro, e poi nella sua
esposizione ha detto ovviamente una cosa diversa, che va da un
minimo a un massimo, quindi non è una sanzione unica, tant'è che le
disposizioni in materia di complessi ricettivi all'aperto, al Capo
III, riguardando le disposizioni in materia di turismo itinerante,
prevedono tutte sanzioni di importo diverso a seconda della
violazione.
Detto questo, che tuttavia è un dettaglio, la legge del 2002
riprende, pari pari, la legge del 1980, quindi facciamo riferimento
ad una legge del 2002, ma abbiamo uno storico e una norma che è
sostanzialmente immutata dal 1980 dove si dice che al di fuori dei
complessi ricettivi turistici all'aperto era tassativamente vietato
qualsiasi forma di sosta o soggiorno in tenda, anche per un periodo
inferiore alle 24 ore, precisando che tali disposizioni non si
applicano agli attendamenti occasionali, ai campeggi mobili in
tenda, nonché ai bivacchi realizzati a quota superiore ai 2.500
metri.
Ora, al di là di quest'aspetto, noi siamo comunque disponibili a
fare delle valutazioni e capire, ancorché sia quasi 35 anni che
abbiamo una norma di questo genere, se è il caso di modificarla.
Ricordo, tuttavia che questa norma e questo divieto non trovano,
nelle nostre realtà vicine, delle similitudini. Ad esempio, a
Saint-Gervais, vicino al rifugio alpino del Goûter, noi abbiamo
ritrovato che è stato vietato l'attendamento agli alpinisti per
presumibili ragioni di sicurezza e di salubrità. Nelle aree
circostanti, anche guardando la Svizzera, le normative cambiano da
Cantone a Cantone: per esempio abbiamo trovato, nel Canton de
l'Obwald,
qu'il est interdit de camper sur tout le
territoire
, quindi non sono poi così poco frequenti i divieti.
Quindi facciamo pure un approfondimento in commissione, ovviamente
coinvolgendo tutti gli attori, perché se chiediamo, per esempio
all'associazione dei camping se la sanzione è adeguata o non
adeguata, probabilmente i titolari dei campeggi dicono che è
congrua, lo dico cercando di guardare, contemperare le varie
esigenze. Se, ovviamente, abbiamo dei soggetti che si attrezzano e
fanno un'attività, la sanzione ha un senso, ha un significato se è
un deterrente; se noi mettiamo una sanzione che equivale poi al
corrispettivo che si paga per campeggiare, probabilmente mettiamo
una sanzione che è poco efficace. Bisogna anche capire se avere
delle tende, dei campeggi così itineranti non dia dei problemi di
tipo sanitario, di salubrità...insomma, il fatto di campeggiare là
dove ci sono delle strutture, dei servizi igienici, probabilmente è
la cosa più opportuna.
Però, torno a dire, se la collega Morelli con questa
interpellanza dice: "vogliamo fare un confronto in commissione",
non credo ci siano problemi nel farlo. Cosa diversa è se dice:
"siete disponibili a modificare la norma?" prima facciamo il
confronto, poi verifichiamo.
Si dà atto che dalle ore 16,24 assume la presidenza il
Vicepresidente Lanièce.
Lanièce (Presidente) -
Grazie. Ha chiesto la parola la
collega Morelli, per la replica; ne ha facoltà.
Morelli (ALPE) -
Assessore, lei ha citato la legge del
1980, la 34 che, all'articolo che si riferiva allo stesso problema
che ho sollevato, parlava di una sanzione di 20 mila lire per ogni
frazione di giorno o giorno intero di sosta. Io non sono brava in
matematica...chiedo a lei, che invece è molto bravo in matematica,
di fare la conversione in euro, e si renderà conto che è una
sanzione di ben altro tenore rispetto a quella attuale, che - lo
ripeto - va da 300 a 1.700 euro. Ora, come lei ben sa, si applica
un terzo del massimo o il doppio del minimo, facendo l'interesse
della persona sanzionata, che porta a 566,66 euro, che sono quelli
che le ho riferito io.
Ciò detto, io prendo atto naturalmente della disponibilità a
trattare del problema in commissione...non so quanto sia un
problema sentito, immagino che non cambi le sorti dell'umanità,
sicuramente no, però è un problema che esiste ed è un problema che
va affrontato...poi vedremo, insomma, se porterà alla riduzione o
meno della sanzione. Credo che ogni problema che viene sollevato
meriti la giusta considerazione e concordo sul fatto che vadano
coinvolti tutti gli attori...non ultimi, anche gli agenti che
dovrebbero poi provvedere a far rispettare queste leggi, che sono
poi quelli che, magari, si trovano in difficoltà a dover applicare
una sanzione di 566 euro ad un alpinista che piazza una tenda a
2.490 metri di altitudine. Beh, insomma, credo che chi ha seguito
questa interpellanza abbia capito il senso
dell'iniziativa...comunque io ritengo che non sia inutile parlarne
in commissione.
Presidente -
Grazie. Punto 24 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK