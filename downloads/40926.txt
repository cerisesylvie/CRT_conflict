Consiglio Regionale della Valle d'Aosta - Oggetto del Consiglio n. 204 del 21 novembre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 204 del 21 novembre 2018 - Resoconto
OGGETTO N. 204/XV - Comunicazione e presa d'atto delle
dimissioni rassegnate dal Signor Stefano BORRELLO dalla carica di
Assessore alle opere pubbliche, territorio e edilizia residenziale
pubblica.
Fosson (Presidente) -
Punto 8 all'ordine del giorno. La
parola all'assessore Borrello.
Borrello (SA-AC-PNV)
- In questi mesi e in queste ultime
settimane, come avete ben potuto notare, non ho rilasciato
dichiarazioni agli organi di stampa e sono rimasto concentrato
rispetto alle attività che volevo portare avanti all'interno della
Giunta regionale, dal punto di vista amministrativo e politico. Non
entro nel merito dei giudizi sul mio operato, io posso solo
dichiarare all'interno dell'Aula consiliare l'onestà intellettuale
di aver portato avanti con serietà tutti i dossier, nell'interesse
unico dei valdostani. Questo l'ho fatto fino all'ultimo giorno e
posso dichiarare pubblicamente che, proprio nell'ottica della
continuità amministrativa, senza andare a fare delle invasioni di
carattere politico, ho portato avanti tutti i dossier
amministrativi lasciandoli in eredità alla Giunta che ancora è
organicamente costituita. Ritengo che questo sia un elemento
importante al fine di garantire la dignità del ruolo della
politica, per garantire l'aspetto di professionalità dal punto di
vista amministrativo.
Due considerazioni di carattere politico le voglio fare, proprio
in virtù del fatto che oggi si sancisce la fine del mio percorso e
della mia appartenenza all'interno della trentunesima Giunta
regionale della Regione autonoma Valle d'Aosta. Questo progetto era
partito con delle ambizioni e ha avuto delle problematiche su
dossier molto importanti e pesanti dal punto di vista anche
politico. Si è manifestata all'interno dell'Aula una crisi latente,
sommersa che poi si è rivelata in tutta la sua criticità nelle
scorse settimane, dove per la prima volta - lo dico a memoria, non
l'ho verificato - si è aperta una crisi politica con le dimissioni
dell'Ufficio di Presidenza. A queste sono seguite le dimissioni di
componenti della Giunta regionale ed è diventato palese il fatto
che c'è uno stallo di carattere politico, al di là delle
dichiarazioni di alcuni gruppi politici di uscire dalla
maggioranza.
In seguito anche a un confronto con il movimento al quale
appartengo ho deciso nel pomeriggio della giornata fatidica di cui
non ricordo la data, mi sembra il 14 o il 15 ottobre, di rassegnare
le dimissioni al fine di poter agevolare il dialogo politico.
Adesso permettetemi, colleghi, nell'ottica proprio della
responsabilità e della dignità della politica: il nostro Statuto
prevede degli organi rappresentativi dell'espressione della
democrazia all'interno della Regione Valle d'Aosta. C'è l'istituto
dell'Ufficio di Presidenza del Consiglio, il Presidente del
Consiglio, c'è la Giunta, il Presidente della Regione, c'è l'organo
collegiale della Giunta e c'è l'organo parlamentare, il Consiglio
regionale. Le dimissioni consegnate agli organi sono per poter
agevolare il dialogo politico affinché, nella responsabilità che
noi tutti trentacinque abbiamo, nell'ottica della democrazia
rappresentativa, si possano trovare delle soluzioni per il bene dei
valdostani. Quindi questo mio atto va nell'ottica di agevolare il
dialogo che la politica responsabilmente deve produrre, senza porre
veti incrociati. Io ritengo che questo sia un atto che noi dobbiamo
dare ai cittadini, perché ci hanno votato per rappresentarli e per
trovare delle soluzioni. Nel momento in cui questo non succederà,
saremo obbligati a ritornare alle urne, ma il ritorno alle urne è
una sconfitta di tutti quanti.
Io, quando sono stato eletto la prima volta sia a livello
comunale che a livello regionale, ho sentito forte il senso della
responsabilità rispetto al ruolo che andavo a ricoprire, sia che
fosse di minoranza, di maggioranza o all'interno di un organo
collegiale esecutivo, e quella responsabilità la sento forte anche
oggi nel rassegnare le dimissioni rispetto a un ruolo che ho
interpretato con orgoglio e con dignità. Sono orgoglioso di aver
partecipato dall'interno e in maniera organica, seppur con dei
distinguo, con delle problematiche, seppur con dei litigi, ma
sempre nell'interesse unico del popolo valdostano, sono orgoglioso
di aver fatto parte della storia della Valle d'Aosta all'interno
della trentunesima Giunta regionale.
Io ringrazio i colleghi del Consiglio regionale che mi hanno
votato, ma anche coloro che non mi hanno votato e coloro che hanno
sollecitato la mia attività amministrativa nell'organo. Ringrazio
il Presidente del Consiglio, ringrazio la Presidente della Regione
e la Giunta intera, ritengo che però la politica debba assumere
nuovamente la dignità che le spetta.
Presidente -
Non ci sono altri interventi, il Consiglio
prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK