Consiglio Regionale della Valle d'Aosta - Oggetto del Consiglio n. 2814 del 20 giugno 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
ASSISTENZA SOCIALE
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2814 del 20 giugno 2017 - Resoconto
OGGETTO N. 2814/XIV - Interpellanza: "Ripristino del servizio
di agopuntura per malati di cancro".
Rosset (Presidente) -
Con 27 Consiglieri presenti
possiamo iniziare i lavori. Siamo al punto n. 19 dell'ordine del
giorno. Per l'illustrazione, chiede la parola il collega
Guichardaz, ne ha facoltà.
Guichardaz (PD-SIN.VDA) -
Almeno un'iniziativa a
Consiglio presentata dal nostro gruppo cerca di approfondire
tematiche che riguardano categorie specifiche, ma particolarmente
fragili, bisognose di cure e soprattutto di attenzioni. Abbiamo
parlato nelle scorse settimane dei malati di leucemia e del
supporto alle loro famiglie, del problema della morte prenatale e
perinatale - lo ricordo ancora -, del servizio di odontoiatria
rivolto ai pazienti meno collaborativi il Consiglio scorso, i
disabili gravi e i malati di Alzheimer, le persone autistiche e
oggi ci occupiamo dei malati oncologici, con riferimento però a
quelle tecniche - se le vogliamo chiamare così - che servono per
alleviare le conseguenze delle chemioterapie e delle radioterapie e
degli altri trattamenti salvavita e di supporto a cui sono spesso
sottoposti i malati oncologici.
Come ho scritto nella premessa all'interpellanza, questa pratica
pare abbia un'efficacia ormai acclarata sugli effetti collaterali
della chemio e della radioterapia. Leggo che agisce contro la
secchezza delle fauci, le vampate di calore per le donne trattate
al tumore al seno, la nausea, il vomito; pare che abbia effetti e
sia particolarmente efficace contro gli effetti della terapia
ormonale nel caso del cancro alla mammella e alla prostata, pare
che sia utile anche ad incrementare la resistenza fisica durante e
dopo la chemio e la radioterapia addirittura nel migliorare il
sistema immunitario. Efficacia - dicevo - che si esplica però,
almeno a sentire gli interessati e a leggere la documentazione
presente
on line
, se l'agopuntura viene somministrata
contestualmente o in prossimità della chemioterapia e della
radioterapia e alle varie cure che ho elencato. Non è una pratica
da Dulcamara, per gli amanti dell'opera, il famoso dottor
Dulcamara: quello che vendeva vino facendolo passare per il magico
elisir, è una pratica medica ammessa oramai dalle massime agenzie
di certificazione e accreditamento mondiale. La sua efficacia è
comprovata da test e da ricerche scientifiche, tanto che da quasi
15 anni mi risulta che l'agopuntura per i malati oncologici sia
inserita nei nostri LEA regionali e da qualche anno è regolarmente
praticata nelle nostre strutture da medici, anestesisti e
rianimatori specializzati proprio in agopuntura. Se ben ricordo,
per qualche anno l'USL fu pure convenzionata con una struttura
privata, ricordo bene l'IRV, ma non vorrei dire una
scorrettezza.
Ora, a qualcuno questa terapia integrativa, questa terapia di
supporto - non saprei come meglio definirla - potrebbe apparire
come un
surplus
, qualcosa di non strettamente necessario,
come un costo evitabile soprattutto se rapportato alle necessità
più incombenti del nostro sistema sanitario regionale. Potrei
concordare se non fosse che la nostra sanità cerca di distinguersi
per la sua visione, non so se si può dire olistica della malattia,
naturalmente per quanto possibile, per quanto si può parlare di
visione olistica. Il nostro sistema sanitario regionale viene
raccontato dai vari Assessori che si succedono come un sistema
sanitario di serie A, attento alle malattie, certo, ma soprattutto
alle persone, una sanità - come diceva l'Assessore la volta scorsa
- che si preoccupa delle cure e anche dell'umanità che le subisce
o, meglio, che le accoglie. Si ricorda, Assessore, quando parlavamo
dell'umanizzazione delle cure, dell'umanizzazione dell'azienda,
aveva fatto un accenno la volta scorsa. Se ci fossimo accontentati
di una sanità di base limitata alle prestazioni davvero essenziali,
ai bisogni sanitari primari, forse non avremmo servizi
all'avanguardia come la PET a positroni, la FIVET, il servizio di
fecondazione in vitro. Non ci saremmo preoccupati l'anno scorso, o
due anni fa, di riconoscere la fibromialgia tra le malattie
sottoposte a particolare attenzione. Non avremmo inserito l'uso
terapeutico della cannabis per la cura di particolari patologie.
Non staremmo avviando un percorso per l'accompagnamento delle
famiglie colpite dal lutto prenatale e perinatale, percorso che
abbiamo sollecitato qualche Consiglio fa, e che l'Assessore sta
percorrendo in modo fattivo e concreto. Non staremmo lì a ragionare
sulla fattibilità, sull'implementazione di un servizio addirittura
di una struttura di odontoiatria speciale: quella rivolta - come
dicevo prima - a pazienti particolari poco o per nulla
collaborativi. Forse oggi non potremmo neppure fregiarci del titolo
di "ospedale amico del bambino" o di "ospedale senza dolore",
titoli, certo, etichette ma che dicono di un'attenzione anche della
politica verso i pazienti, le loro sensazioni, la loro condizione
di persone che soffrono prima che di malati, i casi clinici per
dirla in modo brutale. L'agopuntura oncologica si aggiunge a queste
attenzioni delineando un modello di sanità che vuole essere al
servizio del malato e, per quanto possibile, vicina ai bisogni del
malato che non sono solo ed esclusivamente bisogni di cura.
Ho fatto questa premessa per dire che sicuramente esistono delle
necessità sanitarie prioritarie. Non siamo così naïf da non
capirlo, ma che è prioritario anche il benessere, per quanto - lo
dicevo prima - compatibile con lo
status
di malato,
sofferente spesso, delle persone che si sottopongono ai trattamenti
sanitari, alle cure. Agire sulle prestazioni considerate da
qualcuno secondarie, non essenziali - ricordo ad ogni buon conto
che l'agopuntura oncologica è inserita tra i LEA regionali -
riducendole e contraendole, limitandole, contenendole non fa onore
in prima istanza ai decisori, ma nemmeno alla politica, che non può
limitarsi a prendere atto delle misure di contenimento dicendo che
queste rientrano magari nello
ius variandi
della dirigenza,
che peraltro si deve attenere alle indicazioni politiche quando si
parla di programmazione dei livelli essenziali. La soppressione o
il conferimento di queste prestazioni, che - ribadisco - sono
efficaci solo se somministrate in prossimità delle terapie, non può
essere decisa da un primario o da un direttore sanitario per motivi
di quadratura delle ferie e dei turni, deve essere concordato con
chi ha investito anche in termini politici - perché no? - su un
modello di sanità. Se si decide di sacrificare delle prestazioni,
in questo caso addirittura essenziali, non si può non allargare il
ragionamento al modello.
Se vogliamo un ospedale senza dolore, un ospedale amico del
bambino, non possiamo eliminare, ad esempio, le prestazioni
antalgiche o alcune prestazioni neonatologiche, pediatriche senza
prima aver programmato una via d'uscita o un ripensamento proprio
del modello. Lo dico non per ingraziarmi alcune unità di persone,
perché parliamo di diverse decine di pazienti, non di centinaia o
di migliaia, non mi interessa cavalcare battaglie per raccattare
qualche consenso, magari perdendone altri e rischiando anche di
apparire un po' naïf, ma semplicemente perché sono convinto che,
intaccando i diritti dei più deboli, si intacca il sistema
producendo poi una scia di giustificazioni che alla fine rischiano
di portare alla demolizione, parziale o totale, del modello dal
quale, indipendentemente dalla collocazione maggioranza/minoranza,
tutti siamo potenzialmente direttamente o indirettamente fruitori
di prestazioni, utenti, pazienti: questo credo sia un pensiero che
deve animare tutti noi quando parliamo di sanità...dicevo: al
quale, indipendentemente dalla collocazione di dove siamo, siamo
comunque tutti affezionati. Ho sempre detto che il nostro sistema
sanitario, il nostro sistema di
welfare
, malgrado i piccoli
numeri, le casistiche, è un buon sistema. Non mi interessa che
prima ci fosse il collega Viérin, il collega Fosson, Lanièce o
chissà chi, mi interessa preservarlo riconoscendo anche a chi è
stato in passato seduto sulla poltrona che sta occupando adesso,
Assessore, una
vision
che oggi non può non trovare una
continuità, un sistema che non appartiene all'Union Valdôtaine,
all'UVP, al PD, ma che è patrimonio di tutti i 130 mila abitanti di
questa regione. Abitanti che, a mio modesto parere, non possono
essere divisi in cittadini di serie A e di serie B, perché nel caso
di queste terapie cosiddette "non convenzionali" se non vi è la
volontà di garantirle a tutti coloro che si trovano sfortunatamente
colpiti da una particolare patologia, diventano esclusiva
opportunità solo di chi può permetterselo: i ricchi e i più
abbienti e questo noi non lo vogliamo.
Presidente -
Per la risposta, chiede la parola
l'Assessore Bertschy, ne ha facoltà.
Bertschy (UVP) -
La risposta, al di là di tutta
l'illustrazione che farò, è che assolutamente non si vuole
sopprimere questo servizio. Fino a quando non affronteremo
l'argomento in maniera compiuta, è una differenza di vedute, però
abbiamo una fortissima criticità legata agli anestesisti, oggi
ridotti a 33 unità rispetto al passato e impiegati in più servizi
che saranno oggetto e sono già oggetto in questo momento di una
seria valutazione per evitare che non ci sia la possibilità di
erogare servizi importanti come questi sia pure in una situazione
di grande difficoltà. Nel 2016 e ancora in questi primi mesi del
2017 c'è stata una forte riduzione dell'organico per svariati
motivi, anche perché alcune figure professionali sono rientrate, o
si sono avvicinate a casa, però oggi l'organico è composto da 33
persone, che si devono occupare di guardia e rianimazione, guardia
ostetrica al Beauregard, di urgenza chirurgica chiaramente delle
sedute operatorie programmate, dell'elisoccorso e in questa fase
anche del 118 di Donnas.
Come ha già sottolineato in precedenza, quindi ci siamo anche
detti su questo aspetto che è necessaria una valutazione
approfondita, compito affidato negli obiettivi di mandato alla
nuova Direzione per capire come impiegare al meglio le risorse e
dare risposta alle priorità e anche ai bisogni, come quello che
viene sottolineato nell'interpellanza. La difficoltà di oggi si è
venuta a presentare proprio perché allo stato attuale è stata
ridotta in maniera significativa già a partire da gennaio la
prestazione degli anestesisti fino a questo momento nel quale si fa
difficoltà a mantenere questo impegno, questa collaborazione che
c'era per le sedute di agopuntura e se è vero che negli ultimi mesi
sono state comunque garantite, grazie alla disponibilità di medici
di Anestesia e rianimazione al di fuori dell'orario istituzionale,
oggi la criticità c'è. È quindi un problema che si è rivelato, come
abbiamo già avuto occasione, non è un problema di dimensioni, di
numeri, ma di qualità di servizio e di importanza del servizio per
le persone che hanno la possibilità, attraverso servizi come
questo, di migliorare quanto meno il loro stato di salute o di
affievolire il loro dolore. Stiamo lavorando per capire come
recuperare nel più breve periodo possibile una buona
organizzazione. Tutto questo passa anche per l'organizzazione del
concorso che, entro metà luglio, sarà espletato e che dovrebbe -
speriamo - metterci in condizione di avere comunque una dotazione
di personale per l'organizzazione di tutti i servizi, questo non
limita invece il ragionamento che si sta facendo sulla priorità e
su Donnas e su tutto il resto.
Il secondo quesito è: "se esiste l'intenzione di ripristinare la
situazione
ex ante
", sì, è un obiettivo. Come ha detto bene
lei, faceva parte dell'eccellenza, bisogna mantenerlo. È stato
riportato nei LEA regionali, oggi rientra nei nuovi LEA approvati a
gennaio. È una scelta che ha sostenuto in tutta la sua importanza
chi mi ha preceduto, quindi l'obiettivo politico è assolutamente
quello di dare una risposta migliore di quella che stiamo in questo
momento qui dando, anzi, di dare una risposta, perché in questo
momento non riusciamo a sostenerla. Per recuperare questa
prestazione, però, è necessario fare delle scelte organizzative,
espletare questo concorso e mettere in condizioni la struttura di
Anestesia e rianimazione di riprendere la collaborazione a supporto
dell'attuale servizio.
In questo senso anche la domanda n. 3: "se si sta ragionando
sulla possibilità di recuperare anestesisti dai servizi
territoriali del soccorso per impiegarli presso le strutture
ambulatoriali ed ospedaliere, predisponendo una riorganizzazione
complessiva del sistema che redistribuisca le risorse umane in modo
più congruo e funzionale", sì, è in fase di valutazione. È in fase
di valutazione una riconfigurazione di medici che presidiano le
sedi di emergenza territoriale. Inteso che si sta facendo una
valutazione non per togliere dei servizi, ma per efficientarli e
cercare di dare una risposta attraverso le figure professionali che
noi abbiamo e che possono essere non sostitutive, ma garantire
un'organizzazione differente. Questo perché evidentemente in una
scala di priorità, a partire dalle sedi operatorie ad andare al
servizio che nell'interpellanza viene citato, bisogna dare
un'importanza e una valutazione complessiva con le forze che oggi
abbiamo. L'intenzione quindi è quella di prevedere già nel corso
dell'estate l'organizzazione di un progetto, la valutazione di un
progetto da sottoporre poi anche agli organi competenti consiliari,
in modo che si possa fare in una rivalutazione complessiva una
valutazione anche di un organico un po' definitivo del settore
degli anestesisti della Rianimazione, perché, rispetto a questo,
poi si pone anche l'organizzazione del modello che lei evidenziava.
Da parte nostra abbiamo anche strutture dirigenziali
dell'Assessorato, sono in collaborazione con l'azienda per cercare
di sottolineare che questo non è un argomento che verrà
dimenticato, anzi. Fa parte dei LEA, come abbiamo detto prima, dal
12 gennaio e quindi non è un argomento che ci vedrà abbandonare né
chi oggi opera a livello professionale a riguardo, ma soprattutto
non ci vedrà abbandonare persone che da queste cure possono avere
delle risposte e un'attenzione che un modello pubblico efficiente
come il nostro non deve perdere di vista.
Presidente -
Per la replica, chiede la parola il collega
Guichardaz, ne ha facoltà.
Guichardaz (PD-SIN.VDA) -
Non ho capito alla fine di
questi pazienti che attendono di fare l'agopuntura se li conforta o
se siamo ancora nella fase organizzativa e riorganizzativa degli
anestesisti. Sarebbe importante dare una risposta in modo tale che
anche loro si possano organizzare. Come dicevo alla fine,
organizzare per alcune di queste persone che sono già prostrate per
malattie, che richiedono delle terapie e delle cure a volte
devastanti, significa andare a pagamento magari in qualche clinica
o da qualche parte nella speranza di poter alleviare le proprie
sofferenze, quindi intanto sarebbe stato interessante dare una
risposta.
Rispetto agli anestesisti, lei dice 33 anestesisti: sono numeri
da Molinette, Assessore. Noi abbiamo una sanità che funziona e che
va bene, io sono molto contento, ma a volte io osservo dei numeri e
degli organici che sono in alcuni casi carenti - e glielo dico qua
in confidenza, non ci ascolta nessuno - perché il primario di turno
conta nulla, o conta molto poco e dall'altra parte degli organici
invece pletorici, perché magari il primario di turno conta o
contava cosa. Il fatto che ci fossero oltre 40 anestesisti e che
questi venissero utilizzati sul territorio a fare delle funzioni,
che in alcuni casi sono sostituibili tranquillamente con
un'infermiera specializzata nel soccorso, questo la dice lunga. Il
problema è che un anestesista rianimatore costa tre volte
un'infermiera specializzata nel soccorso. Lei forse non si ricorda
quando - non se lo ricorda di sicuro perché non eravamo ancora
nessuno dei due in Consiglio regionale - si parlava della
possibilità che sia nell'equipaggio dell'elisoccorso che in quello
dell'ambulanza il medico potesse essere sostituito, per esempio, da
un'infermiera specializzata in questo ambito, dopodiché il medico
interveniva, per esempio, di supporto, laddove era necessario. È
vero, io vedo qualcuno che è un po' perplesso rispetto a questa
cosa, ma esistono delle categorie di medici e di infermieri che
sono specializzati nell'intervento immediato e che potrebbero
tranquillamente farlo, come succede in molte parti d'Italia, come
succede peraltro in Alta Valle da noi, quindi in tutta la zona di
Morgex, La Thuile, eccetera, non c'è il medico in ambulanza.
Nessuno dice di togliere il medico, ma dicevamo la volta scorsa di
fare, per esempio, un ragionamento sostituendolo con dei medici di
emergenza territoriale, che sono medici che hanno una specialità.
Non so se sull'ultimo disegno di legge, per esempio, su questo
argomento, su questa specifica professionalità abbiamo scritto
qualcosa.
Riguardo poi sempre alla carenza di anestesisti, la invito ad
andarsi a guardare i turni festivi della Rianimazione. Qualcuno mi
dice che ci sono tre anestesisti per turno festivo, chieda se è
opportuno che ci siano tre anestesisti. Peraltro, da quello che mi
risulta, nel servizio di agopuntura non sono orari in più
integrativi, ma rientrano proprio nell'orario ordinario
dell'anestesista, quindi vuol dire che si riusciva a recuperare,
nell'ambito delle 38 ore del medico, delle ore per poter fare dei
turni del genere. Io non voglio di sicuro dare delle indicazioni di
tipo organizzativo, però credo sia importante anche rispetto a
delle realtà che potrebbero poi prelevare delle prestazioni.
Qualcuno - citavo prima il Dulcamara della situazione - mi ha
detto: "cosa vuoi che sia l'agopuntura, sarà molto più importante".
No, ci sono delle prestazioni che hanno acclarata efficacia. Fosse
anche solo la terapia del dolore o fosse anche per solo sgravare
dalla sofferenza della chemioterapia e della radioterapia, io credo
che un ospedale, una sanità...prima ho proprio detto che io non
guardo chi c'era prima e chi ci sarà dopo, io sono orgoglioso di un
sistema sanitario, un sistema di
welfare
che negli anni e
nei decenni si è implementato e si è sviluppato diventando quello
che oggi abbiamo, che penso sia un patrimonio di tutti ed è
un'eredità che chiunque subentra e subentrerà dovrà conservare con
come attenzione principale quella delle categorie più deboli e,
dall'altra parte, con l'attenzione a che le persone non si
costringano, proprio perché malate, a ricorrere al privato
spendendo dei grossi soldi, che magari potrebbero servire loro
invece per altro, anche proprio per la propria condizione di
malati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK