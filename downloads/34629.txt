Consiglio Regionale della Valle d'Aosta - Oggetto del Consiglio n. 2380 del 18 aprile 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2380 del 18 aprile 2012 - Resoconto
OGGETTO N. 2380/XIII - Ritiro di mozione: "Impegno a fornire
indicazioni all'Università della Valle d'Aosta per l'istituzione e
l'attivazione dei corsi di Tirocinio Formativo Attivo".
Mozione
L'abilitazione all'insegnamento è oggi acquisibile
esclusivamente per il tramite del titolo di abilitazione
acquisibile al termine di Tirocinio Formativo Attivo tramite le
Università e con superamento di esame finale per l'accesso ai ruoli
del personale docente.
Il Decreto Ministeriale 14 marzo 2012 n. 31 ha definito i
posti disponibili a livello nazionale per le immatricolazioni ai
corsi di Tirocinio Formativo Attivo per l'abilitazione
all'insegnamento nella scuola secondaria di primo e di secondo
grado, per l'a.a. 2011-12, fissandolo in complessivi 4.275 posti,
definiti in ambito regionale per ciascun Ateneo e nel numero
indicato per singola classe di concorso.
Per l'anno accademico 2011/2012, i posti disponibili a
livello nazionale per le immatricolazioni al Tirocinio Formativo
Attivo per l'insegnamento nella scuola secondaria di II grado
saranno 15.792, definiti in ambito regionale per ciascun Ateneo e
nel numero indicato per singola classe di concorso sulla base della
tabella allegata al citato decreto.
La Regione Valle d'Aosta è l'unica Regione a non figurare,
insieme al proprio Ateneo, nel decreto in questione e non sono
ancora state emanate disposizioni in ordine al TFA.
Considerato che tale situazione pregiudica considerevolmente
i giovani docenti valdostani nel loro percorso di stabilizzazione
lavorativa.
Ricordata le specificità ordinamentali della scuola
valdostana in forza degli articoli 39 e 40 dello Statuto e la
necessità, per la Valle d'Aosta, di accompagnare le procedure in
questione con l'accertamento della conoscenza della lingua
francese.
Il Consiglio regionale
Impegna
Il Presidente della Regione in quanto Presidente
dell'Università della Valle d'Aosta e l'Assessore all'Istruzione e
Cultura, nell'ambito delle rispettive competenze, ad operare con la
massima sollecitudine:
- nella rilevazione del fabbisogno di personale docente nelle
scuole secondarie di I e di II grado per ciascuna classe di
abilitazione;
- nel fornire indicazioni all'Università della Valle d'Aosta
in ordine alle modalità e termini per formulare le proposte di
istituzione e attivazione dei corsi di TFA relativi a ciascuna
classe di abilitazione, anche eventualmente in accordo e in
convenzione con altri atenei;
- nell'operare fin dall'anno accademico 2011-2012 la
programmazione del Tirocinio Formativo Attivo per l'insegnamento
nella scuola secondaria di I e di II grado.
F.to: Louvin - Bertin - Giuseppe Cerise - Chatrian - Patrizia
Morelli
Presidente
- La parola al Consigliere Louvin.
Louvin (ALPE)
- Grazie Presidente.
Credo che il termine "Tirocinio Formativo Attivo" dica poco al
grande pubblico, per quanto possa essere grande quello che ci
segue, ma è un'innovazione dell'ordinamento scolastico che invece
interessa moltissimo chi si adopera già da anni nei percorsi di
istruzione, di perfezionamento per poter accedere all'insegnamento
e soprattutto alla stabilizzazione lavorativa nell'ambito della
scuola. È giusto quindi interessarsene e che anche questo Consiglio
prenda non solo conoscenza, ma abbia un ruolo attento e partecipe
nell'identificazione dei percorsi più idonei, affinché si realizzi
tale innovazione, tale tirocinio che in sostanza è poi titolo di
abilitazione, acquisibile solo attraverso le università e con il
superamento di un esame finale per accedere ai ruoli del personale
docente. In sostanza abbiamo superato le vecchie, ma non tanto
sperimentate SSIS, perché hanno avuto una durata piuttosto breve
nell'arco di tempo e questa innovazione, voluta dal Ministro
Gelmini, è venuta a concretizzarsi adesso con un decreto
ministeriale, che ha definito i posti disponibili a livello
nazionale per l'immatricolazione a tali corsi.
Abbiamo un contingente per quanto riguarda la scuola secondaria
di primo grado che ammonta a 4.275 posti, un contingente per il
secondo grado di 15.792, definiti entrambi in ambito regionale per
ciascun ateneo. L'Assessore sa bene che in questi decreti non
figura la Valle d'Aosta ed è palpabile e anche giustificata
l'apprensione che sta manifestando il personale oggi precario della
scuola per quanto riguarda la determinazione degli organici
regionali e la necessità di individuare dei posti che si rendano
disponibili, ma anche di consentire a queste nuove leve di accedere
ai percorsi formativi necessari. Noi abbiamo fatto per la nostra
parte gli approfondimenti necessari, abbiamo visto che tutte le
Regioni sono presenti in questo riparto geografico, in questa
definizione dei TFA di primo grado e di secondo grado e abbiamo
anche avuto notizia di una sollecitazione che è stata inoltrata un
mese fa dall'Assessore Viérin su tale punto. Non siamo riusciti a
capire - e sarebbe interessante poterlo sapere con maggiore
precisione - come mai non abbiamo preso il treno subito, quali sono
state le ragioni per le quali ci siamo trovati spiazzati, in
ritardo, e perché si giunga adesso a dover imprimere una più forte
accelerazione nella direzione di identificare un numero adeguato di
posti e naturalmente di avere anche lo strumento.
Vorrei ricordare che il primo mandato che era stato dato
all'Università della Valle d'Aosta, prima ancora che avesse la
forma attuale di università, era quello della formazione degli
insegnanti. Ne è nata addirittura una facoltà, ma il primo corso
era stato un corso gestito in consorzio con vari atenei, che aveva
dato la possibilità ai nostri insegnanti di svolgere in Valle
d'Aosta il percorso didattico che devono andare a fare, con la
formazione anche in lingua francese adeguata, per poter poi
assicurare un insegnamento consono. Vediamo adesso accumulare del
ritardo e non siamo riusciti a percepire bene quali ne siano state
le ragioni, se sia stata un'incomprensione, una difficoltà di
relazionamento fra l'Assessorato e l'università, quale altro motivo
possa avere generato questa situazione. Sta di fatto che c'è un
avvio di questi TFA preannunciato per il mese di giugno, che è
ancora anno accademico 2011-2012. Noi ci siamo riferiti nella
mozione a quest'anno accademico per sapere se c'è la volontà e la
possibilità di prendere ancora con un certo ritardo tale treno e di
aprire ancora questi varchi in tempo per quest'anno accademico,
oppure se
les jeux sont faits et
les carottes sont
cuites,
come si diceva un tempo e allora si va semplicemente a
reinquadrare il problema per l'anno successivo.
L'Assessore sa bene che la preoccupazione che emerge nel mondo
della scuola e fra gli insegnanti è quella di vedersi aprire dei
varchi anche all'interno degli organici regionali, che favoriscono
di fatto chi questo titolo lo ha potuto conseguire attraverso la
formazione in altri atenei e che viene a conseguire nei fatti una
priorità sul personale che si è formato in Valle d'Aosta, magari
anche tramite l'Università della Valle d'Aosta, o tramite altri
atenei, ma che ha già per radicamento, per predisposizione e per
bagaglio culturale una sua maggiore propensione ad esprimere la
propria attività lavorativa in Valle d'Aosta. Queste quindi sono le
sollecitazioni che abbiamo voluto indirizzare al Governo regionale:
rilevare con la massima urgenza il vero fabbisogno, abbiamo avuto
modo di leggere nelle scorse settimane di ipotesi che sono state
definite e di numeri che sono stati individuati per almeno due
classi di concorso, sapere se c'è una ricognizione effettiva
completa per quanto riguarda il fabbisogno di personale docente
nelle scuole della Valle; se ci sono direttive o comunque
indicazioni date all'ateneo valdostano di attivare e con quale
tempistica questi corsi, in modo tale che non si rimanga al palo.
Grazie.
Presidente
- Dichiaro aperta la discussione generale. Se
non vi sono interventi, dichiaro chiusa la discussione
generale.
La parola all'Assessore all'istruzione e cultura, Laurent
Viérin.
Viérin L. (UV)
- Merci M. le Président. J'interviens
aussi au nom du Président du Gouvernement.
Ringrazio il Consigliere Louvin per questa iniziativa,
cercheremo di tracciare ciò che è successo e soprattutto ciò che
abbiamo sollecitato per il futuro, perché, per quanto riguarda
l'anno in corso, come il collega ha detto:
"les carottes sont
cuites et nous les avons bien laissées cuire un peu tous,
c'est-à-dire qu'aucune sollicitation n'est arrivée de la part de
personne"
. Cela pour dire qu'il y a une situation du passé, qui
va dans une certaine direction et je vous dirai pourquoi.
Ha ricordato giustamente che è l'università ad attivare questi
TFA e, in merito a tale iniziativa, segnaliamo che sono già state
adottate tutte le iniziative per tutelare le prerogative degli
insegnanti della Valle d'Aosta in merito all'attivazione di questo
tirocinio formativo per il futuro. Un percorso, fra l'altro,
condiviso con le organizzazioni sindacali, che si è codificato
attraverso una lettera che citerò, che ho personalmente inviato in
data 19 marzo all'università e alla quale l'università ha dato
corso in data 17 aprile, ossia ieri. Un tirocinio formativo attivo
per la scuola secondaria di primo e secondo grado, un corso di
preparazione all'insegnamento di durata annuale istituito dalle
università senza ulteriori oneri per l'Amministrazione, che
attribuisce, dopo esito positivo di un esame finale, il titolo di
abilitazione all'insegnamento di una delle classi di concorso
previste dal decreto ministeriale n. 39/1998, titolo
imprescindibile per l'accesso ai ruoli del personale docente.
Come è noto, quindi i posti disponibili per le immatricolazioni
al suddetto corso sono definiti in ambito regionale per ciascun
ateneo e in questa prima tornata di attivazioni, ecco il passato,
l'Università della Valle d'Aosta non è presente nell'elenco diffuso
dal Ministero, in quanto non accreditatisi nell'autunno 2011, ecco
il treno di cui parla il collega e come segnalato dalla stessa
Università della Valle d'Aosta...non segnalata in quanto - cito -
"visto che la tempistica adottata non assicurava la possibilità
di addivenire ad un accordo in sede ministeriale relativo al
rispetto delle cose che noi oggi chiediamo, cioè della
particolarità del sistema scolastico valdostano e la possibilità
per chi avesse sospeso la scuola di specializzazione per gli
insegnanti (la SSIS) di essere inserito con precedenza e senza test
in questa lista; nessun caso in Valle d'Aosta"
, quindi ad oggi
diciamo che questa situazione del passato è definita.
Per quanto riguarda la mozione e le lettere di cui parlavo, in
data 19 marzo, come dicevo, nota protocollo n. 8567, in qualità di
Assessore all'istruzione e alla cultura della Regione Valle
d'Aosta, a seguito anche di un percorso condiviso con le
organizzazioni sindacali, ho manifestato, con lettera al Magnifico
Rettore e al Presidente del Consiglio dell'università, per
conoscenza alle organizzazioni sindacali scolastiche, al
Sovrintendente agli studi e al Direttore della Direzione personale
scolastico, le nostre sollecitazioni e richieste in merito
all'organizzazione in Valle d'Aosta del tirocinio formativo attivo
per la scuola secondaria di primo e secondo grado. Nella lettera -
ecco i contenuti molto importanti, non è semplicemente
l'attivazione -, ricordato che il Ministero dell'istruzione ha reso
noto in data 2 marzo il numero di posti disponibili per le
immatricolazioni al TFA, l'Assessorato, anche a seguito del
percorso condiviso di cui parlavo, ha richiesto all'università di
valutare le seguenti condizioni, al fine di attivare nel prossimo
anno 2012-2013 presso l'Università della Valle d'Aosta ed
eventualmente per classi di concorso con necessità programmatorie
inferiori a cinque unità...di poterle attivare in altre sedi
universitarie in regime di convenzione. È importante che per la
nostra università ci sia la possibilità, ma anche per altre classi
numericamente inferiori, se possibile, attraverso convenzioni fra
la nostra università e università fuori Valle, del tirocinio
formativo attivo per la scuola secondaria di primo e secondo grado
per le seguenti classi di concorso, a seguito di una ricognizione:
43 A 25 posti e 33 A 10 posti; verifica, elemento importante, della
possibilità di integrazione dei titoli richiesti per la
partecipazione alle selezioni con il requisito della piena
conoscenza della lingua francese, condizione indispensabile per
l'assunzione a tempo indeterminato nei ruoli regionali, nonché
requisito caratterizzante la specificità del sistema scolastico
valdostano (quindi va nella direzione che è stata enunciata);
verifica della possibilità di adattamento e caratterizzazione
bilingue dei programmi del tirocinio formativo attivo per la scuola
secondaria di primo e secondo grado, in ragione di quanto previsto
dallo Statuto speciale e dai vigenti adattamenti dei programmi
dello Stato; verifica della possibilità di convenzione con il
Politecnico di Torino, sede di Verrès, fondamentale per
l'attivazione del tirocinio formativo attivo, classe 33 A, in modo
da avere sì l'Università della Valle d'Aosta, ma sfruttare anche
questa sede distaccata di Verrès; verifica della possibilità di
riserva di posti in convenzione con altre università, in cui sia
garantito l'accesso solo in presenza dei titoli necessari per
l'immissione nei ruoli della Regione, anche qui da percorrere.
Con nota 17 aprile, protocollo n. 3437, l'Università della Valle
d'Aosta ha comunicato che, per quanto riguarda il primo aspetto, si
impegna a proseguire gli approfondimenti per integrare i titoli
richiesti per l'accesso, con il requisito della piena conoscenza
della lingua francese. Al riguardo l'università ha segnalato
l'opportunità che l'attivazione del TFA per il prossimo anno sia
comunicata ai potenziali interessati anche per il tramite delle
organizzazioni sindacali, con anticipo rispetto alla data di
scadenza per la presentazione delle domande di iscrizione alla
sessione di esame di piena conoscenza della lingua francese per il
personale docente delle istituzioni scolastiche dipendenti dalla
Regione, in modo che gli interessati stessi siano posti nelle
condizioni di entrare in possesso dei requisiti che saranno
successivamente richiesti per l'iscrizione al tirocinio.
Per quanto riguarda la verifica della possibilità di adattamento
e caratterizzazione bilingue dei programmi del tirocinio formativo
attivo, come rappresentato anche in occasione della riunione della
Conferenza dei Rettori delle università italiane il 22 marzo
scorso, l'università procederà, in accordo con il Ministero
dell'istruzione, a valutare gli aspetti relativi alla specificità
dei programmi e alle prove di accesso per la Valle d'Aosta. In
relazione alla possibilità di convenzione, sempre citato in
lettera, con il Politecnico l'università procederà a stabilire i
necessari contatti con i referenti dell'ateneo piemontese.
Infine, per quanto riguarda la verifica di possibilità di
riserva dei posti in convenzione con le altre università, in cui
sia garantito l'accesso solo in presenza dei titoli necessari per
l'immissione nei ruoli della Regione Valle d'Aosta, l'università,
per poter avviare i contatti con gli altri atenei territorialmente
limitrofi per tali verifiche, ha chiesto all'Assessorato di avere
l'elenco delle classi di concorso eventualmente di interesse. Anche
questo lo avevamo visto con le organizzazioni sindacali, in modo da
muoversi sulle classi che siano in qualche sorta appetibili.
Condividendo le enunciazioni e le sollecitazioni del collega
Louvin, quindi ripeto che ci siamo attivati per questa attivazione
a partire dal prossimo anno scolastico, riferendo la questione del
passato come una scelta giustificata da tali motivi e, per quanto
riguarda il riscontro ricevuto dall'università, noi ci diciamo
soddisfatti, in quanto accolgono appieno le nostre sollecitazioni,
che sono anche quelle delle organizzazioni sindacali. Ci impegniamo
pertanto fin da oggi intanto a procedere a determinare il
fabbisogno anche per le classi di concorso con necessità
programmatorie inferiori alle cinque unità di cui parlavamo. Io
chiederei al collega Louvin se fosse disponibile a ritirare la
mozione con l'impegno di riaggiornare o in commissione, o in
Consiglio su questo argomento, altrimenti sarebbe da modificare il
testo della mozione, nel senso che gli impegni richiesti per la
questione della programmazione dei tirocini per l'anno accademico
2011-2012...è stata chiusa dal Ministero dell'istruzione nello
scorso mese di ottobre ed è oggettivamente impossibile dare corso
all'attivazione dei tirocini nel corrente anno accademico. Farò
avere anche le due lettere che ho citato, per il resto ci
impegniamo come da corrispondenza, ma anche come da impegni assunti
per le parti ancora da espletare, di lavorare in questa direzione.
Grazie.
Presidente
- La parola al Consigliere Louvin.
Louvin (ALPE)
- Grazie Presidente.
Un po' galileianamente dovremmo dire: eppur si muove!, comincia
a muoversi qualcosa...lo diciamo un po' sorridendo, ma con una
certa preoccupazione, perché non è esatto che non siano giunte
sollecitazioni. Io ho ricostruito questa vicenda andando a vedere
cosa già hanno reclamato le organizzazioni sindacali operanti nel
mondo della scuola fin dal mese di ottobre-novembre su tale
problematica. È vero che non ci sono state iniziative da parte
nostra, non siamo sempre tutti informati nel dettaglio su cosa
succede, soprattutto in quel grandissimo carrozzone che è il MIUR,
Ministero dell'università e ricerca scientifica, ma le cose sono
procedute obiettivamente a rilento in questa materia. Non faccio
portare a nessuno il cappello della responsabilità soprattutto a
chi non è qui a discutere di tale questione, ragione per cui mi
pare auspicabile quello che lei sostiene, ossia che ci sia un
approfondimento nella sede competente. Ho l'impressione che la cosa
possa interessare anche altri colleghi che hanno un apporto utile
su questa tematica. Rileviamo comunque che abbiamo di fatto perso
un anno, questo è innegabile, non c'è la possibilità di aprire una
finestra per l'anno accademico in corso; questi 15 più 4, 19.000
posti andranno avanti senza che i valdostani possano accedere a
tale formazione. Questo è un problema generale e non solo di questo
momento, rischiamo di vivere sempre
après-coup
le
situazioni, ossia si decidono normativamente e noi rincorriamo. È
un pericolo al quale bisogna ovviare cercando di agire a monte, di
essere sui tavoli giusti nel momento giusto per fissare subito le
nostre esigenze e farne tenere adeguatamente conto.
L'altra ragione per la quale sono contento che lei dica che
verrà - mi auguro - entro breve tempo ad approfondire la questione
in commissione è perché due sono i nodi sostanziali anche interni
al nostro sistema che vanno approfonditi: il primo riguarda la
questione dell'accertamento della piena conoscenza della lingua
francese, bisogna capire chi se ne fa carico per accedervi: è
l'università? È la Regione con una sessione straordinaria? Sono
aspetti non di secondaria importanza. L'altro ,che ci sta
particolarmente a cuore, è che...lei sa che l'ALPE è sensibile alla
questione linguistica e dell'adattamento della duttilità del nostro
insegnamento in funzione anche del fabbisogno culturale e
linguistico della Regione, dell'applicazione degli articoli 39-40,
è che ci siano appositi moduli linguistici. È una cosa che
risulterà difficile nei convenzionamenti, ma se c'è un blocco
comune che viene attivato, se ci sono attraverso l'Università della
Valle d'Aosta - che ha nel suo mandato istitutivo l'assolvimento di
questa funzione - dei moduli linguistici appositi, questo non può
che tornare utile. Allargo quindi anch'io le braccia, anche se devo
dire non assolvendo così in tutto e per tutto chi finora ha avuto
la responsabilità di questo dossier, perché che si arrivi ad aprile
a cominciare ad impegnarsi a proseguire gli approfondimenti per...a
verificare le possibilità di...vuol dire che abbiamo accumulato un
po' di ritardo. Abbia la cortesia, in accordo con il Presidente
della V Commissione, di fissare in tempi congrui questo
approfondimento, il nostro gruppo darà il suo apporto e immagino
che i colleghi interessati faranno la stessa cosa, perché molti
sono i precari che aspettano di vedere chiaro nel loro futuro e
sapere quale percorso potranno seguire e con quale esito. La
mozione quindi è ritirata con tale impegno dell'Assessore, che ha
già esplicitato. Grazie.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Ringrazio il collega per il ritiro della
mozione con l'impegno, ma per fare anche due chiarimenti.
Ho cercato in premessa di sottolineare che questi tirocini sono
attivati su richiesta dell'università, per quanto ci riguarda,
abbiamo sollecitato in ogni momento e in ogni fase l'attivazione di
tali tirocini, perché sta a cuore a lei, come sta a cuore a noi, il
futuro dei precari. In questi anni abbiamo sempre lavorato per la
stabilizzazione dei precari e con le organizzazioni sindacali
stiamo discutendo anche di questo, quindi non esistono, a mio
avviso, primogeniture su certe cose, ma esiste un lavoro in
sinergia fra l'Amministrazione e le organizzazioni sindacali.
Chiederei che il percorso condiviso, che auspico anche con la
commissione, vada nella direzione di evitare smarcamenti o
primogeniture in questo senso, nella direzione che sto dicendo che
stiamo facendo. Stiamo facendo semplicemente una lettera, partita
il 19 marzo, a seguito di un percorso che abbiamo voluto
condividere con le organizzazioni sindacali per non agire di impeto
e soprattutto non da solisti, ma condividendo, come la nostra
politica in questi anni sempre d'intesa fra l'Amministrazione e le
organizzazioni sindacali. A seguito di questa lettera concordata
nei contenuti, fatta vedere e inviata d'intesa con le
organizzazioni sindacali, è arrivata la risposta dell'università e
oggi siamo in grado di richiedere tutti i crismi e le prerogative
che ci tutelano; questo non significa poi che il risultato sia
ottenuto, ma significa impegnarsi tutti assieme.
Sul fatto dell'aver perso un anno, ripeto, abbiamo richiesto a
suo tempo all'università, la quale ha giudicato a tutela dei
lavoratori di seguire un certo percorso, perché non c'erano tutte
le garanzie di tutela per i lavoratori.
Direi che da qui in avanti il nostro impegno è di condividere
con la commissione, sapendo che tutti abbiamo a cuore, dalle sue
parole si evince questo, che i tirocini siano attivati soprattutto
con i crismi che possano tutelare i lavoratori valdostani del
settore e che ci sia la qualità e l'eccellenza, che poi si dovranno
riscontrare nella scuola valdostana. Noi non riteniamo che ci siano
state delle mancanze da parte di nessuno, né delle organizzazioni
sindacali, né dell'Amministrazione, e tutti assieme cerchiamo,
d'intesa con l'università, che è partner in questa cosa, di
addivenire all'obiettivo. Grazie.
Presidente
- La mozione in oggetto viene ritirata.
Il Consiglio prende atto del ritiro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK