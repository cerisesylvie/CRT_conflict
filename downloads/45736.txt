Consiglio Regionale della Valle d'Aosta - Oggetto del Consiglio n. 2391 del 21 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2391 del 21 aprile 2023 - Resoconto
OGGETTO N. 2391/XVI - Interpellanza: "Assegnazione di un
ambulatorio dedicato alle visite del Nucleo psicologico presso le
strutture sanitarie Parini e Beauregard".
Marguerettaz (Presidente) -
Punto n. 77 all'ordine del
giorno. Per la presentazione, la parola al collega Baccega.
Baccega (FI) -
Per farla breve, all'arrivo della pandemia
e quando abbiamo preso coscienza di che cosa stava succedendo, e
senza avere certezze sui rimedi, su come affrontare il Covid-19,
sulla mancanza iniziale di strumenti e di dispositivi di
protezione, nel vedere medici, infermieri, operatori sociosanitari
e tutto il personale delle strutture ospedaliere e sanitarie della
regione disperati, perché vedevano quanto stava succedendo e
lavoravano in situazione di grande pericolosità, solo alla fine del
primo
lockdown
si è avuta contezza di quanti danni
psicologici stava facendo il Covid-19, in Ospedale, nelle strutture
sanitarie, sociosanitarie, nelle strutture socioassistenziali e poi
nelle famiglie e sui minori. Va detto che si stava entrando in
quella è stata da più parti definita una psicopandemia, che ha
delle caratteristiche ben specifiche di cui tener conto,
soprattutto l'effetto onda lunga.
Sono venuto a conoscenza da informazioni giornalistiche che il
nucleo psicologico dell'emergenza ha aumentato gli interventi nel
2022 del 30 percento. Sono triplicati in alcuni casi: sui bambini
nel 2021 erano 31 i casi di cui si teneva conto, nel 2022 sono
balzati a 97; per gli adolescenti passano da 49 nel 2021 a 95 nel
2022; nelle donne da 457 a 717 nel 2022. Ne abbiamo anche parlato
ieri, è incrementato anche il fenomeno della violenza domestica e
della violenza assistita. Direi che sono problematiche di cui
dobbiamo assolutamente tenere conto.
Il nucleo psicologico per l'emergenza fa un lavoro direi
piuttosto significativo. È stato istituito nel 2001, è operativo 24
ore su 24 ed è particolarmente presente soprattutto nei casi gravi.
Si occupano soprattutto, oltre che dei pazienti, delle famiglie e
del personale del Parini e del Beauregard. Il dramma è che questo
nucleo non ha una
location
; adesso hanno una sede
provvisoria negli uffici di Via Guido Rey. La sollecitazione che
facciamo a lei, Assessore, è di farsi carico affinché sia al
Beauregard che all'Ospedale Parini, ci sia un ambulatorio dedicato
alla psicologia, perché altrimenti davvero il veder fare le
interviste in corsia in modo molto provvisorio, non è proprio
carino e credo che meritino tutto il rispetto che hanno tutte le
altre patologie.
Presidente -
Per la risposta, la parola all'assessore
Marzi.
Marzi (SA) -
Ritengo che sia anzitutto necessario
contestualizzare e approfondire le caratteristiche del servizio
erogato dal nucleo, la cui importanza qualifica senza dubbio la
nostra regione: infatti è un arricchimento aggiuntivo in quanto non
è annoverato nell'ambito delle prestazioni dei LEA. Il servizio
trova disciplina nell'articolo 17 dell'allegato D della
deliberazione n. 1241 del 2019.
La composizione del NPE. Il nucleo è stato istituto dall'azienda
USL Valle d'Aosta con deliberazione del Direttore generale n. 2028
del 2011 ed è attualmente operativo H24. Il medesimo garantisce
l'operatività richiesta e necessaria agli interventi d'emergenza.
Il nucleo, per funzionare a pieno regime, dovrebbe poter disporre
oltre che del coordinatore, di adeguate figure di riferimento:
questo per garantire gli interventi di micro emergenza in pronto
soccorso psicologico su adulti e minori in contesti ad alta
criticità che sono appunto il pronto soccorso, la rianimazione, la
chirurgia d'urgenza e tutti quei reparti ospedalieri che possono
presentare contesti emergenziali, comprese le strutture pubbliche,
i domicili, i luoghi di incidenti, le caserme e le maxi emergenze
sul territorio.
L'impegno orario previsto per ogni professionista è mediamente
di 120 ore al mese. Si aggiungono però le possibili prosecuzioni
con familiari, amici, parenti e comunità nel giorno successivo, ad
esempio, all'evento critico. Negli ultimi giorni, un esempio
classico nel quale abbiamo visto operare il nucleo è, ahimè, per la
tragedia che ha colpito il corso guide durante l'ultima settimana.
A queste ore si aggiungono sei ore settimanali per quattro
psicologi.
I numeri degli interventi svolti nel 2021 e nel 2022 sono stati:
504 per il 2021 e 602 per il 2022. Per l'attività ambulatoriale e
urgenze per l'anno 2021, sono state effettuate in totale 392
prestazioni ambulatoriali, di cui 114 presso l'ambulatorio urgenza
adulti e 178 presso l'ambulatorio urgenza minori. Per l'anno 2022
sono state effettuate un totale di 384 prestazioni ambulatoriali,
di cui 280 presso l'ambulatorio urgenza adulti e 104 presso
l'ambulatorio urgenza minori. Il fatto di richiamare apposta le
prestazioni ambulatoriali, anticipa quello che dirò nella parte
finale della risposta alla mia interpellanza.
L'impegno richiesto agli psicologi del nucleo. Vengono richieste
altissime competenze per la gestione dei casi in fase acuta e la
sofferenza psicologica diretta o indiretta.
L'organizzazione logistica: arriviamo quindi alla parte finale
della risposta. Attualmente il nucleo non ha sede e l'ambulatorio
visite urgenti è provvisoriamente ubicato preso una stanza del
primo piano del blocco di Via Guido Rey 5, ma tale blocco in realtà
è dedicato a uso amministrativo e non sanitario e a breve non sarà
più disponibile. È importante sottolineare che gli spazi logistici
in cui operano gli psicologi nel nucleo sono prevalentemente i
reparti dell'Ospedale Parini e Beauregard, dove non esiste una
stanza dedicata a questo servizio. Data la delicatezza dei temi che
vengono trattati nei colloqui emergenziali ospedalieri, soprattutto
quando si interviene su familiari o parenti, il
setting
diventa un luogo fondamentale di accoglienza e cura per la
persona.
Per quanto appena illustrato, sarà mio impegno dare disposizione
all'azienda USL affinché, nel minor tempo possibile,
compatibilmente naturalmente con l'incremento di altre attività che
richiedono ugualmente nuovi spazi e nei limiti strutturali delle
strutture aziendali, siano date risposte efficaci dal punto di
vista logistico agli operatori del nucleo stesso.
Presidente -
La parola al collega Baccega.
Baccega (FI) -
Grazie Assessore. Le sue parole confermano
quanto avevamo detto in termini di casi seguiti e lei ha parlato di
incremento di prestazioni, quindi siamo perfettamente in
sintonia.
Ha preso atto anche lei che la nostra interpellanza va nella
direzione di dover dare risposte fondamentali al nucleo per
l'emergenza e la psicologia, sia nell'Ospedale Parini che al
Beauregard. Il suo impegno ci soddisfa e quindi la ringraziamo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK