Consiglio Regionale della Valle d'Aosta - Oggetto del Consiglio n. 1048 del 15 dicembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMMINISTRAZIONE REGIONALE
Ordinamento degli uffici e del personale
CASA DA GIOCO
Precedente
Successivo
Resoconto integrale del dibattito dell'aula
Oggetto del Consiglio n. 1048 del 15 dicembre 1999 - Resoconto
OGGETTO N. 1048/XI Revisione del ruolo dei controllori
regionali presso il Casinò di Saint-Vincent.
(Interpellanza)
Interpellanza Richiamata la risposta
dell’Assessore alle Finanze fornita alla nostra
precedente interrogazione del 23.09.1999 in ordine al disciplinare
tra Regione e Casinò di Saint-Vincent;
Atteso che è in corso di revisione il regolamento che disciplina
le funzioni dei controllori regionali;
il sottoscritto Consigliere regionale
Interpella
L’Assessore competente al fine di conoscere:
1) quale ruolo sarà attribuito ai controllori regionali nella
nuova disciplina;
2) se si prevede l’introduzione di sistemi di
monitoraggio audiovisivo all’interno delle sale da
gioco.
F.to: Lattanzi
Président
La parole au Conseiller Lattanzi.
Lattanzi (FI)
Colgo l'occasione per ringraziare il
Presidente per la risposta testé data, credo che sia anche
comprensibile la preoccupazione perché, seppure noi siamo i fautori
del libero mercato, quindi forse certe posizioni potrebbero essere
da noi anche condivise, quando si tratta di ente pubblico di una
certa dimensione, che sta in un paesino e può stravolgere
completamente la vita degli stessi cittadini, è evidente che le
preoccupazioni sono giustificate, quindi ci fa piacere che abbia
rimarcato in maniera importante quest'aspetto.
Per quanto riguarda invece la mia interpellanza, credo che
l'interlocutore sarà diverso perché così è stato anche per
l'interpellanza simile sempre sul Casinò e sui controlli al Casinò
del 23 settembre di quest'anno. In quell'occasione l'Assessore alle
finanze ribadì che giustamente all'interno della nuova convenzione
stipulata con la gestione straordinaria era previsto un riordino
delle funzioni e dei controlli con un disciplinare di regolamento
che avrebbe dovuto essere approntato entro la fine di
quest'anno.
L'interpellanza ha anticipato poi un fatto che si è attuato in
questi giorni nella cronaca sindacale e cioè le preoccupazioni dei
controllori che intanto non vedono nessuna bozza, ne sentono
parlare, sollevano anche giustificate preoccupazioni per le loro
professionalità che vedono minacciate soprattutto quando si discute
di bozze che non si vedono e naturalmente con tutto quello che è
giusto e consapevole.
La preoccupazione fra l'altro è anche legata al fatto che nel
disciplinare ultimo si prevedeva per funzioni di controllo la
nascita di sistemi anche audiovisivi oltre ad aspetti di software
di controlli legati ai computer di cui avevamo già discusso anche a
settembre di quest'anno.
L'interpellanza va a sollevare in Consiglio questa
preoccupazione perché quello che non vorremmo succedesse è che
questi strumenti, invece che essere strumenti dei controllori per
attuare un miglior controllo così come era stato predisposto
dall'Assessore nella sua relazione, diventassero invece strumenti
che esautorano i controllori dal controllo e, siccome riteniamo che
la professionalità dei controllori regionali in questi anni abbia
garantito alla Regione un'attenta gestione delle risorse dei
cittadini valdostani, anche noi riteniamo che questa sia una
preoccupazione che debba arrivare in Consiglio, quindi chiediamo
all'Assessore d'illuminarci sotto quest'aspetto.
Président
La parole à l'Assesseur au budget, aux finances
et à la programmation, Agnesod.
Agnesod (UV)
Tenuto conto della mia precedente risposta
evito di entrare nuovamente nel merito di come viene esplicata
l'attività del controllo nella casa da gioco. Entro quindi nella
risposta dei quesiti posti dal Consigliere Lattanzi.
Al primo quesito rispondo che con la revisione del regolamento
non si intende modificare nella maniera più assoluta il ruolo del
servizio regionale di controllo e quindi dei controllori regionali,
i quali sicuramente in questi anni hanno saputo tutelare al meglio,
direi in maniera ottimale gli interessi dell'Amministrazione
regionale, anzi al riguardo mi sia concesso rivolgere a tutti loro
un ringraziamento per la professionalità, la capacità e la
dedizione dimostrata, quindi non si intende modificare il ruolo, ma
prevedere uno strumento organico che, come già detto nella risposta
alla precedente interpellanza, raccolga tutti gli ordini di
servizio intervenuti in questi anni che sono serviti per
regolamentare situazioni nuove venutesi a creare nel tempo.
Il regolamento è in fase di predisposizione e seguirà l'iter
previsto per tali atti amministrativi, compreso quindi
evidentemente in questo caso il confronto con le organizzazioni
sindacali.
I sei mesi previsti dal disciplinare esprimono una misura
programmatoria, non sono termini di legge perentori evidentemente,
quindi concordo sulla necessità di giungere quanto prima
all'adozione di questo strumento che riorganizzi l'attuale
regolamento del 1967 e recepisca quelle fasi successive
rappresentate dagli ordini di servizio tuttora in vigore ed
operativi. Quindi raccolgo i solleciti per concludere in fretta
questa fase, ma voglio ribadire con altrettanta tranquillità che
attualmente il controllo e quindi l'interesse della Regione è
garantito nella maniera più assoluta, totale e globale. Non ci sono
da questo punto di vista dei rischi, noi dobbiamo riorganizzare il
lavoro dei controllori per renderlo più funzionale e per adeguarlo
a questa nuova situazione, ma non per questo noi non siamo
garantiti dall'opera che stanno facendo gli stessi controllori.
Sul secondo punto il disciplinare prevede che tali sistemi siano
forniti dall'Amministrazione regionale all'articolo 13.
L'Amministrazione ne valuta positivamente l'introduzione, ma non
prevede tempi di attuazione. È indubbio che per arrivare al
monitoraggio audiovisivo delle sale, in particolare dei tavoli da
gioco, è necessario giungere ad un accordo apposito che prevede il
coinvolgimento della Regione, della gestione straordinaria, delle
organizzazioni sindacali e dell'Ispettorato del lavoro. Ci rendiamo
conto che questo dovrà essere uno strumento di controllo
tecnologico da utilizzare per migliorare, per rendere più adeguato
un controllo, ma non dovrà essere uno strumento che limiti i
diritti dei lavoratori stessi. Anche questo è l'altro aspetto che
potrebbe emergere dall'applicazione dei controlli audiovisivi.
Concludendo vorrei fare un riferimento a quanto espresso nella
precedente risposta all'interpellanza presentata nel mese di
settembre e desidero informarvi che, per quanto riguarda le
strutture informatiche, è iniziato e si sta completando il lavoro
di sostituzione delle macchine che consentirà a lavoro ultimato
l'accesso diretto in tempo reale come previsto nel disciplinare
sottoscritto fra le parti. Questa è la situazione a questo
momento.
Président
La parole au Conseiller Lattanzi.
Lattanzi (FI)
La ringrazio, Assessore, per la
disponibilità al dialogo, però non le nascondo che le cose che lei
ha detto con grande cortesia e gentilezza ci lasciano un alone di
preoccupazione e le dico anche il perché, sempre per dare un
contributo di visione delle cose che forse può esserle utile.
Siamo assolutamente d'accordo con lei quando sostiene che ai
controllori va a tutt'oggi rivolto un ringraziamento per l'attività
di controllo, a nome di tutti i cittadini valdostani, su
un'attività che dobbiamo dire effettivamente in questa fase è
gestita in forma straordinaria noi diciamo da un ente parapubblico,
anche se così poi non è, ma è evidente che il ruolo del controllore
regionale è determinante proprio per garantire il controllo delle
finanze di tutti i Valdostani che sono i proprietari veri di quella
casa da gioco.
È anche vero che è necessario, visto che la regolamentazione è,
come giustamente dice lei un po' datata risalendo al 1967,
addivenire a una nuova regolamentazione viste le evoluzioni
importanti delle dimensioni della casa da gioco e anche delle
procedure che si sono nel tempo evolute, quindi siamo tutti
d'accordo nel dire, e credo che lo siano in forme magari diverse
gli stessi controllori e gli stessi croupier, che non è più
possibile oggi attuare un'organizzazione di controllo basata
esclusivamente sulla presenza personale e sulla visione
diretta.
Credo che, ed è qui il problema di questo ragionamento, molti di
questi ragionamenti siano inficiati dall'attuale gestione
straordinaria del Casinò che per quanto ci riguarda è parapubblica
e fa pesare tutto quest'aspetto. Perché se oggi avessimo di fronte
un interlocutore puramente privato con dei croupier che sono
dipendenti privati di quest'interlocutore privato, nessuno si
potrebbe scandalizzare se la Regione, nel pieno delle sue funzioni
di possesso e di controllo del Casinò, indicasse ai propri
dipendenti regionali, i controllori, la necessità di avere le
telecamere a disposizione dei controllori regionali, lo sottolineo
bene, per attuare un controllo che nelle banche è normale.
Dove circola il danaro, le telecamere esistono senza che questo
scandalizzi i dipendenti o che possano i dipendenti, osservati nel
loro lavoro dalle telecamere mentre maneggiano il danaro, sentirsi
privati della privacy. Questo anche perché in quel luogo di lavoro
la privacy forse c'è momenti di relax, non nei momenti
operativi.
Tutto questo ragionamento, il disciplinare, il regolamento di
controllo, è evidente che è inficiato da questo rapporto così
stretto e così vicino tra la gestione politica dell'Amministrazione
regionale e la gestione politica della casa da gioco che dovrebbe
essere invece tutt'altra cosa. Da qui la necessità di trovare dei
compromessi perché i croupier più che sentirsi dipendenti di una
casa da gioco privata si sentono parapubblici e quindi fanno
pressioni pubbliche, i controllori si sentono di dover controllare
quasi dei colleghi e non delle controparti e tutto questo crea non
poche difficoltà.
Non la invidio nell'affrontare questo problema in questa fase
storica; certo è che la Regione ha necessità di evolvere e di
sviluppare i propri organi e procedimento di controllo; abbiamo già
detto a settembre che la Regione abbia un proprio sistema
informatico scollegato e indipendente dal sistema informatico del
controllato perché non ha nessun significato che i controllori
regionali controllino i dati forniti dal controllato.
I controllori regionali devono invece essere dotati di sistemi
di controllo, di software e di computer nostri che siano in grado
di misurare le quantità, i lavori e l'efficienza, cosa che oggi non
avviene.
È evidente che dobbiamo essere dotati nella casa da gioco data
in gestione di sistemi audiovisivi e di telecamere per controllare
i procedimenti delle giocate, degli incassi e dei pagamenti senza
che questo scandalizzi nessuno perché abbiamo il dovere oltre che
il diritto di sorvegliare le attività che sono un bene di tutti i
Valdostani.
Pertanto, nella misura in cui la Regione dota i propri
controllori regionali di sistemi di controllo, e lo sottolineo
ancora una volta: i propri controllori regionali, non un
funzionario che ha rapporti con la gestione della casa da gioco,
che accentra a sé tutti i controllori perché, così come avviene in
tutte le case da gioco del mondo, comprese quelle italiane, i
controllori dei Comuni di Sanremo piuttosto che di Venezia o dei
Casinò a Las Vegas piuttosto che in Olanda, che devono attuare
questo controllo, hanno diretto accesso a tutti i sistemi di
controllo, altrimenti non hanno funzione di esistere ed è evidente
che in quest'evoluzione è giustificata la preoccupazione di chi più
che vedersi dotato di nuovi sistemi di controllo pensa che i nuovi
sistemi di controllo siano strumenti per esautorare la propria
professionalità. Pertanto, in questa fase dobbiamo essere molto
chiari e molto trasparenti, cioè dobbiamo far capire ai nostri
controllori regionali che l'Amministrazione regionale li sta
dotando di strumenti tecnologicamente avanzati per svolgere al
meglio il loro lavoro, non per esautorarli.
Chiudo quest'intervento sul discorso del 31 dicembre. Mi pare di
aver capito che la data era indicata e non era una scadenza di
legge. Visto il periodo, oggi siamo al 15 dicembre, visto che lei
ha accennato a incontri che dovranno esserci con le organizzazioni
sindacali per far passare questo messaggio, e io la invito a farlo
in maniera molto forte per evitare qualunque stato di agitazione
sotto le vacanze che ci costerebbe centinaia di milioni e che non
avrebbe senso visto le volontà politiche, la invito altresì a
definire una nuova data entro la quale, stante gli accordi, ci sia
una pianificazione che tolga l'incertezza. Se durante le feste non
è possibile fare questi incontri o se si possono pianificare gli
incontri durante le feste per poi addivenire a una regolamentazione
che possa essere votata dal Consiglio entro la fine di gennaio
piuttosto che di febbraio, lo si dica in maniera chiara, altrimenti
in questa fase tutto quello che non è chiaro può essere
strumentalizzato e creare incertezze e siamo nella fase più
delicata dell'anno per gli incassi della Regione, diciamocelo.
La ringrazio per la disponibilità, naturalmente osserveremo con
particolare attenzione quest'aspetto proprio per la rilevanza delle
cifre e delle professionalità che sono in atto. Ricordo che per i
controllori regionali prima o poi si dovrà affrontare l'aspetto
della qualifica, in tutta Italia i controllori delle case da gioco
sono di 8° livello e da noi sono di 7° e questo è qualcosa che ci
ritroveremo prima o poi a dover affrontare. Naturalmente cercheremo
di fare gli interessi dell'Amministrazione, ma affrontando anche i
giusti diritti dei lavoratori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK