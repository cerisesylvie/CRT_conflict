Consiglio Regionale della Valle d'Aosta - Oggetto del Consiglio n. 2691 del 9 maggio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2691 del 9 maggio 2007 - Resoconto
OGGETTO N. 2691/XII - Entità del sostegno finanziario
dell'Amministrazione regionale alla Tecdis S.p.a. di Châtillon e
piano straordinario per l'occupazione di parte dei dipendenti.
(Interrogazione e interpellanza)
Interrogazione
Preso atto che è stata avviata la procedura fallimentare per
la Tecdis S.p.a. di Châtillon, con il deposito dei libri contabili
presso il Tribunale di Aosta;
Sottolineato che pare siano state avviate, da parte della
Procura della Repubblica di Aosta, delle indagini atte a verificare
l'esistenza del reato di bancarotta fraudolenta da parte
dell'Amministratore delegato della stessa Tecdis e di due altri
consiglieri di amministrazione, particolarmente nell'ipotesi che
fondi siano stati distratti dalle casse della Tecdis italiana a
favore della Tecdis iberica;
Evidenziato come nell'ultimo decennio l'Amministrazione
regionale, direttamente o tramite Finaosta, abbia sostenuto
finanziariamente e logisticamente l'azienda di Châtillon in modo
rilevante, ma che tale opera non si è tradotta in risultati
positivi, ma nella scomparsa della stessa azienda;
i sottoscritti Consiglieri regionali
Interrogano
l'Assessore competente per conoscere:
1) quali finanziamenti, e di che importo, siano stati
erogati, dal 1995 ad oggi, alla Tecdis, sia per quanto riguarda il
sostegno agli investimenti, sia per quanto riguarda l'attività di
ricerca o altre attività;
2) quali finanziamenti diretti, o tramite affidamenti o
attività di factoring siano stati concessi alla Tecdis, dal 1995 ad
oggi da Finaosta e da Aosta Factor;
3) quando in Amministrazione regionale si è preso coscienza
dell'inaffidabilità aziendale e finanziaria dell'Amministratore
delegato della Tecdis e se i finanziamenti di cui ai precedenti
punti siano stati prontamente interrotti;
4) se siano stati effettuati sequestri di documentazione
relativa a Tecdis S.p.a. e soggetti correlati, da parte
dell'autorità giudiziaria presso l'Amministrazione regionale,
Finaosta e Aosta Factor.
F.to: Sandri - Fontana Carmela
Interpellanza
Preso atto della fallimentare conclusione delle vicende
Tecdis-Tectel in seguito a cui quasi 200 persone, dipendenti
dell'azienda hanno perso il posto di lavoro, nel migliore dei casi
con qualche parentesi di cassa integrazione, di mobilità o di
disoccupazione;
Constatata l'assenza immediata di una qualsiasi prospettiva
di ripresa industriale, e di riapertura dello stabilimento;
Accertato che la Tecdis, presente da vent'anni in Valle
d'Aosta, ha costantemente fruito di agevolazioni, contributi e
sostegno da parte della Regione;
Constatato che l'Amministrazione regionale, tramite
l'Assessorato alle Attività Produttive, ha annunciato un piano
straordinario per l'occupazione per almeno una parte dei
dipendenti;
i sottoscritti Consiglieri regionali
Interpellano
il Governo regionale per conoscere:
1) se le notizie apparse sui giornali circa l'attuazione del
cosiddetto "Piano straordinario" rispondono ad un progetto già
definito e, in caso affermativo, conoscerne il contenuto;
2) quale sia il numero di persone che potrebbero essere
assorbite nell'ambito del comparto Forestale e
socio-sanitario;
3) se, a fianco delle tradizionali attività svolte dalla
Forestazione (sistemazioni idrauliche, sentieristica, ecc.) si
intenda prevede l'ampliamento di attività quali la produzione in
serra e l'orticoltura. Ciò al fine di consentire la possibilità di
inserimento soprattutto di manodopera femminile;
4) se l'Amministrazione dispone di un censimento generale
delle necessità nei settori manifatturieri e dei servizi, per
definire un piano di formazione funzionale ad una ripresa
dell'occupazione. In particolare, vista la domanda di maggiori
servizi e assistenza alle persone disabili e/o anziane, poter
prevedere un periodo di formazione per l'inserimento dei
sopraccitati lavoratori in tale settore.
F.to: Bortot - Squarzino Secondina - Venturella
Presidente
- La parola al Consigliere Bortot.
Bortot (Arc-VA)
- Con l'interpellanza, oltre che a
discutere in modo specifico - e abbiamo avuto stamani
un'anticipazione da parte del collega Tibaldi - delle vicende
"Tecdis", "Tectel" e delle problematiche alle quali vanno incontro
i 200 lavoratori rimasti a casa, vorremmo discutere in generale di
tutto il comparto industriale. L'altro giorno si è riunito per la
prima volta il Comitato per l'occupazione, forse non era pronto,
forse mancavano delle nomine, ma non ho capito perché per la prima
volta, quando tale questione della crisi del settore industriale va
avanti da anni. È in cassa integrazione la "Tecnomec", l'"Olivetti
I-Jet" di Arnad, la "Rossignol", per essa ho sollevato diverse
volte il problema, vorrei avere delle risposte rispetto agli
scenari che si possono aprire per tutelare quei posti di lavoro, un
anno fa abbiamo approvato una mozione che dettava degli indirizzi
di sperimentare forme nuovo di lavoro e di tutela di chi perdeva il
posto di lavoro, ma constatiamo che, invece di avere di fronte un
piano, da una parte, di tutela e salvaguardia del reddito dei
cittadini e dei lavoratori, dall'altra un piano di strategie
industriali, questo comitato si è occupato prevalentemente della
"Tecdis". Vi è un gruppo di lavoratori che dovrebbero essere
riqualificati, formati per essere assorbiti nel Piano sanitario, vi
è un gruppo di lavoratori che dovrebbero essere assorbiti dai
cantieri forestali, però dovremmo cercare di entrare nel merito,
ossia dove sono i fabbisogni, in che direzione, il tipo di
formazione...
(interruzione dell'Assessore La Torre, fuori
microfono)
... ecco operatori socio-sanitari. Per quanto riguarda quelli
che verrebbero assorbiti nei cantieri della forestale, bisogna
capire cosa facciamo di questi cantieri, continuo ad insistere per
quanto riguarda l'occupazione femminile, bisogna aprire un settore
di orticoltura, di sperimentazione, dare lavoro a basse quote,
lavoro anche produttivo, le produzioni possono essere girate alle
mense scolastiche, all'Ospedale, alle strutture pubbliche e, tra
l'altro, possiamo collegare tutto questo comparto al Centro colture
sperimentali, che è un'azienda che dovrebbe essere tutelata,
salvaguardata, assistita, perché il lavoro di ricerca che fa nel
settore degli ortofrutticoli e dei risanamenti delle aree inquinate
non è da poco. È una delle poche aziende che fa ricerca per conto
proprio nella nostra Regione, senza i nostri aiuti, è collegata con
tante università; andiamo a vedere perché potrebbero aprirsi dei
comparti nuovi anche dal punto di vista occupazionale. Insisto: non
so di chi è la competenza, saniamo il contenzioso finanziario con
quella azienda, ma vediamo di metterla in rete...
(interruzione del Presidente della Regione, fuori
microfono)
... lo so, ma si può discutere, capire, fare un piano di
rientro. Non voglio sponsorizzare questa azienda, dico solo che è
un'azienda che fa ricerca applicata, vi sono già delle produzioni
agricole che vengono distribuite in molti supermercati, potrebbe
svilupparsi. Credo che andare a discutere senza solo chiedergli i
soldi dell'affitto arretrato, ma dire: "vediamo che scenari si
possono aprire", offriamo la possibilità di rientrare con gli
affitti arretrati, mettendoci anche dei soldi di investimenti e di
ricerca. Non voglio sponsorizzare tale azienda, ma dico solo che
possono aprirsi degli scenari per evitare che ci sentiamo accusati
dall'opinione pubblica che non siamo capaci di fare altro che
assistenzialismo. Secondo me, è possibile aprire scenari nuovi.
Abbiamo poi il problema della formazione, qui insisto: abbiamo
le possibilità finanziarie, ma dobbiamo capire che formazione dare
a questi lavoratori, per quanto tempo, dove, oppure proponiamo loro
di aprire aziende di tipo individuale o consortile? Dobbiamo capire
come collochiamo, altrimenti il rischio è che vengano dei corsi di
formazione frequentati poco e mal volentieri, dove si apprende
poco, finito il periodo del corso non abbiamo formato niente e il
problema si ripresenta con la stessa drammaticità con la quale
dobbiamo affrontarlo ora.
Con le aziende in cassa integrazione, siccome il Presidente
dell'AVI parla di crisi strutturali, ma lui parlava... anzi, se vi
è un settore che è in crisi strutturale, è quello edilizio, ma la
responsabilità è anche loro, perché che tipi di innovazione,
rispetto ai finanziamenti ai quali possono accedere, hanno
introdotto nelle loro aziende in questi anni? Penso che, se si
parla dal punto di vista edilizio, le responsabilità siano proprie
dell'imprenditore, se si parla in generale, dobbiamo fare il giro
delle aziende che sono in crisi dal punto di vista congiunturale o
da un punto di vista strutturale, perché si rischia di fare come
gli struzzi: mettere la testa sotto la sabbia e ritrovarci con
aziende che con interventi opportuni possono uscire dalla crisi, ma
che, se abbandonate a sé stesse, precipitano e noi andiamo a
sommare alla crisi della "Tecdis" altre realtà. In questa direzione
non vedo grandi stanziamenti, qui vi sono belle foto dell'Assessore
Marguerettaz che parla di bilancio fatto per i cittadini, vi è
l'elenco della spesa, come vengono utilizzati questi soldi che sono
stati risparmiati lo scorso anno e alla fine ci troviamo 15 milioni
di euro per il Piano rurale, che è un anticipo di cassa, 12 milioni
per la spesa sanitaria, 6 milioni e penso che, se vogliamo parlare
di turismo "dolce", di riconversione del comparto turistico, una
moratoria per gli impianti di neve artificiale e un
contingentamento dell'apertura degli impianti, questi 6,5 milioni
per il turismo non siano sufficienti, ci ritroviamo con 7,4 milioni
per la viabilità e anche della viabilità ne abbiamo parlato.
L'altra settimana è uscita una pagina intera di una pubblicità su
una rotonda fatta a Cuneo in occasione del Raduno degli alpini, 26
metri di diametro, ho chiesto informazioni: costo totale 250mila
euro, illuminazione, progettazione, pavimentazione, arredo urbano.
Senza voler fare polemiche, bisogna capire perché le nostre rotonde
vengono a costare così tanto, soprattutto non capisco perché
l'Ufficio tecnico di Cuneo è in grado di farsi la progettazione e
noi continuiamo su delle rotonde che dovremo... quando abbiamo dato
incarico agli uffici tecnici... saranno tutte uguali queste
rotonde? Lo so che non sono tutte uguali ma, dal punto di vista
della progettazione, non dobbiamo dare 50 incarichi o un incarico
per ogni rotonda! Si possono fare dei risparmi di scala, metterle
all'appalto.
Per finire, occorre definire meglio il piano di intervento
immediato di tutela di redditi di questi lavoratori, pensando che
ne arriveranno degli altri se non interveniamo in modo tempestivo
sulle aziende in crisi, perché non vedo una visione d'insieme
nell'affrontare la crisi, non vedo una compartecipazione fra
Assessorati nel dare delle strategie. Vediamo che l'"area Cogne" va
per un verso, le altre singole aziende sono viste singolarmente,
senza una visione di insieme; vorremmo capire meglio dentro questo
comparto, mettere gli investimenti necessari partendo dalla tutela
del reddito di chi perde il posto di lavoro.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Innanzitutto grazie per aver permesso di
accorpare l'interrogazione con l'interpellanza, è chiaro che il
tema delicato deve essere approfondito bene, quindi consentitemi di
prendermi qualche minuto. Come prima cosa, lo dico al collega
Sandri partendo dalla sua interrogazione, "sgombro subito il campo"
così non mi potrà attaccare: giuro di non essere parente di
Morezzi, né di avere frequentazioni con lui. Parto nel dare dei
dati, che sono quelli che lei mi chiede. Partendo nella storia
della "Tecdis" dall'inizio, grosso modo dal 1995, la "Tecdis" ha
beneficiato a seconda delle varie leggi - e adesso andrò a
declinare per legge quello di cui ha beneficato - dei seguenti
importi: sulla legge regionale n. 86/1992, interventi a favore di
imprese industriali per ricerche e sviluppo 1995-1996, 2,759
miliardi, ovvero 1.425.000 euro circa. Sulla legge n. 84/1993,
agevolazioni per progetti di ricerca e sviluppo, grosso modo nel
1997 ha beneficiato di 821.000 euro, nel 1998 di 2.196.000 euro e
di 331.000 euro, fino ad arrivare nel 2003 su questa legge con
altri 146.000 euro. Le do i 2 totali: sulla legge n. 86/1992
1.425.000 euro, sulla legge n. 84/1993 3.495.000 euro.
La formazione professionale: i progetti sono stati numerosi,
partiamo dal 1995, quindi abbiamo progetti nel 1995... più di
uno... nel 1999... un secondo... nel 2001, 3. Per citarne qualcuno,
i progetti erano degli "stage" sul Programma "Euroform", "Corso per
addetti informazione e servizi", "Formazione legge n. 236",
"Tecniche di processo produttivo in ambiente elettronico ad alta
tecnologia", "Il metodo "BT" per la certificazione della
professionalità", "Adeguamento migliorativo delle competenze". Su
questi vari progetti sono stati erogati complessivamente 470.000
euro, tranne su un progetto che è fuori dal conto, "Adeguamento e
miglioramento delle competenze", che è stato sospeso. Sulla legge
regionale n. 12/1987, agevolazioni per iniziative promozionali, qui
sono state fatte modestissime erogazioni nel 1997-1998 per 6.000
euro. Passiamo adesso al Piano triennale di politica del lavoro,
contributi per l'assunzione del personale, sono stati dati dei
contributi nel 2000-2001 per un totale di 22.000 euro circa.
Passiamo ai finanziamenti di "Finaosta", qui parliamo di 2 mutui:
un primo nel 1997 e un secondo nel 1999, rispettivamente per
1.446.000 euro e per 1.231.000, per un totale di 2.677.000 euro.
Parliamo adesso delle linee di credito deliberate dalla "Aosta
Factor", qui sono molteplici, perché seguivano l'andamento
dell'azienda, partiamo dal 1994... 3 nel 1996, 2 nel 1997, 2 nel
1998, 1 nel 1999, 1 nel 2002, 1 nel 2003. Le linee di credito
vedono importi molto rilevanti per un totale di 114.638.000 euro,
in particolare la linea di credito 2003 con fideiussione "Finaosta"
di 3 milioni di euro. In questo caso l'esposizione residua è
rimasta a 3.620.000 euro per "Finaosta" che ha depositato domanda
di ammissione al passivo "Tecdis" in via chirografaria per
l'importo di 3 milioni di euro. Questi sono tutti i dati precisi in
merito alla "storia Tecdis" per quello che riguarda interventi e
contributi finanziari. Per quanto attiene le attività di ricerca e
sviluppo, la validità dei progetti ha sempre subito una verifica
del risultato da un comitato scientifico composto da consulenti non
valdostani.
I progetti. Legge regionale n. 86/1992, "Intervento regionale
per l'attività di ricerca e sviluppo di nuovi prodotti e processi
produttivi", periodo gennaio 1992-dicembre 1995, titolo del
Progetto: "Display a cristalli liquidi", deliberazione di Giunta n.
999/95, importo 1.426.970 euro. Le conclusioni del Progetto -
sempre per quello che ci viene detto dalla Commissione esterna
-:
"il tema delle attività riguardo i display a cristalli
liquidi rientrano nelle tecnologie avanzate, l'attività di sviluppo
si basa sulla conoscenza derivante dal trasferimento della
tecnologia giapponese e dalle esperienze acquisite, partendo da
queste conoscenze, l'azienda in un'ottica evolutiva svolge un
programma di sviluppo tecnologico con caratteristiche di
inseguimento rispetto ad analoghe tecnologie internazionali. Pur
con le limitazioni di un programma di mantenimento e sviluppo
industriale della tecnologia e dei conseguenti prodotti, si tratta
di un programma valido in assenza del quale l'azienda non
riuscirebbe a restare sul mercato tanto meno ad aumentare
l'utilizzo degli impianti produttivi"
.
Sulla legge regionale n. 84 vi sono numerosi progetti, il primo
progetto, periodo gennaio 1996-1997, riguardava di nuovo i
"display" a cristalli liquidi, importo 1 milione di euro, erogati
821.000, le conclusioni, sempre della Commissione, sono:
"il progetto di ricerca riguardante il biennio 1996-1997
prevede la ricerca e lo sviluppo di processi prodotti nel campo dei
display a cristalli liquidi, il piano ha caratteristiche evolutive
e ha finalità di consolidare la presenza sul mercato internazionale
dell'azienda, gli obiettivi previsti sono stati raggiunti sia nel
campo dell'innovazione di processo che di prodotto e sono utili
all'azienda in quanto strettamente correlati con i problemi
produttivi che la stessa affronta in un'ottica di aumento del
fatturato e di consolidamento della propria posizione nella fascia
medio bassa del display a cristalli liquidi. I risultati aziendali
quanto ad aumento di fatturato e di occupazione sono la migliore
riprova, anche se indiretta, dell'interesse di attività di ricerca
svolta. Si riscontra altresì una maggiore autonomia tecnologica e
minore dipendenza dall'esterno. Sono state infatti eliminate le
attività di consulenza giapponese"
.
Vi è poi un secondo progetto per 2.196.000 euro, "Innovazione di
processo", conclusioni dei professionisti:
"considerando globalmente i risultati ottenuti, si può
esprimere un giudizio positivo sul miglioramento delle tecnologie
realizzate e produttive nel campo dei "display LCD". Le attività
svolte e i risultati raggiunti equivalgono a quanto previsto in
capitolato considerando che alcune attività non svolte fanno
riscontro ad altre attività aggiuntive, anche se con qualche
difficoltà legate alle problematiche del mercato. L'azienda
mantiene una sua posizione europea in un mercato dominato dai
produttori asiatici, la sua posizione tecnologica industriale è
diretta a visualizzatori "LCD" passivi, settore collocato nella
parte bassa di un'alta tecnologia e ancora valida, specialmente se
si considera che a livello europeo si è importatori nel settore di
display"
.
Vi è un terzo progetto per un importo di 361.000 euro,
"Innovazioni di processo e di prodotto sempre di cristalli
liquidi", le conclusioni:
"le attività svolte in questo periodo
si pongono in continuità con quanto sviluppato nel piano di ricerca
precedente, le attività sono pertinenti e coincidono con quanto
previsto nel piano"
.
Vi è un quarto progetto, titolo: "Nuove tecnologie - Nuovi
materiali e componenti - Innovazione e parametrizzazione dei
processi - Studio e processi d'integrazione dei display TFT -
Progettazione, realizzazione e caratterizzazione dei dimostratori".
Questo è l'ultimo dei progetti su questa legge, il più recente, del
6 dicembre 2004. Importo deliberato: 1.635.444 euro, importo
erogato: 145.000 euro. Osservazioni: il progetto della "Tecdis"
riguardava il periodo novembre 2003-dicembre 2006, però nel 2004 è
terminato. La "Finaosta S.p.a.", che eroga i contributi sulla base
della verifica tecnico-amministrativa delle spese e del controllo
di risultato dell'attività di ricerca, ha erogato soltanto i
contributi relativi al periodo novembre 2003-ottobre 2004, previa
verifica da parte del consulente tecnico. In detto periodo è stato
ammesso a contributo il costo del personale riferito al solo mese
di novembre 2003, in quanto dal mese di dicembre 2003 non sono
stati versati da parte della "Tecdis S.p.a." i contributi
previdenziali ed assistenziali. Con nota del 27 maggio 2005 la
"Tecdis S.p.a." ha chiesto chiarimenti in merito al comportamento
della "Finaosta" e l'Assessorato, con le note del 7 giugno 2005 e
del 26 ottobre 2005, ha fatto presente che la mancata
corresponsione dei contributi previdenziali ed assistenziali non
consentiva il riconoscimento del costo del personale dipendente in
quanto non interamente sostenuto. Il Commissario straordinario
della "Tecdis" è stato nominato con decreto del 3 agosto 2005 e da
lì la storia è nota.
Per quanto riguarda le attività di formazione, le cifre sono
quelle che ho già citato, le attività promozionali le abbiamo
citate, l'assunzione del personale l'abbiamo citata, i mutui sono
stati citati - poi vi fornirò la tabella -, gli affidamenti di
"Aosta Factor" altrettanto.
Se siano stati effettuati sequestri di documentazione, quarta
domanda, presso il nostro Assessorato non sono stati effettuati
sequestri, per il restante non so cosa dirle, mi suggeriscono di
dirle che sono foresto.
Entrando nel merito dell'interpellanza, che riguarda un aspetto
ancora più delicato dei singoli numeri, in quanto qui si investono
problemi legati alle persone, occorre un'attenzione particolare nel
dare le risposte. Le notizie che sono sui giornali sono notizie che
hanno una fonte di verità, ossia ci si è mobilitati in modo palese
e abbiamo detto più volte che ci si è mobilitati per mettere in
atto un piano straordinario per affrontare la crisi della "Tecdis",
perché 195 persone in Cassa integrazione rappresentano un fatto
straordinario per questa Regione. È inutile venire a dire che vi è
una contraddizione di fondo in questa Regione, perché, pur avendo
la percentuale più bassa di disoccupazione rispetto al resto
d'Italia, abbiamo poi casi eclatanti e devastanti su piccole realtà
territoriali come quello della "Tecdis" che danno una percezione
del problema del lavoro molto più forte di quello che realmente è.
Questo piano straordinario si è messo in atto coinvolgendo tutti
gli attori utili (Agenzia del lavoro, politiche del lavoro,
Presidenza della Regione, il mio Assessorato, l'Assessorato
dell'agricoltura, della sanità, in sostanza tutti), alla ricerca di
quello che forse il Consigliere Bortot invocava: una sinergia, per
trovare una risposta. Le prime risposte che sono arrivate non sono
risposte indifferenti perché, quando si parla di un piano di
forestazione straordinaria che è già finanziato con 400mila euro
appositi, si parla di un piano che può dare risposte ad almeno 40
persone. Così come sul discorso degli operatori sanitari è di nuovo
una realtà, perché la riserva di 10 posti "OSS" è una riserva
importante, straordinaria e non si esclude che questi 10 in
prospettiva possano diventare 10 + 10. Diciamo poi subito che
l'Agenzia del lavoro si è attivata, i colloqui che sono stati fatti
con tutti e hanno dato un risultato soddisfacente, 30 lavoratori
hanno concordato dei percorsi di formazione specifica che
dovrebbero permettere a queste persone alla fine di tali percorsi
di trovare alcune risposte concrete. Vedete che i numeri cominciano
a diventare importanti, la prima risposta straordinaria comincia a
prendere una forma e ad avere un senso. Non ci si può fermare a
questo, tant'è vero che io stesso ho sentito la necessità di
affrontare insieme al Presidente dell'Associazione industriali
Bordon il problema, facendo riferimento a quello che voi citate
nella vostra interpellanza, ossia di avere un panorama del settore
manifatturiero, del settore del terziario e dei servizi per andare
a vedere, concordando in questo caso con le aziende, dei percorsi
di inserimento di personale magari con dei corsi formativi
specifici, quindi non solo su richiesta dei lavoratori, ma su
richiesta delle aziende, anche questo è stato messo in piedi e
sicuramente prenderà corpo nei prossimi giorni. Un'altra cosa che
ho cercato di verificare è stata di vedere, presso gli uffici
periferici del lavoro, quante erano le richieste di lavoratori che
arrivavano a questi uffici periferici e quante erano le risposte
dei Valdostani. Sono rimasto stupito, ad esempio in alcuni uffici
del lavoro ho verificato che a più di 500 richieste di lavoro,
soprattutto provenienti dal settore turistico, abbiamo risposte dei
Valdostani nell'ordine del 5-6%, mentre queste 5-600 richieste
vengono occupate al 95% da lavoratori provenienti da fuori della
Valle d'Aosta, ossia i lavoratori valdostani a tali domande non
rispondono. Vi è un altro fatto su cui dobbiamo riflettere, questo
lo dice l'esperienza, ci stiamo confrontando anche con altri uffici
del lavoro di casi analoghi per cercare di capire cosa è stato
fatto in altri luoghi, l'esperienza di altre realtà, ma anche
nostre ci dicono che in molti casi, quando i lavoratori vanno in
cassa integrazione, a volte con difficoltà vogliono uscire da
questa situazione, l'accettano e la sfruttano facendo anche bene,
quindi rimangono nella condizione di cassa integrati e questo non
semplifica il percorso. Credo che questo sia un po' quello che fa
riferimento a questo piano straordinario.
Il Consigliere Bortot poi introduce un'altra domanda importante:
chiede cosa stiamo facendo per affrontare questa crisi strutturale.
Mi spiace che l'altro giorno non sia stato presente alla Confidi
industriali, ma lì ho cercato di dare qualche indicazione, ma non
l'ho data lì perché era la sede opportuna, sono pronto a darla
all'interno delle Commissioni, dove ritengo che sia il luogo
opportuno della politica di dibattere queste cose. Lì è stata
un'opportunità di rilanciare un confronto alle imprese industriali,
perché, per fare impresa, occorre non solo avere una Regione, ma
avere imprese che vogliono investire, un confronto che mi sembra
sia stato accolto e che sicuramente darà qualche frutto. Ho detto
che ritenevamo indispensabile avviare un nuovo ciclo di sviluppo
economico, ma per fare questo dobbiamo partire da un presupposto...
e lì ho espresso la mia difficoltà in quanto proveniente dall'area
industriale come formazione culturale... ed essendo anche Assessore
regionale, quindi ricoprendo un ruolo che è quello del governo di
una collettività dove non si possono traguardare i problemi solo
affrontandoli dal proprio punto di vista, perché gli industriali
mirano ai ricavi e agli utili, ma chi governa la collettività deve
guardare agli interessi della collettività e quindi deve promuovere
tutti i settori, anche quello imprenditoriale e industriale... ma
se gli imprenditori prendono da questi settori, devono anche
restituire alla collettività qualcosa e cosa deve essere restituito
alla collettività? Devono essere restituiti posti di lavoro,
incremento del PIL, più reddito pro capite, occasioni di sviluppo,
ritorni, impatti sul territorio: questo è quello che la
collettività valdostana chiede e noi come ente Regione nei
confronti dei settori produttivi dobbiamo dare delle cose. Se
parliamo di questo, parliamo di quello che in questo momento manca
- lei lo ha evidenziato -, ovvero una coesione sociale, perché qui
ognuno continua dal suo punto di vista ad affrontare i problemi,
ma, in realtà, dobbiamo imparare a vedere la cosa nel suo insieme.
Abbiamo una potenzialità che è data sicuramente dalla nostra
risorsa e dalle capacità dei nostri settori imprenditoriali, ma
dobbiamo trovare in questo una coesione che deve passare attraverso
i sindacati, le forze sociali, fino ad arrivare ai lavoratori. Solo
all'interno di tale coesione possiamo salvare gli stabilimenti,
perché uno stabilimento si può salvare con un intervento della
Regione, con un intervento dell'imprenditore, ma anche dei
sindacati con delle disponibilità, solo così all'interno di questo
impegno possiamo tracciare delle strade e noi le vogliamo tracciare
queste strade, partendo da alcuni punti di forza della nostra
economia regionale e creando strategia di sviluppo territoriale.
Sviluppare quindi di più le imprese locali, installare nuove
imprese, sviluppare condizioni di contesto e infrastrutture, creare
centri di eccellenza anche internazionale, attrarre capitale,
generare nuove risorse, creare un ecosistema di imprese in questa
Regione, ossia creare un tessuto attraverso un percorso strutturato
che parte da 2 elementi fondamentali: le vocazioni della nostra
Regione e il posizionamento strategico. Qui ci sarebbe da aprire un
dibattito non indifferente. Alla fine identifichiamo un piano di
azione e, per fare questo, ho intenzione di assumermi le mie
responsabilità, perché ho ragionato anche sulle mie proteste a
volte fatte nei confronti dell'Assessorato delle finanze chiedendo
più soldi, ma mi sono accorto che erano delle proteste di tipo
formale, perché, per poter chiedere realmente un investimento che
devo fare all'interno di un settore, devo avere la visione completa
e concreta di un piano di azione per ristrutturare un settore ed è
quello che sto cercando di fare.
Mi sto dotando attraverso denari che abbiamo trovato nel POR e
l'assestamento di bilancio che mi ha permesso di creare un piano di
azione su questo... che intendo presentare a brevissimo,
avvalendomi anche di collaborazioni con importanti studi esterni -
come lo "studio Ambrosetti" - e di altre realtà che lavorano per le
più importanti Regioni italiane e stanno svolgendo insieme al
Ministero studi di settore per il rilancio strutturale delle
imprese, un piano di azione per il lancio delle imprese e del
territorio valdostano, esso sarà la base per il Piano triennale
dell'industria, che deve avere fondamenti concreti che possano
essere verificati nel tempo e dare dei risultati. Tutto questo
prevede un lavoro che ho iniziato e di cui darò conto in
Commissione e di cui mi assumo la responsabilità, non è solo
l'assunzione del "marketing", perché il "marketing" è solo uno
strumento, invece obiettivi concreti che stiamo mettendo in piedi.
Tutto questo porterà anche a quella revisione all'interno del
bilancio regionale degli investimenti, tanto che lancio un'idea che
ho già presentato all'Assessore Marguerettaz: chissà che il
bilancio regionale, purtroppo "ingessato" da tanti costi fissi, non
possa in futuro essere gestito come viene gestito il bilancio
europeo, ossia si individuano degli obiettivi triennali e
quinquennali e si dice: "in questo triennio investiamo
sull'agricoltura e si punta pesantemente sull'agricoltura, in
questo triennio investiamo sul turismo e si punta pesantemente sul
turismo, in questo triennio investiamo sull'industria e si punta
pesantemente sull'industria", questo è un tema di dibattito, ma
credo possa essere la base di partenza concreta per fare sì che i
ragionamenti che lei chiedeva su un piano di azione strategico per
il rilancio dell'industria in Valle si possano fare.
Presidente
- La parola al Consigliere Sandri.
Sandri (GV-DS-PSE)
- Ringrazio l'Assessore per la
completezza dei dati, a parte quella parte di imbarazzo sul
problema del sequestro, di cui ci informeremo in altra sede, mi
sembra che abbia dato un quadro attendibile e concreto. È un quadro
drammatico, perché qui si confermano tutte quelle perplessità
emerse dalle vicende giudiziarie. Stiamo parlando di un caso di
bancarotta fraudolenta in fase di accertamento in Tribunale di
Aosta, abbiamo una serie di cause accessorie abbastanza gravi,
perché qui si parla di ipotesi di sottrazione delle indennità di
maternità delle dipendenti, ossia insolvenza rispetto agli autisti,
pare che l'autista che abitualmente portava l'Amministratore
delegato sia fra i vari ricorrenti per tale questione, ma
soprattutto si sta parlando di un'ipotesi, come si legge nel
dispositivo del Tribunale di Aosta, "di dirottamento di ingenti
investimenti verso la controllata spagnola", che ha fatto una fine
altrettanto grama. Se abbiamo a fronte di un impegno straordinario
della Regione, perché tanti soldi così non credo li abbia mai avuti
nessuno in Valle... con tutta una serie di perplessità perché,
quando si parla di progetti di ricerca e sviluppo, di innovazione
di processo e poi alla fine si dà meno del 10% perché il Comitato
scientifico qualcosa aveva scoperto... credo che ci troviamo in una
situazione molto grave ed è grave perché è stata tenuta nascosta al
Consiglio, poi perché è basata su una scelta politica gravemente
sbagliata, che è stata la cessione della "Dora S.p.a.". La "Dora"
che era il centro ricerche, la motivazione forte di prospettiva, è
diventato un "fiore all'occhiello" di "ST Microeletronics", perché,
facendo un grosso lavoro sui "driver" dei "display", sta facendo
guadagnare un sacco di soldi alla "ST", e ovviamente non si è più
occupata della "Tecdis". Ora la "Tecdis" si è trovata senza avere
il motore propulsore e questo è stato veramente l'aver promosso la
vendita di "Dora" a "ST", un errore fondamentale. Lo voglio dire
perché tali dati smentiscono le dichiarazioni dell'Assessore
dell'11 aprile 2003, capisco che eravamo in campagna elettorale, ma
diceva che questa collaborazione con "ST" avrebbe consentito di
sviluppare progetti tecnologici diretti a favorire la crescita
dell'azienda di Châtillon e uno sviluppo in termini di "know how",
fatturato e occupazione. Abbiamo visto i risultati finali! È ancora
più interessante per capire come si è arrivati a questo punto,
credo vi sia stata non solo la superficialità da parte
dell'Assessore dell'epoca, ma anche una superficialità da parte
sindacale, in una dichiarazione dello stesso periodo un noto
esponente sindacale diceva:
"non lasciamoci andare a previsioni
troppo pessimistiche, l'azienda sta per concludere un positivo
accordo con la spagnola "VitalCom" per la produzione di display a
colori, ciò che dovrebbe contribuire, insieme all'ingresso di soci
francesi, alla nuova spinta dello stabilimento"
. In effetti il
progetto dei "display" a colori e il progetto del polarizzatore
liquido sono andati a ramengo, ma perché non c'erano più le
strutture per fare la ricerca.
Perché allora non ricordare quanto affermato dal Coordinatore
della "Margherita" del Canavese, lo stesso Morezzi, che in un
recente convegno ad Ivrea del Forum democratico del Canavese ha
raccontato quasi senza rendersene conto la fine della "Tecdis".
Spiegando perché vi è il declino delle industrie in Italia, Morezzi
- che qui viene citato
"una vita spesa nel mondo industriale
come dirigente e manager"
e abbiamo visto come è stata fatta la
spesa... - dice:
"il problema principale è che abitualmente il
piccolo imprenditore non innova, né pianifica, né determina, perché
non ha il tempo di pensare e così in un sistema sempre più
polverizzato il risultato che si sconta ancora più pesantemente è
il distacco fra la ricerca e l'applicazione operativa..."
- ed
è quello che ha fatto lui, accettando di staccare la ricerca
dall'applicazione operativa a livello industriale -
"... così
come l'assenza di una politica industriale che si incarichi di
provvedere al mercato della conoscenza delle competenze, proprio
laddove la Tecdis è stata messa in condizione di non poter più
operare"
. Afferma ancora:
"occorre abbandonare lo stupido
pregiudizio intellettuale per cui è bello restare piccoli"
, ma
chi è che ha rifiutato il partenariato? Come mai "Finaosta" ha
tirato fuori un sacco di soldi dopo, quando poteva tirarli fuori
prima per ricapitalizzare quando c'era stata difficoltà
finanziaria? Naturalmente poi conclude denunciando il favoritismo
delle relazioni e credo che proprio qui abbia fatto la diagnosi più
precisa. In "Tecdis" vi sono centinaia di lavoratori che stanno
pagando con la cassa integrazione e il futuro licenziamento le
incompetenze di una classe politica e di un amministratore, e di un
industriale, credo che questo sia per tutti noi un monito che le
cose non si gestiscono così.
Presidente
- La parola al Consigliere Bortot.
Bortot (Arc-VA)
- Vorrei una volta per tutte che, oltre
ai dati forniti per quanto riguarda l'indebitamento complessivo, si
facesse un inventario per sapere quanti sono stati i salari erogati
in questi anni ai dipendenti "Tecdis", il costo della costruzione
dell'azienda, l'indebitamento nei confronti degli istituti
previdenziali, ossia dovremmo avere in modo definitivo il costo
complessivo dell'operazione, altrimenti ogni Consiglio ci saranno
interpellanze e interrogazioni dove si aggiunge un pezzo. L'idea
sarebbe di fare una volta il saldo della spesa complessivo sotto
tutti i punti di vista. Noi abbiamo votato contro l'acquisto della
"Tecnomec" ma, se mettiamo l'acquisto della "Tecnomec", il lavoro
che continua a dare nonostante la crisi, rispetto a questa voragine
e ai soldi spesi per il "Billia", vi è da impallidire!
Quello che mi preme sottolineare sono alcune cose. L'Assessore
ha parlato nuovamente di filosofia, di strategia per come uscire,
vorrei capire in questo contesto il discorso insediamento "VDA
Structure" nell'"area Cogne" che ruolo avrà, il rinnovo e
rifacimento della ferrovia che ruolo avrà in questo contesto, un
altro modo di svilupparsi della Valle d'Aosta sotto tutti i
comparti... occorre capire in che direzione andiamo, se stiamo
"cambiando marcia", come si colloca rispetto alle cose che ha
detto, perché gli investimenti sugli impianti a fune... bisogna
smettere e fare una moratoria per poter riflettere. Se l'Assessore
qui fa un discorso di strategia industriale scollegato dagli altri
settori, non andrà da nessuna parte: primo, perché non gli daranno
le risorse finanziarie; secondo, perché rimane in un discorso di
nicchia, quando il "sistema Valle d'Aosta" deve "fare sistema" nel
suo insieme e non per singoli comparti.
Tornando al discorso della formazione, un anno fa ho detto:
integriamo il salario ai lavoratori della "Tecdis" in cassa
integrazione e obblighiamoli a tornare a scuola, perché il fatto di
prendere la cassa integrazione e poi di rifiutare altri lavori e di
non interessarsi più di tanto del proprio avvenire, perché la
Regione in qualche maniera tirerà fuori dei soldi, diventa molto
diseducativo. Avremo un anno di formazione di questi lavoratori
alle spalle, integrandogli la cassa integrazione con un salario
pieno, ma obbligandoli a fare formazione; so che ci sono dei
comparti che richiedono specializzazioni, l'Assessore continua a
citare la "Dora", è possibile formare in quella direzione dei
lavoratori di questo comparto? Faccio un altro esempio, ci torniamo
sopra con l'altra interpellanza, che ruolo ha la "CVA" rispetto
alle strategie che ci ha delineato l'Assessore? Il fatto che si
spendano tanti soldi per fare teleriscaldamento va in questo
contesto o andiamo ad investire in un settore obsoleto? Assessore e
Governo, questo contesto che lei ha disegnato deve far sì che tutte
le collegate, perché ci saranno anche delle responsabilità di
"Finaosta"... sono state tutte indicazioni del Governo quelle di
finanziare senza riscontri queste operazioni della "Tecdis"? La
"CVA" ha l'autonomia per investire tutti i profitti... e abbiamo
detto che sono 200 milioni di euro all'anno, profitti creati con le
acque e l'energia di proprietà di tutti i Valdostani... di
investire come vuole o l'azionista di riferimento deve dare
indicazioni precise? Se permettiamo alla "CVA" di investire in una
direzione e noi invece vogliamo andare sulle rinnovabili, vi è
qualcosa che non funziona; o qualcuno pensa "di fare il bello e il
cattivo tempo" e allora abbiamo sbagliato a nominarlo in quella
azienda, oppure il Consiglio è sovrano, stabilisce delle
indicazioni che, per quanto ci riguarda, vanno nella direzione da
lei citata e allora anche le partecipate vanno in quella
direzione.
Non è che vanno in crisi solo le aziende, ma sta andando in
crisi l'intero "sistema Valle d'Aosta"; guardiamo i singoli
comparti, non mettiamoci noi dell'opposizione a speculare, ma se
prendiamo un singolo comparto... nell'edilizia dicevo prima che vi
è un problema di rinnovo di tecnologie, di risparmio energetico sul
modo di costruire. Ci sembra che non si vada con forza in questa
direzione, allora l'industria da sola non può fare da traino a
comparti che vanno per conto proprio. In tale contesto
occorrerebbe, alla luce di quello che dicono gli industriali, una
strategia del Governo, non dell'Assessore alle risorse produttive.
Penso che l'obbligo di intervenire per tutelare il reddito e dare
lavoro ai lavoratori della "Tecdis", un pezzo nel comparto sanità,
un pezzo in agricoltura, un pezzo nella formazione, vada nella
direzione giusta, ma non è una strategia: è un tamponamento della
situazione a cui non si è riusciti a far fronte in tempo utile. In
quanto tamponamento, vi è il rischio che fra 6 mesi ci esplodano
altre realtà e continueremo a tamponare senza avere una visione di
insieme. È su queste cose che il Consiglio dovrebbe esprimersi e
prendere delle decisioni con un certo tipo di lavoro all'interno
delle Commissioni, altrimenti crolla l'intero sistema. Domani
parliamo di Europa, i nemici della Valle d'Aosta sono non solo il
Governo nazionale, ma anche quegli amministratori che governano
senza capire che siamo di fronte a una crisi che non è
congiunturale! Non è imputando responsabilità a fattori esterni
alla Regione, che pure esistono, che riusciamo ad uscirne, perché
le risorse per uscirne non ci arrivano dall'esterno, parlo di
intelligenza, capacità, professionalità, perché le risorse
finanziarie ce le abbiamo... parlo di intelligenza, capacità,
professionalità che "fanno a pugni" con clientelismo, con poteri
personali, con scadenze elettorali. Se è iniziata la campagna
elettorale e ognuno di noi ha la sua clientela in funzione della
sua rielezione e non siamo capaci a mettere queste priorità:
intelligenza, capacità, professionalità e risorse finanziarie in
direzione di un'altra Valle d'Aosta, raccoglieremo nella prossima
legislatura cocci e disastri ben più gravi di quelli che abbiamo di
fronte oggi e sui quali da un anno continuiamo ad intervenire, è da
un anno che l'Assessore risponde in modo corretto, ma non ha gli
strumenti per poter agire in modo da avere le sinergie di tutto il
Governo per uscire da questa crisi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK