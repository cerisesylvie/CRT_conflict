Consiglio Regionale della Valle d'Aosta - Oggetto del Consiglio n. 534 del 22 aprile 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 534 del 22 aprile 2021 - Resoconto
OGGETTO N. 534/XVI - Interpellanza: "Riforma dei percorsi di
istruzione e formazione professionale".
Bertin (Presidente) -
Punto n. 47 all'ordine del giorno,
con il quale chiuderemo i lavori del Consiglio di questa mattina.
Per l'illustrazione consigliere Perron.
Perron (
LEGA VDA) -
Torniamo al tema della scuola
già in parte affrontato ieri, il quale però si interseca anche con
quello del mondo del lavoro. A oggi sono due i modi con cui i
nostri ragazzi possono scegliere un percorso scolastico
professionale. Il primo riguarda i percorsi di istruzione
professionale, cioè i diplomi di cinque anni che sono realizzati da
scuole statali o paritarie. Il secondo sono invece i percorsi di
istruzione e formazione professionale, quelli in pratica che danno
delle qualifiche triennali o diplomi professionali quadriennali.
Quindi abbiamo queste due modalità.
A livello nazionale c'è stata una modifica normativa al decreto
legislativo n. 61 del 2017, quattro anni fa, che si proponeva una
revisione di questi percorsi e annunciava il potenziamento delle
attività didattiche e laboratoriali. In particolare ci sono degli
indirizzi nuovi e interessanti, tra cui industria e artigianato per
il
Made in Italy
, gestione delle acque, risanamento
ambientale, servizi culturali dello spettacolo; questi sono i nuovi
indirizzi istituiti a livello nazionale. C'è da dire che la Valle
d'Aosta ha competenze primarie in questo, infatti la nostra
legislazione parte da molto prima: abbiamo già leggi nel '60, nel
'70 e nel 1989, perché ovviamente ci siamo mossi molto prima nel
tempo.
Riguardo sempre al panorama legislativo, nel 2013 a livello
nazionale, tramite decreto interministeriale, sono stati creati gli
ITS, cioè gli Istituti tecnici superiori. Sono percorsi post
diploma non universitari che offrono una formazione tecnica
altamente qualificata, con riferimento all'innovazione,
trasferimento tecnologico delle piccole e medie imprese, in aree
tecnologiche considerate strategiche per lo sviluppo e la
competitività del Paese. A oggi in Italia gli istituti di questo
tipo sono 104, in Valle d'Aosta, in questo caso dico purtroppo,
anche se ovviamente bisogna fare delle valutazioni, rileviamo che
non sono presenti, sebbene nel DEFR si parli di ipotetiche future
collaborazioni con ITS fuori regione.
Gli ITS hanno dato degli ottimi risultati, perché dai dati
vediamo che nel 2020 l'80 percento di questi diplomati ITS hanno
avuto una occupazione a un anno dal titolo e il 92 percento di
questi l'ha trovato in un'area coerente con il corso di studio
frequentato. Quindi direi che la Valle d'Aosta è tra le poche
regioni - sono tre - che non hanno gli ITS, anche forse per una
questione numerica, ma credo che potrebbe essere un campo su cui si
possa fare un'attenta valutazione.
In ultimo, e siamo al quarto mondo dei professionali, c'è la
necessità di qualifica e riqualifica anche per gli adulti. E qua
anche sui giornali si è visto e già nel DEFR si parla della
creazione del Centro regionale per l'istruzione degli adulti, il
CRIA, sul quale anche qui chiediamo qualche notizia fresca in
merito. Tra l'altro tengo a sottolineare che gli enormi progressi
tecnologici che vediamo negli ultimi anni ci obbligano a pensare a
una formazione continua delle persone, anche degli adulti, perché
giustamente si può perdere il lavoro, ma se si ha delle
riqualificazioni rapide, anche un mondo del lavoro che purtroppo
non vede più il caro vecchio posto fisso come obiettivo, ma per
forza di cose è un mercato molto più frazionato, avere un'idea di
riqualificazione degli adulti, anche permanente, potrebbe essere o
credo che sia un pensiero da fare in ottica futura. Ovviamente con
il Covid che ci porterà una perdita di decine, se non centinaia di
posti di lavoro anche in Valle, si parla appunto di attività di
reskilling
, cioè riqualificazione, o
upskilling
, cioè
formazione a livello superiore, che appunto saranno fondamentali
per la ripartenza nel futuro.
Detto questo perché consideriamo anche noi certamente urgente
una riforma? Sono andato a prendere un po' di dati e sono andato a
guardare i tassi di disoccupazione. Abbiamo il tasso di
disoccupazione giovanile nella fascia che va dai 15 ai 24 anni,
cioè i più giovani, lascio da parte il periodo Covid, perché
ovviamente falsa i dati, che nel 2019 era il 22 percento in Valle.
Faccio notare che a inizio anni 2000 eravamo molto più bassi,
eravamo alla metà, all'8-10 percento. Il dato poi si impenna con la
crisi globale del 2008, ovviamente la Valle d'Aosta la subisce e
non la determina, e sale addirittura al 35 percento nel 2014, per
poi scendere attorno il 20 percento negli anni successivi, compreso
il 2019, ma non siamo più ritornati ai livelli del 2004, quindi
ancora non abbiamo recuperato il pre-crisi.
Nella fascia poi dai 25 ai 34 la situazione è migliore, perché
ovviamente nella fascia prima c'è anche gente che studia. Qui ci
attestiamo a un dato che sfiora il 12 percento a partire dal 2013,
rimane attorno al 10 percento nel 2019, mentre anche qua però
vediamo che nel 2004 oscillavamo tra il 3 e il 7 percento, quindi
avevamo tassi di disoccupazione che vengono definiti fisiologici.
Anche qua non siamo riusciti ancora a recuperare questi tassi di
disoccupazione.
A questo ho intersecato il dato del numero dei giovani tra i 18
e i 24 anni che abbandonano prematuramente gli studi. Certamente
l'Assessore conosce bene il problema, perché qui siamo ai livelli
più alti in Italia per gli abbandoni: 15,2 percento, 14,3 nel 2019.
Ripeto, il dato è il più alto a livello nazionale, quindi
giustamente è un dato che ci fa preoccupare.
Il paradosso è che il nostro settore produttivo tecnologicamente
avanzato ha un'elevata richiesta di manodopera a elevata
qualificazione, che noi non riusciamo a fornire. Ne ho già parlato
negli scorsi giorni, di questo
mismatch
, di questo mancato
incontro tra la domanda e l'offerta di lavoro, che non riusciamo
ancora a rendere proficuo.
C'è evidentemente un problema culturale e di orientamento
scolastico. In parte l'avevamo già analizzato ieri, il problema
culturale. Qui uso anch'io i termini cari alla vulgata di sinistra:
c'è certamente del classismo e dello snobismo in una certa parte di
popolazione, per cui gli istituti tecnici sono stati relegati come
a un qualcosa di secondario, con il paradosso per cui proprio a
sinistra sono i lavoratori che dovrebbero essere al centro del
mondo, ma l'importante è che i proletari poi non siano i propri
figli, perché questo in realtà succede. Abbiamo già costruito una
scuola che per certi aspetti divide le classi sociali in alcune
scuole piuttosto che in altre e questo clima di avversione generale
all'imprenditoria e al mondo produttivo purtroppo ci danneggia
tanto, perché l'Italia è la seconda manifattura europea. Siamo un
paese manifatturiero e quindi se non sfruttiamo questa prerogativa,
non formiamo le persone adatte a lavorare sul mondo della
produzione, ovviamente ci troviamo un po' a tirarci la zappa sui
piedi da soli. Ecco perché su questo tema un sistema duale, come
quello che c'è nel mondo soprattutto germanico, qui in Italia non è
mai stato preso completamente in considerazione, anche se è un
mondo molto rigido -
anche lì, io non è che lo auspichi -
ma certamente è un mondo da cui potremmo trarre degli
insegnamenti.
In ultimo c'è un problema, e anche qua ne abbiamo parlato ieri,
di orientamento scolastico. Il fatto che moltissimi ragazzi prima
tentino la fortuna dei licei e solo in seguito scelgano delle
scuole tecnico professionali dove magari arrivano -
parlo
per esperienza, ho avuto classi di 27 alunni tutti ripetenti - dopo
molteplici bocciature, come
estrema ratio
, complica le cose.
Perché dobbiamo anche dirci la verità: troppe volte abbiamo usato
queste scuole come ultimo argine contro l'abbandono scolastico, il
disagio giovanile, anche come un modo di lavarci la coscienza di
fronte a una immigrazione senza prospettive, per cui le classi
scolastiche, specie nel biennio delle superiori e per adempiere
all'obbligo di legge dei 16 anni della scuola, diventano una specie
di far west, nel quale il ragazzo veramente motivato
nell'apprendere un lavoro si ritrovava fortemente penalizzato.
Ecco perché, fatta questa panoramica, riteniamo estremamente
interessante che si parli di una revisione di questo modello
scolastico e quindi chiediamo all'Assessore gli intendimenti e la
visione in merito a questo.
Presidente -
Per la risposta l'assessore Caveri.
Caveri (VdA Unie) -
Se siamo d'accordo, consigliere, io
ho una risposta
monstre
, però gliela darei cartacea e
sintetizzo e lascerò anche qualche minuto al collega Bertschy,
perché è una materia a cavallo.
Nelle prime pagine di questa nota si ripercorre il perché. E il
perché in fondo l'ha detto lei: abbiamo messo da parte l'istruzione
tecnico professionale, direi non per colpa di chi ha ricoperto i
ruoli del sottoscritto, ma per la semplice ragione che a un certo
punto si è creato questo rischio di ghettizzazione che ha portato
l'istruzione tecnico professionale, a mio avviso sbagliando e
questo dovrà essere corretto, a essere considerata un po' una
istruzione in serie B. Ed è importante ricordare che l'istruzione
di tecnico professionale è competenza primaria, quindi questa volta
in questa materia non siamo obbligati a ricopiare. Il modello
germanico che lei ha illustrato io lo conosco un po', perché
assieme ai miei colleghi sudtirolesi alla Camera dei deputati
spesso ci siamo confrontati ed era scioccante per me capire come
nel caso loro certi tipi di studi dovessero assolutamente già farti
entrare nel mondo del lavoro in concreto, e devo dire che invece
questo è un meccanismo che noi non abbiamo seguito.
Come lei ha detto nel DEFR è prevista una legge organica, che
definisca i confini, i principi e le priorità e tenga conto di
quanto stabilito a livello nazionale, però cercando di avere un
modello di istruzione e formazione professionale che abbia
elementi, come dicevo prima, di una qualche originalità.
Soprattutto la logica, e lo dirà meglio di me il collega Bertschy,
è che noi dobbiamo ancorarci per tutta una serie di professioni al
sistema produttivo, perché domanda e offerta di lavoro sono
importanti. Ma sono importanti perché in realtà la riforma così
come si è avviata negli scorsi anni parte, secondo me, da due
caposaldi. Il primo: è intollerabile la dispersione scolastica, e
per dispersione scolastica non mi riferisco solamente
all'abbandono, ma anche a queste passerelle in cui si passa da una
scuola considerata più impegnativa a una scuola meno impegnativa.
Con un problema, che il ministro Bianchi sta affrontando, che è la
famosa questione di cosa fare di quelli che si iscrivono alle
superiori esclusivamente in attesa di compiere i 16 anni, che sono
la data canonica della fine dell'obbligo scolastico.
Io direi che ci sono alcune direttrici che mettono assieme il
Dipartimento politiche del lavoro e la Sovrintendenza agli studi.
Tra l'altro, il piano di politiche del lavoro - ne parlerà Bertschy
- è uno snodo rispetto a questo rapporto fra scuola e formazione.
Bisogna potenziare le attività di orientamento, bisogna facilitare
i passaggi da un percorso di studi all'altro. Esiste ancora il mito
del diploma e lei sa che molto spesso si dice "togliamo il valore
giuridico al diploma", addirittura qualcuno dice anche
all'università, perché questo crea anche nelle famiglie una spinta
talvolta che è contraria alle aspirazioni del giovane.
Migliorare ovviamente il rapporto fra il mondo del lavoro e
quello dell'istruzione e la formazione, personalizzare il percorso
di apprendimento. Molto spesso - lei vive e ha vissuto nel mondo
della scuola - si vedono le persone come delle masse, mentre in
realtà ognuno di loro, ognuno dei nostri ragazzi, ha delle
vocazioni e a quello dobbiamo attenerci.
Formazione del corpo docente, perché è chiaro che nella
formazione non si deve neanche pensare che non solo ci siano gli
studenti di serie B, ma anche insegnanti di serie B. E poi
naturalmente laboratori, dotazioni strumentali: quando si citano
alcune scuole come il Don Bosco è chiaro che c'è una evoluzione
tecnologica di cui loro riescono a tenere conto.
È chiaro che c'è il piano di politiche del lavoro, ci sono i
finanziamenti comunitari che diventeranno molto importanti,
l'istruzione resta uno dei capisaldi nell'obiettivo 2030
dell'Unione Europea.
Io darei la parola al collega Bertschy e le do il "compitone"
scritto.
Presidente -
A integrazione, assessore Bertschy.
Bertschy (AV-SA) -
Un minuto velocissimo, anche perché il
tema è di grande importanza oltre che vasto e purtroppo lo
trattiamo a un orario in cui non c'è questo momento, ma tre cose
importanti. Intanto trovo che sia stato ancora una volta ben
portato in aula, perché è il momento giusto per parlare di queste
cose. Con il collega Giulio Grosjacques, con il collega Aggravi e
con la collega Erika Guichardaz abbiamo lavorato insieme sul piano
politiche del lavoro e avremo a brevissimo la possibilità di
confrontarci su quel documento, che definisce anche alcune
strategie ma non solo.
La formazione professionale e soprattutto della formazione
tecnica sono i temi che ci devono vedere impegnati a tenere in
considerazione il fatto che ce n'è bisogno, che c'è un
gap
da recuperare, ma c'è anche un gap culturale importante sul quale
costruire dei percorsi. La prima cosa - in questo periodo mi fa
piacere sentire comunque una collaborazione insieme all'istruzione
in questa direzione - che bisogna tenere tutti bene a mente è che
non è così facile costruire dei nuovi percorsi con i nostri numeri.
Quindi dobbiamo capire dove siamo più bravi ed efficaci a sostenere
le persone che vanno a formarsi fuori, quindi addirittura magari ad
aiutarle anche finanziariamente per andare ad affrontare questi
percorsi - abbiamo firmato un anno e mezzo fa un accordo con la
Regione Piemonte per poter partecipare al loro livello formativo
con le loro fondazioni -  e costruire qualche cosa. Lo abbiamo
fatto come esperimento con la CAS [Cogne Acciai Speciali], con il
corso manutentori Industria 4.0: è un primo tentativo che ha messo
insieme quasi duemila ore di corso che permetteranno, con delle
borse di studio, ai ragazzi di acquisire dopo il diploma ulteriori
competenze. Ma gli ITS sono la strada per dare, rispetto a due o
tre possibilità di sbocco occupazionale, la sicurezza di farli
lavorare. L'aspetto duale è quello che rinforza questi percorsi,
perché a una certa età va bene formarsi, ma le persone devono anche
cominciare a impratichirsi e a guadagnare qualche cosa, perché
altrimenti continuano a costare a livello familiare, e avere la
soddisfazione di andare a lavorare.
Io non la faccio più lunga, ma dico che è un tema che
assolutamente ci vede interessati a costruire nel più breve tempo
possibile il modello, perché quello che oggi ci manca è il modello.
È tutto un po' così, lasciato agli interessi personali dei ragazzi,
a volte delle famiglie, ma sempre in secondo piano. Noi dobbiamo
far crescere il modello della formazione professionale, perché
possa diventare appetibile in fase di orientamento e sostenibile
nella fase post diploma. Dico solo un dato: dall'inizio dell'anno
alla settimana scorsa sono state assunte 1137 persone a tempo
indeterminato nei vari settori. L'anno prima nello stesso periodo
erano 1282.
Presidente -
Per la replica il consigliere Perron, ne ha
facoltà.
Perron (LEGA VDA) -
Accogliamo certamente di buon grado
l'interesse e anche la risposta doppia, perché giustamente questo è
un tema che è a cavallo tra i due grandi settori che in realtà si
intersecano e se non si ha una visione sinergica dei due, ci
ritroviamo magari a costruire delle cattedrali nel deserto che poi
non danno i frutti sperati.
Quello che noi possiamo dire per la nostra parte politica, che
tradizionalmente è comunque legata a livello nazionale al mondo
dell'impresa e della produzione, è che ci sia un interfacciarsi con
quel tipo di mondo, con gli attori di quel mondo, appunto per
evitare che si creino degli scollamenti che poi ci portano a non
avere dei risultati. Questa è certamente la suggestione che vi
poniamo, da una parte. Dall'altra - ripeto - siamo decisamente
contenti, offriamo una collaborazione su questi temi, auspichiamo
che questi temi vengano portati anche nelle Commissioni opportune,
perché qui è una visione strategica di lungo periodo e, al di là
delle differenze politiche, è proprio il post-Covid, sono i grandi
investimenti e anche una nuova ottica che siamo obbligati ad avere,
ci consentono di guardare alla Valle d'Aosta nel futuro. Quindi che
si vada anche su queste tematiche: al di là delle differenze, noi
su questo offriamo un approccio assolutamente collaborativo; ce lo
attendiamo e auspichiamo. Quindi vigileremo e siamo disposti a
collaborare.
Presidente -
Con questo punto interrompiamo i lavori
della mattina del Consiglio regionale, che riprenderanno alle ore
15:00.
---
La seduta termina alle ore 13:01.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK