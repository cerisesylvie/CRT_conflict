Consiglio Regionale della Valle d'Aosta - Oggetto del Consiglio n. 2487 del 2 aprile 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula
Oggetto del Consiglio n. 2487 del 2 aprile 1997 - Resoconto
SEDUTA POMERIDIANA DEL 2 APRILE 1997
OGGETTO N. 2487/X Disegno di legge: "Requisiti minimi dei
laboratori di analisi di cui al decreto del Presidente del
Consiglio dei Ministri 10 febbraio 1984 (Indirizzo e coordinamento
dell'attività amministrativa delle regioni in materia di requisiti
minimi di strutturazione, di dotazione strumentale e di
qualificazione funzionale del personale dei presidi che erogano
prestazioni di diagnostica di laboratorio)".
Capo I Norme generali
Articolo 1 (Principi e finalità)
1. La presente legge disciplina l'autorizzazione all'apertura e
all'esercizio di laboratori privati di analisi cliniche a scopo di
accertamento diagnostico, compresi quelli delle case di cura
private aperti ai non ricoverati e la vigilanza sugli stessi, al
fine di garantire ai cittadini utenti prestazioni affidabili
secondo standard di efficienza, qualificazione, uniformità ed
economicità, in armonia con i disposti degli articoli 32 e 41 della
Costituzione e secondo quanto stabiliscono gli articoli 25 e 43
della legge 23 dicembre 1978, n. 833 (Istituzione del servizio
sanitario nazionale), il decreto del Presidente del Consiglio dei
ministri 10 febbraio 1984 (Indirizzo e coordinamento dell'attività
amministrativa delle regioni in materia di requisiti minimi di
strutturazione, di dotazione strumentale e di qualificazione
funzionale del personale dei presidi che erogano prestazioni di
diagnostica di laboratorio) ed il decreto legislativo 30 dicembre
1992, n. 502 (Riordino della disciplina in materia sanitaria, a
norma dell'articolo 1 della legge 23 ottobre 1992, n. 421), come
modificato dal decreto legislativo 7 dicembre 1993, n. 517.
Articolo 2 (Nozione di laboratorio privato di analisi cliniche a
scopo di accertamento diagnostico)
1. Agli effetti della presente legge, si intende per laboratorio
ogni struttura privata aperta al pubblico nella quale vengono
eseguiti prelievi o somministrazioni per prove e indagini
funzionali, ovvero esami su materiale biologico di provenienza
umana, diretti a fornire informazioni utilizzabili per la
formulazione di giudizi diagnostici e/o di indirizzo terapeutico,
nonché per la prevenzione di malattie e malformazioni.
2. Le strutture di cui al comma 1 hanno l'obbligo di far
precedere, ai fini di individuazione e di informazione, la loro
denominazione particolare a quella generale di "Laboratorio privato
di analisi cliniche".
Articolo 3 (Attività soggette ad autorizzazione)
1. Sono soggetti ad autorizzazione regionale:
a) l'apertura, l'ampliamento, il trasferimento, la modificazione
strutturale dei laboratori;
b) l'istituzione di punti di prelievo e di consegna di referti
di cui agli articoli 5 e 6.
2. I laboratori privati di analisi cliniche a scopo di
accertamento diagnostico, autorizzati ai sensi della presente
legge, sono soggetti alla tassa annuale di concessione regionale,
ammontante a lire 100.000, che sarà introitata su un capitolo da
istituirsi nella parte Entrata del bilancio di previsione della
Regione a decorrere dall'anno successivo alla data di entrata in
vigore della presente legge con la denominazione "Proventi delle
tasse di concessione per l'esercizio di laboratori privati di
analisi cliniche".
3. All'aggiornamento annuale della tassa di cui al comma 2
provvede la Giunta regionale, con proprio provvedimento, in
relazione alla variazione degli indici dei prezzi al consumo per le
famiglie di operai ed impiegati.
Articolo 4 (Norme per le attività dei laboratori)
1. I laboratori di analisi cliniche privati aperti al pubblico
sono classificati sul piano funzionale in:
a) laboratori generali di base;
b) laboratori specializzati;
c) laboratori generali di base con settori specializzati.
2. I laboratori generali di base sono presidi pluridisciplinari
che svolgono indagini diagnostiche di biochimica clinica, di
ematologia e di microbiologia su campioni provenienti da escreti,
secreti e prelievi umani, secondo l'elenco di cui all'articolo 11.
Nei laboratori generali di base non devono essere impiegate
metodiche che utilizzino radioisotopi.
3. I laboratori specializzati sono strutture destinate ad
esplicare indagini diagnostiche ad alto livello tecnologico e
professionale nei settori di:
a) chimica clinica e tossicologia;
b) ematologia;
c) microbiologia e sieroimmunologia;
d) citoistopatologia;
e) virologia;
f) genetica medica.
4. Le analisi radioisotopiche in vitro sono effettuabili nei
laboratori specializzati di chimica clinica e tossicologia, oltre
che nei presidi di medicina nucleare.
5. I laboratori generali di base con settori specializzati sono
strutture che, oltre ad erogare le prestazioni proprie dei
laboratori generali di base, esplicano indagini diagnostiche ad
alto livello tecnologico e professionale in uno o più settori
specializzati di cui al comma 4.
6. Gli esami diagnostici di alto livello tecnico-professionale,
ai sensi dell'articolo 11, saranno stabiliti con provvedimento
della Giunta regionale, da emanarsi entro novanta giorni dalla data
di entrata in vigore della presente legge. Nessun laboratorio può
trasferire ad altro presidio privato campioni biologici per
l'esecuzione degli esami. In casi di forza maggiore i laboratori, a
condizione che osservino tutte le norme per il trasporto dei
campioni:
a) possono avvalersi di altri istituti privati autorizzati ai
sensi di legge;
b) possono inviare alla struttura pubblica della Regione i
campioni da analizzare;
c) se vogliono avvalersi di altra struttura pubblica devono
preventivamente essere autorizzati dall'Unità sanitaria locale
(USL) della Valle d'Aosta.
Articolo 5 (Punti di prelievo)
1. Oltre al punto di prelievo ubicato nella sede di esecuzione
di analisi che si identifica con la sede legale del laboratorio, a
domanda possono essere autorizzati, con le procedure di cui alla
presente legge e quale struttura decentrata, altri punti di
prelievo, purché ubicati nel territorio della Regione.
2. L'autorizzazione all'attivazione di punti di prelievo esterni
al laboratorio può essere revocata, con provvedimento motivato.
3. Il direttore di cui all'articolo 10 è responsabile anche
della funzionalità e dell'organizzazione dei punti di prelievo
dipendenti dal laboratorio, in ordine al corretto prelievo dei
campioni, al loro adeguato e tempestivo trasporto, nonché alla
sollecita consegna dei referti.
4. Non è consentita l'attivazione di punti di prelievo mobili e
l'esecuzione di esami e prelievi presso strutture non autorizzate.
È consentito il prelievo a domicilio per pazienti impossibilitati a
recarsi al laboratorio o presso i punti di prelievo.
5. Limitatamente agli accertamenti preventivi e periodici
previsti dal decreto legislativo 19 settembre 1994 n. 626
(Attuazione delle direttive 89/391/CEE, 89/654/CEE, 89/655/CEE,
89/656/CEE, 90/269/CEE, 90/270/CEE, 90/394/CEE e 90/679/CEE
riguardanti il miglioramento della sicurezza e della salute dei
lavoratori sul luogo di lavoro), i laboratori possono effettuare
prelievi anche sui posti di lavoro presso locali idonei o mediante
strutture mobili dandone comunicazione all'USL; la responsabilità
igienico-organizzativa dei prelievi è del direttore di cui
all'articolo 10.
6. Gli interventi sul corpo umano per operare prelievi di
reperti, di sangue e di materiali biologici in genere devono essere
eseguiti esclusivamente da un medico iscritto all'ordine
professionale, che ne assume la responsabilità.
7. I trasporti devono essere effettuati, di norma, entro i
limiti territoriali dell'USL. L'attività di trasporto dei campioni
di analisi deve ottemperare a quanto previsto nel decreto del
Ministro della sanità 28 settembre 1990 (Norme di protezione dal
contagio professionale da HIV nelle strutture sanitarie ed
assistenziali pubbliche e private).
8. È consentito il ritiro dei referti anche presso i punti di
prelievo.
Articolo 6 (Disciplina dei punti di prelievo)
1. Sulla base di apposita richiesta motivata, il Presidente
della Giunta regionale può autorizzare, previo parere della
Commissione tecnico-consultiva di cui all'articolo 17, l'apertura
di punti di prelievo dipendenti esclusivamente da laboratori
privati aventi sede nella regione Valle d'Aosta.
2. L'apertura di punti di prelievo di laboratori aventi sede al
di fuori della regione è ammessa esclusivamente per i laboratori
pubblici, ubicati nelle USL della regione Piemonte limitrofe
all'USL della Valle d'Aosta, previa stipulazione di apposito
accordo di programma.
3. Ai punti di prelievo di cui al presente articolo si applicano
le disposizioni di cui all'articolo 5, commi 2, 3, 4, 5 e 6.
4. I laboratori ubicati al di fuori della regione che hanno
ottenuto l'autorizzazione all'apertura di un punto di prelievo sono
obbligati ad effettuare i controlli di qualità interni, nonché a
partecipare ai controlli di qualità interlaboratori, secondo quanto
previsto dalla presente legge.
5. Il trasporto dei campioni da analizzare deve avvenire
utilizzando contenitori aventi chiusura ermetica e deve essere
assicurato, durante tutta la durata del trasferimento dal punto di
prelievo al laboratorio, il mantenimento delle condizioni e della
temperatura richieste per lo specifico esame.
6. Alla vigilanza sui punti di prelievo eventualmente
autorizzati ai sensi del presente articolo provvede l'USL di
concerto con il corrispondente organo individuato nella regione
Piemonte, in cui sono ubicati i laboratori di pertinenza del punto
di prelievo stesso.
Articolo 7 (Raccolta, registrazione dei dati e archiviazione dei
referti)
1. In tutte le strutture deve essere predisposto un sistema di
registrazione dei dati e di refertazione, che abbia il massimo
possibile di omogeneità.
2. Per lo scopo di cui al comma 1, la Giunta regionale, su
proposta dell'Assessore alla sanità ed assistenza sociale,
formulata sentita la Commissione tecnico-consultiva di cui
all'articolo 17, impartisce ai servizi di laboratorio, sia pubblici
che privati, opportune disposizioni vincolanti, anche in ordine
alle modalità di registrazione e di trasmissione dei dati.
3. In ogni caso, il sistema di cui al comma 1, fatto salvo il
rispetto delle norme che salvaguardano la riservatezza dei dati,
deve consentire di accertare con ragionevole tempestività il numero
dei prelievi e quello delle determinazioni analitiche effettuate
giornalmente per ogni tipo di esame, anche allo scopo di verificare
il carico di lavoro annuale di cui all'articolo 16, e per ogni più
opportuna diffusione di tali dati informativi. In particolare, è
fatto obbligo di trasmissione al servizio informatico dell'USL e,
tramite questo, all'Osservatorio epidemiologico regionale di cui al
titolo IV della legge regionale 25 ottobre 1982, n. 70 (Esercizio
delle funzioni in materia di igiene e sanità pubblica, di medicina
legale, di vigilanza sulle farmacie ed assistenza farmaceutica), di
quei dati singoli o per gruppi che si rilevassero necessari o utili
agli effetti dello studio epidemiologico statistico di alcune
malattie di rilevanza sociale.
4. Le registrazioni e le copie dei referti di qualsiasi genere,
tra cui quelli del comma 5, devono essere conservate da ciascun
laboratorio per un periodo non inferiore a cinque anni, e poi
trasferiti su supporto magnetico ed inviati all'Osservatorio
epidemiologico regionale.
5. I preparati citologici e istologici e le inclusioni in
paraffina con i relativi referti, quali derivanti dall'attività di
anatomia e istologia patologica e citologica, devono essere
conservati per un periodo non inferiore a cinque anni. Trascorso
tale periodo, i preparati devono essere inviati all'Osservatorio
epidemiologico regionale.
6. In caso di cessazione di attività, i preparati ed i referti
devono essere trasferiti all'Osservatorio epidemiologico
regionale.
7. I referti hanno carattere riservato e sono a disposizione
unicamente degli aventi diritto.
Capo II Criteri organizzativi obbligatori
Articolo 8 (Obblighi del titolare)
1. Il titolare del laboratorio è tenuto a trasmettere
all'Assessorato regionale della sanità ed assistenza sociale:
a) l'elenco del personale in servizio con l'indicazione delle
relative qualifiche ed il numero dei prelievi, nonché degli esami
eseguiti nel corso dell'anno precedente, distinti per mese;
b) il nominativo di un altro laureato abilitato alla direzione,
che sostituisce il direttore in caso di assenza o impedimento;
c) le variazioni del personale, adeguatamente documentate;
d) le sostituzioni e integrazioni delle attrezzature per la
sicurezza nei luoghi di lavoro;
e) i periodi di chiusura per ferie e le interruzioni di attività
da qualsiasi causa determinate prima che esse avvengano;
f) ogni ulteriore notizia richiesta dagli organi regionali o
dall'USL, in ordine all'attività svolta dal personale, nonché ogni
altra notizia necessaria ai fini epidemiologici e statistici.
2. Le informazioni di cui al comma 1, lett. a) e b), vanno
trasmesse entro il 31 gennaio di ogni anno, quelle di cui alla
lett. c) entro trenta giorni dall'avvenuta assunzione o
dimissione.
3. Gli atti scritti concernenti gli adempimenti di cui al comma
1 devono portare la firma anche del direttore tecnico.
4. Il titolare del laboratorio è altresì tenuto:
a) ad assicurare la presenza del direttore tecnico responsabile
per un numero di ore giornaliere pari almeno alla metà dell'orario
dell'attività della struttura, nonché quella del restante personale
laureato e tecnico per l'intero arco dell'orario suddetto;
b) a garantire, tramite il direttore tecnico, l'attuazione dei
necessari controlli di qualità intralaboratorio, nonché la
partecipazione ai controlli di qualità interlaboratorio predisposti
dagli organi competenti per le strutture di diagnostica di
laboratorio pubbliche e private, operanti nel territorio
regionale;
c) a trasmettere all'Assessorato regionale della sanità ed
assistenza sociale, in caso di assenza o impedimento del direttore
per un periodo superiore a sessanta giorni, la dichiarazione di
assunzione della funzione di direttore da parte di altro operatore
con i requisiti previsti dalla presente legge per il direttore
responsabile;
d) a provvedere al pagamento della tassa annuale di apertura
entro i termini previsti dalla normativa vigente, pena la decadenza
dall'autorizzazione.
Articolo 9 (Personale)
1. Nel laboratorio deve essere assicurata la presenza di
personale sanitario, tecnico, amministrativo e ausiliario, con
rapporto di impiego. È consentito l'utilizzo di personale laureato
a rapporto professionale.
2. È fatto assoluto divieto di utilizzo di personale, medico e
non, dipendente da enti pubblici.
3. Il personale deve essere numericamente proporzionato al
carico di lavoro e al grado di automazione delle attrezzature.
4. Requisito minimo per l'autorizzazione dei laboratori generali
di base, in fase di primo impianto, è costituito dalla seguente
dotazione di personale, individuata come condizione per consentire
una minima base organizzativa:
a) un laureato in medicina, biologia o chimica, a rapporto
d'impiego, fatte salve le ulteriori specificazioni di cui
all'articolo 10;
b) due tecnici di laboratorio a rapporto di impiego fino a un
carico di lavoro di centomila esami annui. Per le strutture già
autorizzate, che abbiano un carico di lavoro non superiore a
sessantamila esami annui, è sufficiente un tecnico;
c) una unità di personale amministrativo a rapporto
d'impiego;
d) una unità di personale ausiliario.
5. La dotazione minima di cui al comma 4 deve poi essere
adeguata in proporzione all'eventuale incremento di carico di
lavoro, sulla base di quanto disposto dalla Giunta regionale, ai
sensi dell'articolo 11.
6. Ai fini dell'adeguamento dei requisiti previsti agli articoli
16 e 17, il computo viene effettuato in base ai criteri stabiliti
con il provvedimento della Giunta regionale di cui all'articolo
11.
7. In caso di utilizzo di personale laureato a tempo parziale e
a rapporto professionale, il computo viene effettuato sulla base
della somma di ore annue di disponibilità di ciascuna unità
interessata, indicata in base al contratto che vale come
documentazione.
8. I tecnici di laboratorio devono essere in possesso dei titoli
necessari per l'ammissione al concorso di tecnico di laboratorio di
cui al decreto del Ministro della sanità 30 gennaio 1982 (Normativa
concorsuale del personale delle unità sanitarie locali in
applicazione dell'articolo 12 del D.P.R. 20 dicembre 1979, n. 761),
e successive modificazioni.
9. Per quanto concerne l'organico minimo dei laboratori
specializzati, valgono le disposizioni dell'articolo 8, comma
secondo, lett. a) e b), del d.p.c.m. 10 febbraio 1984; per i
laboratori specializzati in citoistopatologia, il personale
previsto è uguale a quello dei laboratori generali di base.
10. Per i laboratori generali con settore specialistico occorre
un laureato ed un tecnico per ogni settore specialistico.
Articolo 10 (Direttore)
1. Ad ogni laboratorio privato è preposto un direttore, che non
può dirigerne altri e che deve garantire la propria presenza per
almeno la metà di ore di apertura settimanale del laboratorio
fissate all'atto della concessione di autorizzazione, fermo
restando che in ogni caso deve essere garantita la presenza di
almeno un laureato per l'intero arco di attività giornaliera del
laboratorio.
2. Il direttore del laboratorio deve essere un biologo iscritto
all'albo dei biologi o, in alternativa, deve essere un chimico o un
medico iscritto all'albo dell'ordine di appartenenza, essere in
possesso di laurea in medicina e chirurgia e di specializzazione o
libera docenza in una delle branche attinenti il laboratorio di
analisi cliniche ovvero, in alternativa, di laurea in chimica e di
specializzazione o libera docenza in una delle branche attinenti il
laboratorio di analisi nelle quali è consentita dalle norme vigenti
l'ammissione dei biologi o dei chimici. In alternativa alla
specializzazione, vale per tali figure professionali un servizio
quinquennale di ruolo o equiparato ai sensi delle vigenti leggi
presso pubblici laboratori di analisi di presidi ospedalieri,
istituti universitari, istituti di ricovero e cura a carattere
scientifico, istituzioni sanitarie di cui all'articolo 41 della
legge 833/1978, nonché presso i laboratori di analisi dell'Istituto
superiore di sanità e del Consiglio nazionale delle ricerche.
3. Qualora il direttore sia un biologo o un chimico, il
laboratorio, per gli atti di natura medica, prelievo di sangue e
materiale biologico e somministrazioni per prove ed indagini
funzionali oppure per fornire risultati analitici con giudizi
diagnostici deve avvalersi di un laureato in medicina e chirurgia
iscritto all'albo professionale.
4. Il direttore sceglie ed approva i metodi di analisi, risponde
dell'attendibilità dei risultati, organizza i servizi nonché i
controlli di qualità, vigila sulla idoneità delle attrezzature e
degli impianti, sulla refertazione, sulla registrazione e
sull'archiviazione degli esami, presta direttamente, o tramite i
collaboratori medici a ciò destinati, consulenza medica necessaria
per l'interpretazione dei risultati. In attesa degli
accreditamenti, il direttore di laboratorio deve fornire
mensilmente i risultati dei controlli di qualità all'Assessorato
regionale della sanità ed assistenza sociale, che li trasmette alla
Commissione tecnico-consultiva di cui all'articolo 17.
5. In caso di assenza o impedimento del direttore responsabile,
valgono le disposizioni di cui all'articolo 9, comma secondo, del
d.p.c.m. 10 febbraio 1984.
6. Compete al direttore o a un collaboratore laureato, all'uopo
delegato, la firma dei referti.
7. Qualora il laboratorio intenda svolgere anche attività di
anatomia, istologia patologica e citodiagnostica, l'addetto deve
essere laureato in medicina e chirurgia e in possesso della libera
docenza o specializzazione o, fino all'emanazione dei regolamenti
che determinano i requisiti ed i criteri per l'accesso al secondo
livello dirigenziale previsti dall'articolo 2, comma 1bis, del
decreto-legge 18 novembre 1996, n. 583 (Disposizioni urgenti in
materia sanitaria), convertito, con modificazioni, nella legge 17
gennaio 1997, n. 4, dei requisiti di cui all'articolo 2, comma
1septies, del decreto legge 583/1996, convertito nella legge
4/1997, ovvero aver prestato servizio di ruolo, o equiparato ai
sensi delle vigenti leggi, presso l'ente pubblico in un servizio di
anatomia e istologia patologica per almeno cinque anni.
8. Il direttore tecnico è altresì responsabile:
a) dell'applicazione del regolamento interno;
b) dello stato igienico dei locali, dello smaltimento dei
rifiuti speciali ai sensi della normativa vigente, dello stato
dell'attrezzatura e degli impianti, delle scorte e dello stato di
conservazione dei reattivi e del materiale impiegato, nonché
dell'applicazione delle norme di tutela degli operatori contro i
rischi derivanti dalla specifica attività;
c) della registrazione, trascrizione e archiviazione dei
referti;
d) delle segnalazioni obbligatorie previste dalle vigenti
leggi.
Articolo 11 (Individuazione dei requisiti e degli esami
diagnostici)
1. Con provvedimento della Giunta regionale, da emanarsi entro
novanta giorni dalla data di entrata in vigore della presente
legge, saranno stabiliti:
a) la dotazione minima dei locali da adibire a laboratori;
b) le dotazioni minime strumentali;
c) i criteri per la quantificazione del carico lavoro e la
definizione dell'organico;
d) l'elenco degli esami diagnostici di competenza dei laboratori
generali di base;
e) l'elenco degli esami diagnostici di alto livello
tecnico-professionale di competenza dei laboratori generali di base
con settori specializzati.
2. All'aggiornamento degli elenchi provvede la Giunta regionale,
su proposta della Commissione tecnico-consultiva di cui
all'articolo 17.
Capo III Adempimenti
Articolo 12 (Domanda di autorizzazione)
1. Chiunque intenda aprire, gestire, ampliare, trasformare,
trasferire in altra sede una struttura privata di diagnostica di
laboratorio o, comunque, variare le condizioni esistenti all'atto
dell'originaria autorizzazione, deve inoltrare domanda
all'Assessore regionale alla sanità ed assistenza sociale.
2. La domanda deve essere corredata di:
a) generalità e domicilio del richiedente l'autorizzazione;
b) codice fiscale del richiedente e certificato di iscrizione
all'Ufficio registro ditte istituito presso la Camera di commercio
per i soggetti aventi sede sociale al di fuori della regione;
c) indicazione della sede del laboratorio e dell'eventuale punto
di prelievo;
d) denominazione del laboratorio, che deve essere tale da non
ingenerare equivoci con la denominazione di istituti pubblici;
e) indicazioni sull'orario di apertura e di attività del
laboratorio;
f) generalità, titoli professionali, di studio e di carriera del
direttore tecnico designato con la relativa comprovante
documentazione;
g) indicazioni sul numero e sulle qualifiche professionali del
restante personale;
h) indicazioni sulla progettazione e destinazione dei locali del
laboratorio e dell'eventuale punto di prelievo, comprendenti la
planimetria dei locali in scala 1:100. La documentazione tecnica
deve essere firmata da un tecnico abilitato o dal legale
rappresentante della società;
i) descrizione dettagliata del numero e del tipo delle
attrezzature e degli impianti di cui la struttura verrebbe
dotata;
l) documentazione relativa all'individuazione nominativa di
tutti i componenti la società, titolari della proprietà del
laboratorio di analisi. Il legale rappresentante è tenuto
all'aggiornamento di tale documentazione al verificarsi di
qualsiasi variazione;
m) classificazione funzionale ai sensi dell'articolo 4;
n) documentazione tecnica contenente le modalità di smaltimento
dei rifiuti speciali tossico-nocivi e le precauzioni adottate al
fine del rispetto delle normative vigenti in materia di tutela
dell'ambiente dagli inquinamenti.
Articolo 13 (Procedure di autorizzazione)
1. L'Assessore regionale alla sanità ed assistenza sociale,
acquisito il parere tecnico del Servizio di igiene e sanità
pubblica dell'USL, nonché della Commissione tecnico-consultiva di
cui all'articolo 17, decide entro novanta giorni dalla data di
presentazione della domanda sull'ammissibilità della stessa, dando
comunicazione dell'esito al richiedente, nonché all'USL
interessata.
2. Con la comunicazione di cui al comma 1 è contestualmente
fissato il termine utile, comunque non inferiore a centottanta
giorni, per il completo allestimento della struttura
progettata.
3. Con la comunicazione di cui al comma 1 vengono inoltre
segnalati, se necessario, gli eventuali adeguamenti o modifiche da
apportare al progetto.
4. Entro il termine indicato dalla comunicazione di cui al comma
1, il richiedente deve, a pena di decadenza della decisione di cui
al comma stesso, dare conferma dell'avvenuto allestimento e
trasmettere all'Assessorato regionale della sanità ed assistenza
sociale:
a) certificato di agibilità dei locali;
b) certificato di idoneità, ai fini protezionistici, dei locali
separati eventualmente adibiti ad esami radioimmunologici, ai fini
del decreto del Presidente della Repubblica 13 febbraio 1964, n.
185 (Sicurezza degli impianti e protezione sanitaria dei lavoratori
e delle popolazioni contro i pericoli delle radiazioni ionizzanti
derivanti dall'impiego pacifico dell'energia nucleare), come
modificato dal decreto legislativo 17 marzo 1995, n. 230
(Attuazione delle direttive Euratom 80/836, 84/467, 84/466, 89/618,
90/641 e 92/3 in materia di radiazioni ionizzanti);
c) dichiarazione, a firma autenticata nelle forme di legge, di
accettazione dell'incarico e della conseguente responsabilità da
parte del direttore tecnico designato;
d) generalità, titoli professionali e qualifica di tutti gli
operatori, ivi compreso originale o copia autenticata del diploma
di scuola professionale, nonché del diploma di abilitazione e di
iscrizione all'albo professionale, ove prevista dalle presenti
norme o da altre disposizioni di legge;
e) copia del regolamento interno;
f) ricevuta comprovante l'avvenuto versamento della tassa
prevista dalle vigenti disposizioni di legge.
5. Espletate le opportune verifiche e sopralluoghi, da parte
della Commissione tecnico-consultiva di cui all'articolo 17,
soprattutto in ordine all'acquisizione e all'installazione delle
attrezzature previste, nonché al perfezionamento delle procedure
per l'acquisizione del personale, su proposta dell'Assessore
regionale alla sanità ed assistenza sociale, il Presidente della
Giunta regionale rilascia entro sessanta giorni dall'avvenuta
conferma di allestimento da parte del titolare, il provvedimento
definitivo di autorizzazione.
6. Le persone giuridiche, che abbiano conseguito il
provvedimento definitivo di autorizzazione, devono comunicare
all'Assessorato regionale della sanità ed assistenza sociale le
variazioni concernenti la persona del proprio legale
rappresentante.
7. I titolari del provvedimento definitivo di autorizzazione
devono altresì comunicare all'Assessorato regionale della sanità ed
assistenza sociale la variazione della persona del direttore
tecnico, documentando il possesso dei requisiti di cui all'articolo
10.
8. Gli adempimenti di cui al presente articolo vanno compiuti
entro il termine di novanta giorni dal verificarsi dei rispettivi
eventi.
Articolo 14 (Pubblicità)
1. La richiesta di autorizzazione alla pubblicità sanitaria deve
essere presentata contestualmente alla conferma dell'avvenuto
allestimento del laboratorio di cui all'articolo 13, comma 4.
2. Le caratteristiche delle targhe, insegne, inserzioni e
cartelli segnaletici devono essere conformi a quanto stabilito
dalla legge 5 febbraio 1992, n. 175 (Norme in materia di pubblicità
sanitaria e di repressione dell'esercizio abusivo delle professioni
sanitarie) e dal decreto del Ministro della sanità 16 settembre
1994, n. 657 (Regolamento concernente la disciplina delle
caratteristiche estetiche delle targhe, insegne e inserzioni per la
pubblicità sanitaria).
Articolo 15 (Vigilanza e sanzioni)
1. Allo scopo di verificare la rispondenza dei requisiti e del
funzionamento delle strutture alle disposizioni della presente
legge e di garantire il corretto espletamento dell'attività delle
stesse, l'Assessore regionale alla sanità ed assistenza sociale,
avvalendosi dei servizi dell'USL, dispone periodiche ispezioni.
2. Le ispezioni di cui al comma 1 possono, altresì, essere
effettuate in qualunque momento, su iniziativa dell'USL.
3. È soggetto alla sanzione amministrativa del pagamento di una
somma da lire 10.000.000 a lire 18.000.000 chiunque esercita
attività di laboratorio diagnostico senza l'autorizzazione prevista
dall'articolo 13.
4. È soggetto alla sanzione amministrativa del pagamento di una
somma da lire 1.000.000 a lire 12.000.000 chi, dopo aver ottenuto
l'autorizzazione prevista dall'articolo 13, modifichi la struttura,
la funzionalità, le dotazioni ed ogni altra caratteristica del
laboratorio diagnostico, oppure ne sospenda l'attività, senza
giusta causa, per un periodo superiore a due mesi.
5. Qualsiasi forma di compartecipazione diretta o indiretta dei
medici curanti agli utili derivanti da analisi eseguite in favore
di propri pazienti inviati presso un laboratorio privato è soggetta
alla sanzione amministrativa del pagamento di una somma da lire
10.000.000 a lire 18.000.000.
6. Alla sanzione amministrativa di cui al comma 5 è assoggettato
anche il titolare del laboratorio privato; l'illecito viene
comunicato ai competenti ordini professionali.
7. Ferme restando le sanzioni amministrative di cui ai commi 3,
4, 5 e 6, da irrogarsi in conformità dei principi e delle procedure
di cui alla legge 24 novembre 1981, n. 689 (Modifiche al sistema
penale), nei casi di particolare gravità il Presidente della Giunta
regionale, su proposta dell'Assessore alla sanità ed assistenza
sociale, può inoltre revocare, con provvedimento motivato,
l'autorizzazione concessa ai sensi dell'articolo 13.
8. Le sanzioni amministrative di cui ai commi 3, 4, 5 e 6, sono
introitate sul capitolo 7700 (Proventi pene pecuniarie per
contravvenzioni) della parte Entrata del bilancio di previsione
della Regione.
Articolo 16 (Adeguamento dei requisiti)
1. Sulla base del volume di lavoro annualmente accertato per
ogni singola struttura con i criteri stabiliti dal provvedimento di
cui all'articolo 11, l'Assessore alla sanità ed assistenza sociale,
sentita la Commissione tecnico-consultiva di cui all'articolo 17 e
di concerto con l'USL, dispone, per i laboratori per i quali ciò si
renda necessario, l'adeguamento delle dotazioni di personale, di
attrezzature e di locali rispetto alle previsioni minime iniziali
di cui agli articoli 9 e 11, fissando un termine di ottemperanza
alle disposizioni di cui all'articolo 18, commi 2 e 4, del d.p.c.m.
10 febbraio 1984, trascorso inutilmente il quale, su proposta
dell'Assessore regionale alla sanità ed assistenza sociale, il
Presidente della Giunta regionale procede alla revoca
dell'autorizzazione.
Articolo 17 (Funzioni regionali per l'ordinamento dei servizi di
analisi cliniche)
1. Sono individuate le seguenti funzioni regionali:
a) formulazione di parere in merito alle richieste di
autorizzazione all'apertura di laboratori;
b) indicazione di criteri e modalità, nonché formulazione di
pareri in ordine all'eventuale convenzionamento di strutture
private di laboratorio autorizzate, ad eccezionale supporto della
rete regionale di presidi diagnostici pubblici;
c) esame dei rilievi comunicati dall'USL o, comunque, giunti a
conoscenza dell'Assessore alla sanità ed assistenza sociale, in
merito al funzionamento dei laboratori autorizzati e proposta al
Presidente della Giunta regionale dei provvedimenti
conseguenti;
d) formulazione di proposte in ordine all'attuazione del
programma regionale di controllo di qualità e verifica dei
risultati;
e) prestazioni di consulenza scientifica e formulazione di
indicazioni sui valori di riferimento e sulle tecniche analitiche
da utilizzare, anche al fine di consentire una adeguata omogeneità
nell'espressione dei risultati;
f) formulazione di proposte circa l'aggiornamento degli elenchi
degli esami di cui all'articolo 11;
g) formulazione di proposte in ordine alle azioni di educazione
sanitaria dirette ad orientare le richieste dei medici su esami
realmente utili e necessari in relazione ad ogni forma morbosa, in
funzione di quanto disposto dalla legge 833/1978, nonché dirette a
disincentivare ogni inutile fenomeno di puro consumismo delle
analisi di laboratorio;
h) esecuzione di indagini e ricerche necessarie all'esercizio
dei propri compiti;
i) formulazione di proposte in ordine all'aggiornamento
dell'elenco degli standard di attrezzature;
l) predisposizione di un programma di gestione dei dati di
laboratorio, in previsione anche del collegamento con i servizi di
informazione sanitaria dell'USL;
m) consulenza alla Giunta regionale ed all'Assessore alla sanità
ed assistenza sociale, in ordine a problemi attinenti il complesso
delle attività dei laboratori operanti nella regione.
2. Per lo svolgimento delle funzioni di cui al comma 1, la
Regione può avvalersi di un'apposita Commissione
tecnico-consultiva, presieduta dall'Assessore regionale alla sanità
ed assistenza sociale o da un suo delegato, e composta da:
a) il primario dell'Unità Operativa (UO) di laboratorio di
analisi dell'USL;
b) il primario dell'UO del centro trasfusionale dell'USL;
c) il biologo dirigente dell'UO di microbiologia dell'USL;
d) il dirigente della Sezione di igiene e sanità pubblica
dell'USL;
e) un rappresentante designato dall'Istituto di ricerche
farmacologiche Mario Negri di Milano;
f) un rappresentante designato dall'Assessore regionale alla
sanità ed assistenza sociale, scelto tra i nominativi proposti
dall'Ordine dei medici chirurghi e degli odontoiatri, da quello dei
biologi e da quello dei chimici.
3. La Commissione, da costituirsi entro novanta giorni
dall'entrata in vigore della presente legge, esprime parere sulle
materie afferenti le funzioni di cui al comma 1, lett. a), b), c) e
d), e fornisce elementi di valutazione in ordine alle lett. e), f),
g), h), i), l), m).
4. Le funzioni di segretario sono svolte da un funzionario
dell'Assessorato regionale della sanità ed assistenza sociale.
Articolo 18 (Sistemi di controllo di qualità)
1. Ogni laboratorio deve attivare un sistema di controllo di
qualità al fine di verificare l'attendibilità, l'accuratezza e la
precisione dei dati analitici e l'efficienza dei metodi e delle
strumentazioni impiegate, mediante:
a) controllo quotidiano e manutenzione delle attrezzature e dei
reagenti;
b) uso degli standard per la calibrazione degli strumenti
analitici con frequenza dipendente dal numero di campioni
analizzati nell'arco della giornata;
c) uso dei materiali di controllo a titolo noto, almeno uno con
valori nel campo normale ed uno con valori nella regione
immediatamente sovrastante il limite superiore del campo normale,
per il controllo dell'accuratezza, con frequenza almeno
settimanale;
d) uso di materiale di controllo positivo o negativo per le
indagini qualitative, ivi comprese quelle microbiologiche;
e) allestimento e aggiornamento giornaliero delle carte di
controllo con calcolo dei coefficienti di variazione giornaliero o
per periodi diversi a seconda del carico di lavoro;
f) partecipazione a controlli di qualità interlaboratorio
stabiliti dalla Commissione tecnico-consultiva di cui all'articolo
17, a cui devono partecipare tutti i laboratori privati e pubblici
della regione.
2. Gli elaborati di cui al comma 1, lett. e) e f), redatti a
cura del direttore del laboratorio come previsto dall'articolo 10,
comma 4, devono pervenire all'Assessorato regionale della sanità ed
assistenza sociale, che provvede a far valutare i risultati da una
apposita Commissione i cui componenti sono scelti tra i
rappresentanti delle società scientifiche maggiormente
rappresentative della medicina di laboratorio.
Capo IV Disposizioni per l'impiego di apparecchi di
autodiagnostica rapida finalizzata al rilevamento di prima istanza
nelle farmacie aperte al pubblico
Articolo 19 (Autodiagnostica rapida nelle farmacie aperte al
pubblico)
1. Nelle farmacie aperte al pubblico è consentito l'impiego di
specifici apparecchi che consentono il rilevamento di prima istanza
di dati analitici in autodiagnosi rapida, dati che rappresentano
indicazioni di massima offerte ai pazienti.
2. Le apparecchiature per autodiagnostica devono essere
agevolmente utilizzabili e devono consentire la facilità di lettura
dei risultati, oltreché la possibilità di controllo costante della
taratura a garanzia dell'attendibilità del dato analitico
quantitativo e di rapida pulizia delle parti che vengono a contatto
con il paziente.
3. All'atto del prelievo capillare, che dovrà essere effettuato
direttamente ed esclusivamente dall'utilizzatore, il farmacista
dovrà garantire il rispetto delle norme igieniche.
4. Al farmacista è consentito unicamente un intervento
finalizzato al consiglio e all'aiuto nell'utilizzazione
dell'apparecchio, ma non all'interpretazione dei dati analitici.
Tale compito è esclusivamente riservato alle figure professionali
competenti.
5. L'esecuzione dell'analisi deve avvenire in luogo idoneo,
distinto da quelli di vendita al pubblico e di deposito dei
medicinali, al fine di garantire la necessaria riservatezza al
paziente.
6. Il farmacista ha l'obbligo, altresì, di comunicare al
competente servizio dell'USL l'avvenuta installazione
dell'apparecchiatura, al fine della tenuta da parte dello stesso di
un elenco aggiornato di farmacie che ne sono dotate.
7. Lo smaltimento dei rifiuti della prestazione analitica deve
essere effettuato dal farmacista nell'assoluto rispetto della
normativa vigente per lo smaltimento dei rifiuti speciali
sanitari.
8. Le farmacie hanno l'obbligo di operare un controllo di
qualità secondo protocolli stabiliti dall'USL, al fine
dell'accuratezza del dato analitico.
Capo V Norme finali e transitorie
Articolo 20 (Norme per i laboratori autorizzati)
1. Entro sei mesi dalla data di emanazione del provvedimento di
cui all'articolo 11 i titolari delle strutture private di
diagnostica di laboratorio, già autorizzate a qualsiasi titolo
prima dell'entrata in vigore della presente legge, ai sensi
dell'articolo 193 del regio decreto 27 luglio 1934, n. 1265
(Approvazione del testo unico delle leggi sanitarie), e successive
modificazioni, e dell'articolo 96, comma 1, lett. b), del d.p.r.
185/1964, devono avanzare richiesta di conferma dell'autorizzazione
della struttura, che intendono mantenere in esercizio, agli organi
competenti al rilascio delle autorizzazioni previste dalla presente
legge, allegando la documentazione, di cui agli articolo 12 e 13
che non sia già in possesso dell'Assessorato regionale della sanità
ed assistenza sociale.
2. Il Presidente della Giunta regionale provvede alla conferma
dell'autorizzazione, indicando, se del caso, i necessari
adeguamenti, sulla base della documentazione prodotta e delle
eventuali verifiche disposte, sentito il parere dell'USL, nonché
della Commissione tecnico-consultiva di cui all'articolo 17.
3. I tempi di adeguamento non potranno, comunque, essere
superiori ad un anno dalla data del provvedimento di conferma
dell'autorizzazione.
4. Il mancato adeguamento entro i termini di cui al comma 4,
costituisce motivo di immediata sospensione dell'attività, alla
quale segue la revoca dell'autorizzazione in caso di inottemperanza
entro sei mesi dalla notifica del provvedimento di sospensione.
Articolo 21 (Norme per l'esercizio delle attività
convenzionate)
1. L'autorizzazione all'esercizio delle attività, concessa ai
laboratori privati ai sensi della presente legge, non costituisce
obbligo del loro utilizzo da parte della Regione, quale elemento di
supporto della rete pubblica in regime di convenzionamento.
2. Le strutture diagnostiche di laboratorio a conduzione privata
svolgono una funzione integrativa e di supporto della rete
pubblica, quando ne venga rilevata la necessità in sede di
formulazione del Piano socio-sanitario regionale, nonché dei
programmi zonali di riordino predisposti dall'USL.
3. Nei casi di cui al comma 2 le strutture diagnostiche di
laboratorio a conduzione privata sono utilizzate mediante stipula
di accordi, ai sensi dell'articolo 8 del d.lgs. 502/1992; tali
accordi hanno, di norma, durata annuale, salvo che il programma di
attività e spesa motivi la necessità di diversa durata, comunque
non superiore al triennio di validità del Piano socio-sanitario
regionale e devono, pena nullità, indicare la quantità e qualità
delle prestazioni che la struttura privata è tenuta ad erogare,
nonché il limite massimo annuale di spesa non superabile.
4. Sono nulli gli accordi tra l'USL ed i laboratori privati nei
quali siano comunque interessati direttamente o per interposta
persona o per atti simulati, amministratori dell'USL stessa.
5. Sono nulli altresì, gli accordi tra l'USL ed i laboratori
privati nei quali siano comunque interessati, direttamente o per
interposta persona o per atti simulati, amministratori della
Regione Valle d'Aosta, dei comuni della regione stessa, di Comunità
montane, pubblici dipendenti regionali, comunali e delle comunità
montane i quali siano preposti alla gestione dell'assistenza
sanitaria.
6. La nullità opera anche nel caso che dipendenti degli
organismi e degli enti di cui ai commi 4 e 5 siano cointeressati,
in modo diretto o indiretto, nel presidio convenzionato oppure
svolgano in tale presidio attività professionale a qualsiasi
titolo.
7. La nullità opera altresì nel caso che sussista qualsiasi
rapporto, di interesse diretto o per interposta persona o per atti
simulati, del coniuge non separato, ovvero dei parenti o affini
sino al secondo grado.
8. La nullità opera, inoltre, quando sussista qualsiasi forma di
interesse diretto o per interposta persona con industrie
farmaceutiche o di apparecchiature o prodotti di diagnostica.
Articolo 22 (Esclusione dell'obbligo di assistenza
economica)
1. L'eventuale autorizzazione all'apertura di laboratori o di
punti di prelievo non comporta alcun impegno da parte della Regione
o dell'USL di intervenire attraverso rapporti di assistenza
economica diretta od indiretta per la copertura degli oneri
sostenuti dagli utenti.
Presidente Ha chiesto la parola il relatore, Consigliere
Rini.
Rini (UV) Con D.P.C.M. del 10 febbraio 1984 lo Stato ha fissato
gli indirizzi al fine di coordinare l'attività delle regioni per
quanto riguarda i requisiti che i presidi che erogano prestazioni
di diagnostica di laboratorio devono possedere. Con sentenza n.
560/88 alcuni articoli del D.P.C.M. del 1984 sono stati abrogati
dalla Corte costituzionale, la quale ha ritenuto, fra l'altro, che
non spetti allo Stato disporre in materia di competenza regionale,
con particolare riferimento all'autorizzazione dell'apertura di
punti di prelievo e per la costituzione della Commissione
tecnico-consultiva.
Con questa legge si va a disciplinare oltre che le materie di
cui agli articoli abrogati, anche la procedura per l'apertura e
l'esercizio di laboratori privati di analisi cliniche per
l'accertamento diagnostico, compresi quelli delle case di cura
private aperti ai non ricoverati, e la vigilanza sugli stessi.
Per la stesura del presente disegno di legge è stato costituito
un apposito gruppo di lavoro, che ha operato al fine di poter dare
agli utenti prestazioni affidabili e secondo standard di
efficienza, uniformità, qualificazione ed economicità, tenendo
conto delle competenze della Regione e delle leggi di settore.
Agli effetti della presente legge si intende per laboratorio
qualsiasi struttura privata, aperta al pubblico, nella quale
vengono eseguiti prelievi o somministrazioni per prove e indagini
funzionali ed effettuati esami su materiale biologico di
provenienza umana, diretti a fornire informazioni utilizzabili per
la formulazione di giudizi diagnostici e per la prevenzione di
malattie e malformazioni.
Per l'apertura, l'ampliamento, il trasferimento, le modifiche
strutturali e l'istituzione di punti di prelievo è richiesta
l'autorizzazione regionale, che viene rilasciata con decreto del
Presidente della Giunta.
I laboratori vengono suddivisi in generali di base e
specializzati e per ognuno si prevedono i tipi di indagini
diagnostiche praticabili. Oltre al punto di prelievo ubicato nella
sede di esecuzione delle analisi è prevista la possibilità di
aprire punti di prelievo decentrati, purché ubicati nel territorio
regionale o in laboratori pubblici che siano ubicati nelle USL del
Piemonte, che siano limitrofi all'USL della Valle d'Aosta.
In tutte le strutture dovrà essere predisposto un sistema di
registrazione dei dati, che potrà consentire con ragionevole
tempestività, l'accertamento del numero dei prelievi e delle
determinazioni analitiche effettuate giornalmente per ogni tipo di
esame. Annualmente da parte del titolare di laboratorio dovranno
essere trasmesse all'Assessorato alla sanità anche le informazioni
relative alla gestione della struttura. Vengono fissati i criteri
organizzativi, ponendo a carico del titolare del laboratorio tutta
una serie di obblighi anche inerenti al personale, che dovrà essere
numericamente proporzionato al carico di lavoro e al grado di
automazione delle attrezzature, e comunque con una dotazione minima
sotto la quale non si potrà assolutamente scendere.
Entro 90 giorni dall'entrata in vigore della presente legge la
Giunta regionale dovrà stabilire le dotazioni strumentali e
logistiche minime, i criteri per la quantificazione dei carichi di
lavoro e la definizione dell'organico, oltre all'elenco degli esami
diagnostici di competenza dei laboratori, tenendo ovviamente ben
presenti eventuali norme statali che regolamentano la materia,
emanate anche successivamente al D.P.C.M. del 1994, ex articolo 8
della legge di riforma del Servizio sanitario nazionale n.
502/92.
Chiunque intenda gestire, ampliare, aprire, trasformare o
trasferire una struttura privata di diagnostica di laboratorio
dovrà inoltrare domanda all'Assessore regionale alla sanità e
assistenza sociale e, acquisito il parere tecnico del servizio di
igiene e sanità pubblica dell'USL e della Commissione
tecnico-consultiva, entro 90 giorni l'Assessore decide
sull'ammissibilità, dandone comunicazione al richiedente e
all'USL.
Nella comunicazione vengono fissati i termini per l'allestimento
della struttura e le eventuali modifiche. Sono previsti nei minimi
dettagli le procedure per le autorizzazioni, la pubblicità, la
vigilanza e le sanzioni amministrative.
È prevista la costituzione di una commissione tecnico-consultiva
che esprimerà pareri e fornirà elementi di valutazione per quanto
riguarda le funzioni regionali in materia.
Tra le diverse funzioni regionali rivestono particolare
importanza: la formulazione di pareri in merito alle richieste di
autorizzazione all'apertura di laboratori; l'indicazione di criteri
e modalità oltre alla formulazione di pareri per quanto riguarda
l'eventuale convenzionamento di strutture private di laboratorio ad
eccezionale supporto dei presidi diagnostici pubblici della
regione; la formulazione di proposte circa l'aggiornamento degli
elenchi degli esami diagnostici e l'aggiornamento dell'elenco degli
standard di attrezzature; la predisposizione di un programma di
gestione dei dati di laboratorio.
La Commissione tecnico-consultiva, che sarà presieduta
dall'Assessore regionale alla sanità, sarà composta dal primario
del Laboratorio di analisi dell'USL, dal primario del Centro
trasfusionale sempre dell'USL, dal biologo dirigente della
Microbiologia dell'USL, dal responsabile di Igiene e sanità
pubblica, da un rappresentante designato dall'Istituto di ricerche
farmacologiche Mario Negri di Milano e da un rappresentante scelto
fra i nominativi proposti dall'Ordine dei medici chirurghi e degli
odontoiatri, da quello dei biologi e da quello dei chimici.
Sono previsti degli accurati sistemi di controllo di qualità, al
fine di verificare la precisione, l'accuratezza e l'attendibilità
dei dati analitici.
Si stabilisce infine che nelle farmacie è consentito l'impiego
di speciali apparecchiature, che consentono il rilevamento dei dati
analitici in autodiagnosi rapida, che possano offrire ai pazienti
delle indicazioni di massima.
Ai farmacisti che dovranno operare, tenendo conto di tutte le
leggi in materia e in modo particolare per quanto riguarda lo
smaltimento dei rifiuti speciali sanitari, viene vietata
l'interpretazione dei dati di analisi, che è riservata alle
competenti figure professionali.
L'opera dei farmacisti potrà essere finalizzata alle istruzioni
per l'utilizzo delle apparecchiature, che dovranno essere
agevolmente utilizzabili e che dovranno consentire una facile
lettura dei risultati.
I locali dovranno essere distinti da quelli di vendita,
garantire il rispetto assoluto delle norme igieniche e
salvaguardare la necessaria riservatezza ai pazienti.
La presente legge impone ai titolari di strutture private di
diagnostica e di laboratorio già autorizzate di adeguarsi alle
nuove disposizioni entro sei mesi dall'emanazione delle normative
di competenza della Giunta regionale, pena la sospensione
dell'attività e l'eventuale revoca dell'autorizzazione in caso di
inottemperanza.
Si prevede che i laboratori privati possano svolgere funzione
integrativa a supporto della rete pubblica, quando ne venga
rilevata la necessità in sede di formulazione del Piano
socio-sanitario regionale. La durata comunque del supporto sarà di
norma di un anno e comunque non superiore al triennio di validità
del piano.
Questa legge è stata elaborata da un apposito gruppo di lavoro
composto dal responsabile del Servizio di igiene e sanità pubblica,
dal responsabile del Laboratorio di analisi dell'USL, dal
responsabile del Servizio di medicina legale dell'USL ed ha
ottenuto il parere favorevole della II e della V Commissione
consiliare.
La finalità principale della legge è quella di garantire ai
cittadini utenti prestazioni che siano affidabili, efficienti,
rapide e qualificate.
Si dà atto che, dalle ore 17,18, presiede il Vicepresidente
Aloisi.
Presidente È aperta la discussione generale.
Ha chiesto la parola il Consigliere Lanièce.
Lanièce (GA) Riconoscendo comunque la validità del disegno di
legge in merito, che porta alla regolamentazione per quanto
riguarda i laboratori di analisi, vorrei solo sottolineare un
aspetto che non mi convince molto. Mi riferisco all'articolo 5,
comma 5, del quale chiedo l'abrogazione, e a questo proposito
presenterò un emendamento.
I motivi sono i seguenti. Anzitutto l'Assessorato, tramite la
Commissione tecnica prevista dall'articolo 17, non sarà in grado di
verificare le strutture mobili predisposte dai laboratori privati
per i prelievi nei luoghi di lavoro, sia dal punto di vista
igienico-sanitario che dal punto di vista della congruità delle
attrezzature.
Inoltre l'autorizzazione ad una struttura mobile concessa
solamente ai laboratori privati e non anche a quelli pubblici
costituisce una forma di sperequazione ai danni delle strutture
pubbliche, specie in considerazione del fatto che l'attività svolta
ai sensi della legge n. 626/96 è stata recentemente inserita come
attività facente parte della libera professione per il personale
dirigente sanitario dell'USL.
Un eventuale ricorso al TAR da parte dei sanitari pubblici
interessati avrebbe certamente l'effetto dell'annullamento
dell'intero comma 5, articolo 5; del resto una simile concessione
non trova riscontro in nessun'altra legge regionale che regolamenti
l'attività dei laboratori privati.
Presidente Se nessun altro Consigliere intende intervenire,
dichiaro chiusa la discussione generale.
Si passa all'esame dell'articolato secondo il testo predisposto
dalla II Commissione, con gli emendamenti presentati dalla V
Commissione.
Pongo in votazione l'articolo 1:
Presenti, votanti e favorevoli: 30
Presidente Pongo in votazione l'articolo 2:
Presenti, votanti e favorevoli: 30
Presidente Pongo in votazione l'articolo 3:
Presenti, votanti e favorevoli: 30
Presidente Pongo in votazione l'articolo 4:
Presenti, votanti e favorevoli: 30
Presidente All'articolo 5 c'è l'emendamento presentato dal
Consigliere Lanièce, di cui do lettura:
Emendamento Articolo 5
Si richiede l'abrogazione del comma 5.
Presidente Ha chiesto la parola l'Assessore alla sanità e
assistenza sociale, Vicquéry.
Vicquéry (UV) Per chiarire il motivo per il quale non possiamo
accettare l'emendamento proposto dal Consigliere Lanièce,
emendamento che da quanto mi è parso di capire nasce dalla
preoccupazione manifestata da alcuni sanitari che ci sia una
sperequazione tra laboratori privati e laboratori pubblici.
Secondo me così non è perché il testo di legge regolamenta i
laboratori privati, non tratta la regolamentazione dei laboratori
pubblici, per cui autorizzare il laboratorio privato ad aprire dei
punti di prelievo mobili per la legge n. 626 non significa vietare
al laboratorio pubblico di farlo, tant'è che già oggi il
laboratorio pubblico svolge quest'attività per quanto riguarda
l'inquinamento ambientale con il pullman dell'USL che è un vero e
proprio laboratorio mobile sul territorio, perché svolge
rilevamenti sull'inquinamento acustico e sul rilevamento
ambientale. Secondo me è un equivoco questo.
L'attività intra moenia prevista dal nuovo decreto del Ministro
della sanità di fine febbraio deve essere autorizzata dal direttore
generale dell'USL ai singoli professionisti dipendenti
dell'USL.
Per di più c'è un altro argomento che mi fa ritenere che
dobbiamo mantenere questo comma, perché se lo eliminassimo
toglieremmo al cittadino la possibilità di rivolgersi
indistintamente al laboratorio privato e al laboratorio pubblico, e
questo con conseguenze facilmente individuabili, derivanti dal
fatto che il dipendente pubblico è un pubblico ufficiale, e nel
momento in cui facesse un'attività di tipo preventivo così come
previsto dal DPR n. 626, potrebbe trovarsi in situazione di
contrapposizione e di contraddittorietà fra la sua posizione di
pubblico ufficiale e la posizione di attività preventiva, che
significa, di fatto, attività di consulenza.
La domanda che ci si pone sempre è come fa ad effettuare una
consulenza vera un pubblico ufficiale, nel momento in cui scopre
che l'irregolarità sfiora il Codice penale.
Questa è una grossa apertura che lasciamo al privato, che deve
mettersi tout court in concorrenza con il pubblico; nulla vieta al
dipendente pubblico di fare quest'attività in attività
libero-professionale, se il direttore generale dell'USL lo
autorizza, o in qualità di attività istituzionale in normali
compiti d'istituto, come sta svolgendo in questo momento il
laboratorio mobile sul territorio.
Secondo me il Consigliere Lanièce ha proposto questo emendamento
per un equivoco di fondo che mi sento di definire, in tutta
tranquillità, come infondato.
Presidente Pongo in votazione l'emendamento presentato dal
Consigliere Lanièce:
Presenti: 31
Votanti: 7
Favorevoli: 6
Contrari: 1
Astenuti: 24 (Agnesod, Aloisi, Bavastro, Chiarello, Bionaz,
Borre, Chenuil, Dujany, Ferraris, Florio, Lanivi, Lavoyer, Louvin,
Mafrica, Mostacchi, Parisi, C. Perrin, G.C. Perrin, Piccolo, Rini,
Squarzino Secondina, Vallet, Vicquéry e Viérin D.)
Presidente Pongo in votazione l'articolo 5 nel testo
originario:
Presenti: 30
Votanti e favorevoli: 26
Astenuti: 4 (Collé, Lanièce, Linty e Tibaldi)
Presidente Pongo in votazione l'articolo 6:
Presenti, votanti e favorevoli: 30
Presidente Pongo in votazione l'articolo 7:
Presenti, votanti e favorevoli: 30
Presidente Pongo in votazione l'articolo 8:
Presenti, votanti e favorevoli: 30
Presidente All'articolo 9 vi è l'emendamento presentato dalla V
Commissione, che recita:
Emendamento La lettera a) del comma 4 dell'articolo 9 è
sostituita dalla seguente:
"a) un laureato in medicina, biologia o chimica, a rapporto
d'impiego, oltre al direttore di laboratorio previsto all'articolo
10;".
Pongo in votazione l'articolo 9:
Presenti, votanti e favorevoli: 30
Il Consiglio approva
Presidente Pongo in votazione l'articolo 10:
Presenti, votanti e favorevoli: 30
Presidente Pongo in votazione l'articolo 11:
Presenti, votanti e favorevoli: 30
Presidente Pongo in votazione l'articolo 12:
Presenti, votanti e favorevoli: 30
Presidente Pongo in votazione l'articolo 13:
Presenti, votanti e favorevoli: 30
Presidente Pongo in votazione l'articolo 14:
Presenti, votanti e favorevoli: 30
Presidente Pongo in votazione l'articolo 15:
Presenti, votanti e favorevoli: 30
Presidente Pongo in votazione l'articolo 16:
Presenti, votanti e favorevoli: 30
Presidente Pongo in votazione l'articolo 17:
Presenti, votanti e favorevoli: 30
Presidente Pongo in votazione l'articolo 18:
Presenti, votanti e favorevoli: 30
Presidente Pongo in votazione l'articolo 19:
Presenti, votanti e favorevoli: 30
Presidente Pongo in votazione l'articolo 20:
Presenti, votanti e favorevoli: 30
Presidente Pongo in votazione l'articolo 21:
Presenti, votanti e favorevoli: 30
Presidente Pongo in votazione l'articolo 22:
Presenti, votanti e favorevoli: 30
Presidente Pongo in votazione la legge nel suo complesso:
Presenti, votanti e favorevoli: 31
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK