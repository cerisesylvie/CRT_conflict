Consiglio Regionale della Valle d'Aosta - Oggetto del Consiglio n. 1031 del 14 gennaio 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1031 del 14 gennaio 1985 - Resoconto
OGGETTO N. 1031/VIII - SITUAZIONE DEL LABORATORIO DI ANALISI
DELL'OSPEDALE DI AOSTA. (Interpellanza).
PRESIDENTE
: Do lettura dell'interpellanza presentata dai
Consiglieri Tonino e Mafrica:
INTERPELLANZA
La situazione del Laboratorio di analisi dell'ospedale di
Aosta da qualche tempo si presenta come particolarmente
drammatica.
I numerosi pazienti che necessitano di analisi sono costretti
a lunghe e snervanti attese in spazi angusti.
Il personale è costretto a lavorare ad un ritmo stressante ed
in condizioni in cui può venire a mancare la stessa verifica della
qualità dei dati.
Dalle informazioni raccolte dal gruppo comunista le cause
della attuale insopportabile situazione sarebbero le seguenti:
CARENZE DI ORGANICO che si fanno particolarmente sentire a livello
di tecnici di laboratorio, di infermiere professionali addette ai
prelievi, di personale amministrativo impiegato nelle
accettazioni.
La situazione si sarebbe pesantemente aggravata in seguito
alla decisione dell'U.S.L. di trasferire al Laboratorio
dell'Ospedale anche le analisi di Ematologia e Chimica clinica
prima eseguite dal Laboratorio di Igiene Pubblica.
Ciò avrebbe portato ad un incremento notevole degli esami
richiesti da pazienti esterni (da 8.000 a 23.000 mensili) senza che
l'organico del Laboratorio venisse adeguato a tale nuova
situazione;
5)
annose e non risolte VERTENZE DI NATURA SINDACALE;
al personale non verrebbero regolarmente corrisposte le
incentivazioni spettanti per il plus orario, fatto che avrebbe
costretto il personale a non effettuare più il plus orario e ad
accettare lavoro straordinario solo mediante ordini di servizio
scritti;
6)
INSUFFICIENZA DEGLI SPAZI destinati
all'accettazione delle impegnative, alla raccolta dei prelievi
provenienti dalla Valle all'attesa dei pazienti. Allo scopo di
avere notizie e formulare proposte in merito ad una situazione che
crea notevoli disagi sia alle persone che necessitano di esami, sia
agli stessi operatori del Servizio di Laboratorio, i sottoscritti
Consiglieri regionali
INTERPELLANO
l'Assessore regionale alla Sanità ed Assistenza Sociale per
sapere:
1)
quali motivi hanno finora impedito di dotare il
laboratorio dell'Ospedale del personale necessario e quando le
carenze di organico verranno colmate mediante il trasferimento o
l'assunzione di personale qualificato dipendente a tutti gli
effetti dal Servizio di Laboratorio;
2)
quando si darà corso alla realizzazione di un
Centro Prelievi Unificato, dotato di un efficiente sistema di
trasporto dei flaconi, che liberi il laboratorio da una attività
non di sua stretta competenza;
3)
quando finalmente verranno pagati gli arretrati
dovuti al personale e verrà risolta, attraverso un proficuo
accordo, la lunga e confusa vertenza sulle incentivazioni;
4)
se non sia possibile studiare una sistemazione dei
locali e delle attrezzature che elimini almeno in parte i notevoli
e snervanti disagi dovuti alla angustia degli spazi disponibili per
i pazienti e per gli operatori del Servizio di Laboratorio.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Nei giorni in cui abbiamo presentato
l'interpellanza abbiamo ricevuto numerose segnalazioni da parte di
cittadini che lamentavano una ressa enorme nell'accesso ai prelievi
per gli esami del laboratorio dell'ospedale di Aosta.
In questo reparto i cittadini si presentano ogni mattina e
devono eseguire una serie di operazioni prima di essere ammessi, in
modo particolare al prelievo del sangue. Ci sono delle resse
incredibili che creano disagio particolare a persone anziane, donne
e bambini. Crediamo che sia necessario capire le ragioni di questa
situazione e poi prendere i provvedimenti più adatti.
Per quanto abbiamo potuto constatare da parte nostra, il primo
elemento che appare è una certa carenza di organico che si è fatta
sentire soprattutto per ciò che riguarda i tecnici. Il laboratorio
di analisi dell'ospedale negli ultimi tempi ha visto crescere
enormemente il numero degli esami da fare, perché una parte degli
esami che prima venivano effettuati presso il laboratorio di Igiene
e Profilassi - ematologia e chimica clinica - sono stati trasferiti
al laboratorio dell'ospedale, mentre esami che venivano fatti
all'ospedale - batteriologia e sierologia - sono stati portati al
laboratorio di Igiene e Profilassi. In seguito a ciò, sei tecnici
sono stati spostati dal laboratorio dell'ospedale a quello di
Igiene e Profilassi, mentre solo due sono stati trasferiti
all'ospedale, per cui vi è una carenza di quattro tecnici nel
laboratorio ospedaliero.
C'è da dire che l'organico, che risale al dicembre del 1983,
risulta complessivamente inadeguato perché sono previste
nell'organico del laboratorio solo due infermiere professionali,
mentre per il numero di prelievi effettuato sarebbe necessario
altro personale paramedico, tant'è che alcuni medici sono costretti
a fare loro questo lavoro. E' insufficiente a quanto risulta anche
il personale addetto all'accettazione, il quale si trova in uno
spazio molto angusto, non riesce a far fronte alle richieste, per
cui la gente che non ha fatto il versamento per il ticket il giorno
prima è costretta a fare due volte la coda. Pensiamo che questo
problema dell'organico debba essere al più presto esaminato.
Una seconda questione particolare crea ulteriori disfunzioni ed
è la vertenza sindacale in atto da molto tempo sulle
compartecipazioni; una parte del personale riceve per il momento
solo degli acconti, alcuni non hanno ricevuto da mesi le loro
spettanze in questo senso, per cui il personale del laboratorio non
fa più il plus orario. Secondo noi è opportuno risolvere la
questione perché non si può continuare ad andare re avanti con
ordini di servizio a ripetizione. Siccome il personale non è più
disponibile a fare questo plus orario volontario, il primario nel
giro di pochi mesi ha fatto decine di ordini di servizio per
obbligare il personale a prestare servizio fuori orario. Non
pensiamo che questo modo di andare avanti sia produttivo, perché
una situazione del genere crea anche del disagio nel personale.
La terza questione riguarda l'insufficienza degli spazi; si
accalca in spazi ristretti una folla enorme che a volte produce
delle discussioni per questioni di precedenza fra le persone che
fanno la coda ed è pertanto necessario intervenire anche a questo
proposito.
Vorremmo sapere dall'Assessore alla Sanità come mai non si è
provveduto, visto che si è decisa una suddivisione delle analisi
fra laboratorio dell'ospedale e laboratorio di igiene e profilassi,
alla dotazione dell'organico necessario, se si intende provvedere
al più presto ed in che forma, se si pensa solo ai tecnici oppure
anche alle infermiere professionali ed allo stesso personale di
segreteria.
Vorremmo sapere a che punto è la proposta del centro prelievi
unificato: in effetti il laboratorio dovrebbe servire per eseguire
le analisi e basta. I prelievi potrebbero essere effettuati da un
servizio esterno che potrebbe razionalizzare il tutto e quindi
sgravare il laboratorio di questi compiti che non sono di sua
stretta pertinenza.
Chiediamo se la proposta del centro prelievi va avanti, se si
sta pensando a come strutturarlo, dove collocarlo ed in modo
particolare se si tiene conto dell'esigenza dell'efficienza nel
trasporto dei campioni dal centro prelievi al laboratorio ed anche
dai diversi centri prelievi della Valle a quello unificato.
Vorremmo inoltre sapere se il personale vedrà risolta al più
presto la vertenza sul plus orario, poiché pensiamo che un accordo
sia essenziale in vista di un migliore rapporto fra amministrazione
e dipendenti che operano in questo settore.
Infine vorremmo sapere se ci sono proposte per una nuova
sistemazione dei locali che diminuisca i disagi per gli utenti.
Il laboratorio di analisi è un po' il biglietto da visita
dell'ospedale e alla luce di quanto sta accadendo l'immagine della
struttura ospedaliera valdostana non risulta molto confortante, per
cui occorre un particolare impegno dell'Amministrazione regionale
nei suoi compiti di indirizzo per la parte di sua competenza perché
si risolva al più presto ed in modo definitivo questa vicenda.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
Purtroppo questa interpellanza è stata,
non da parte dei Consiglieri comunisti ma da parte di aderenti al
partito, anche oggetto di speculazione; evidentemente queste
responsabilità, derivanti da atti di militanti di un partito non
possono essere addossate ai dirigenti del partito stesso.
Comunque al di fuori di quella che può essere una piccola ombra
di polemica, concordo con quanto diceva il Consigliere Mafrica: c'è
una carenza di tecnici di laboratorio, attualmente, al laboratorio
dell'ospedale. Sul piano sono previste 21 unità, però a detta anche
dei responsabili del laboratorio queste possono essere ridotte a
17-18; attualmente ne abbiamo 16. Con l'acquisto dei nuovi
macchinari si dovrebbe supplire a tutto il carico che c'è in più,
tutto ciò aggiungendo 2, massimo3 unità di tecnici di laboratorio
si dovrebbe riuscire a fare tutto il lavoro.
C'è purtroppo la questione dei locali, in quanto il centro unico
di prelievi è già stato attuato; i locali non sono idonei a
contenere tutte queste persone, che arrivano nel giro di due ore,
perché c'è anche questo da dire: prima c'era un ritardo nelle
consegne dei risultati delle analisi, attualmente è migliorato il
tempo della consegna dei risultati, salvo casi eccezionali, però
abbiamo difficoltà per i prelievi, che vengono effettuati al
mattino dalle 7,30 fino alle 10,00 al massimo, per cui vengono
espletati circa 290-300 prelievi giornalieri.
Per quanto concerne il secondo punto, il centro prelievi
unificato è già attuato, però i locali dovranno essere visti (come
abbiamo già discusso a livello di Presidenza della Giunta con
l'U.S.L.) sempre nelle vicinanze del laboratorio, per non avere
delle difficoltà nei trasporti. Si dovrebbe riuscire a ricavare dei
locali nelle adiacenze dell'attuale laboratorio, in modo da fare
questi prelievi sul posto.
Al punto 3, è vero che la vicenda delle incentivazioni è stata
lunga e per ovvii motivi, in quanto si sa che le trattative con le
forze sindacali sono durate più di un anno, ma possiamo dire che
non sono state per niente confuse sia prima che io fossi nominato
Assessore, sia dopo. Sono state fatte in modo tranquillo e molto
chiaro, tant'è vero che sono state approvate dal governo regionale
e stanno per essere attuate dall'U.S.L.. Infatti le deliberazioni
dell'U.S.L. sono attualmente all'esame della CO.RE.CO.
Il fatto che poi una parte del personale non abbia voluto fare
un plus orario per l'incentivazione è dovuto in parte agli
arretrati che devono ancora percepire, ma anche - questo a detta di
gente che conosce bene la questione dell'U.S.L. - al fatto che con
l'applicazione dell'incentivazione il guadagno che avrà questa
parte di dipendenti sarà molto inferiore a quello che avevano con
la compartecipazione. Quindi se loro continuano a prendere le
incentivazioni, arriverà il momento che invece di prendere soldi
dovranno restituirli.
Per la questione definitiva della ristrutturazione
dell'ospedale, l'Assessorato alla Sanità sta provvedendo alla
elaborazione di un progetto che collochi l'operazione di prelievo
al di fuori dell'area di laboratorio, in appositi spazi che
garantiscano una portata oraria di 50-70 prelievi, il che dovrebbe
supplire a quella che è la necessità attuale.
PRESIDENTE
: Ha chiesto di parare il Consigliere Mafrica,
ne ha facoltà.
MAFRICA - (P.C.I.):
Non so a cosa si riferisce
l'Assessore quando parlava di speculazione da parte di comunisti:
non vorrei che i cittadini che si lamentano o il personale che sta
discutendo con l'Amministrazione fosse catalogato tutto come
comunista, anzi mi augurerei che tutti quelli che protestano
votassero per il P.C.I.! Ma non è questo comunque il tema di
discussione.
Mi sembra che la risposta dell'Assessore abbia evidenziato il
fatto che la situazione non è buona e che ancora non si è trovata
una soluzione adeguata. In rapporto ai locali, avevo sentito
parlare di una proposta del primario che prevedeva di trasferire
almeno la parte accettazione nella Piastra; credo che, in via
transitoria, si potrebbe sperimentare questa soluzione almeno la
gente potrà stare seduta e le impiegate addette alla situazione
potranno essere collocate in uno spazio meno ristretto. In seguito
occorre invece istituire un centro prelievi unificato che non sia
ubicato in pochi metri quadri, ma che permetta alla gente di
muoversi in tempi rapidi, senza entrare in conflitto con la
struttura.
Insistiamo molto perché si vada in questa direzione e questa
interpellanza ha lo scopo di sollecitare la Giunta a prendere, per
quanto di sua competenza, le iniziative necessarie.
Non concordo invece con la risposta dell'Assessore relativamente
alla sufficienza dell'organico per ciò che riguarda il personale,
tanto più che egli non ha accennato alle infermiere professionali e
al personale amministrativo impiegato per l'accettazione, che non è
tutto del servizio. Comunque, per ciò che riguarda specificamente i
tecnici, attualmente (almeno per le notizie in nostro possesso)
l'apparecchiatura che doveva arrivare per accelerare la procedura
automatica di analisi (ITACHI 737) non è ancora giunta ed il
personale è costretto a fare gli straordinari.
Tra l'altro, non essendoci il tempo per controllare
l'attendibilità dei dati, si sono verificati dei casi in cui i
risultati erano del tutto inattendibili e questo non depone a
favore dell'immagine della struttura sanitaria pubblica della Valle
d'Aosta, soprattutto quando questi esami vengono portati fuori
Valle a qualche professore particolarmente esperto.
Siamo convinti che non si possa sottilizzare sull'organico,
dicendo che essendo previste attualmente 17 unità il personale
dovrebbe rimanere più o meno quello; l'organico è previsto in 21
unità: cominciamo a completarlo, facciamo i corsi se non c'è
personale adeguato, verifichiamo se tutto il personale che si trova
in altre sedi (ad esempio al laboratorio di igiene e profilassi) è
completamente utilizzato, oppure se non sia possibile un ulteriore
trasferimento all'ospedale di parte di quel personale; in sostanza,
mettiamo questo servizio in condizioni di funzionare perché non è
questione di parte, ma di rapporto fra cittadino e servizio e lo
scontento è generalizzato fra le persone che sono costrette a
servirsi di quella struttura.
Quindi l'invito, pressante, che facciamo alla Giunta è di
costituire, assieme all'U.S.L., una sede idonea per questo centro
unificato dei prelievi e di dotare l'organico del laboratorio del
personale necessario.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK