Consiglio Regionale della Valle d'Aosta - Oggetto del Consiglio n. 2838 del 20 febbraio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2838 del 20 febbraio 2013 - Resoconto
OGGETTO N. 2838/XIII - Interpellanza: "Eventuale costituzione
in giudizio della Regione a seguito della condanna emessa dal GUP
di Torino nel processo "Tempus Venit"".
Presidente -
Ha chiesto la parola il Consigliere Bertin
per l'illustrazione, ne ha facoltà.
Bertin (ALPE)
- Abbiamo appreso delle condanne del GUP di
Torino in seguito al processo riguardante i tentativi di estorsione
legati agli ambienti della 'ndrangheta verificatesi in Valle
d'Aosta e che è stato denominato "Tempus Venit". Il 30 gennaio di
quest'anno è giunta la sentenza al Tribunale di Torino, sono stati
dati sei anni e otto mesi a Facchineri, cinque anni e otto mesi a
Chemi, cinque anni e dieci mesi a Roberto Raffa, che è considerato
il basista ad Aosta della cosca, e cinque anni a Michele Raso,
tutti condannati per tentata estorsione aggravata da metodi
mafiosi. Quanto ai fratelli Tropiano, titolari dell'impresa
Edilsud, che sta realizzando i parcheggi per l'ospedale nell'ex
area Mont-Blanc - la famigerata vicenda dei parcheggi -, sono stati
condannati ad un anno e quattro mesi per favoreggiamento. Si tratta
da un certo punto di vista di una sentenza storica, in effetti è la
prima volta che un tribunale riconosce l'aggravante del reato di
natura mafiosa ad elementi operanti sul territorio valdostano su
fatti avvenuti sul nostro territorio, insomma è la prima volta di
una condanna per mafia in Valle d'Aosta.
Avevamo già presentato l'anno scorso un'iniziativa simile a
quella che presentiamo oggi che tendeva a mettere in evidenza i
danni all'immagine subiti dalla nostra Regione per questa vicenda e
riproponiamo la stessa iniziativa, anche perché all'epoca non
avevamo avuto una risposta e, tra l'altro, all'epoca non c'erano
ancora delle condanne. Chiediamo pertanto alla Giunta regionale, al
Presidente in particolare:
"se ritiene che, a seguito della
condanna emessa dal GUP di Torino, la Regione Autonoma Valle
d'Aosta abbia subito un danno all'immagine correlato al clamore
mediatico della vicenda..."
e
"se intenda agire in giudizio
nelle sedi opportune per il risarcimento del danno
all'immagine"
legato a questa vicenda. Grazie.
Presidente -
La parola al Presidente Rollandin per la
risposta, ne ha facoltà.
Rollandin (UV)
- Per quanto riguarda la questione
generale che è stata sollevata dall'interpellanza, la sentenza del
GUP di Torino è intanto una sentenza di primo grado, quindi non
definitiva.
In secondo luogo si tratta di una condanna per favoreggiamento
per la quale è stata esclusa l'aggravante del metodo mafioso.
Trattandosi di un reato di tipo comune e non di stampo mafioso, non
si ritiene pertanto che la Regione abbia subito un danno
all'immagine correlato ai fatti che hanno portato alla sentenza, in
quanto la condotta, così come accertata, non può avere leso, quale
conseguenza immediata e diretta, l'immagine, il decoro e la
reputazione della Regione Valle d'Aosta, la quale peraltro non è
stata individuata quale persona offesa nel procedimento penale in
atto. Va ricordato infatti che il danno all'immagine, così come il
danno patrimoniale, deve essere conseguenza immediata e diretta
della condotta lesiva e l'onere della prova è in capo al soggetto
che si ritiene danneggiato. Allo stato attuale, pertanto, non si
ritiene che vi siano le condizioni per un'azione in giudizio
rispetto a questi aspetti. Grazie.
Presidente -
Grazie. Ha chiesto la parola il Consigliere
Bertin per la replica, ne ha la facoltà.
Bertin (ALPE)
- Grazie Presidente.
La sentenza in questione comunque condanna per...applica in
Valle d'Aosta il 416 ter, ossia l'aggravante del vincolo di natura
mafiosa, lo applica per i condannati che dicevo in precedenza, non
per i titolari dell'Edilsud; di fatto, però, si applica in Valle
d'Aosta per la prima volta il 416 ter ed è la prima volta, come
dico, che in Valle d'Aosta c'è una sentenza per mafia ed è un fatto
clamoroso. Per troppo tempo si è sottovalutata e minimizzata la
presenza della 'ndrangheta in Valle e le conseguenze ad essa in
qualche modo collegate e che può rappresentare...e questa condanna
per mafia rappresenta un fatto significativo e, come dicevo,
storico. La nostra Regione deve essere pronta a rispondere a questa
nuova inquietante realtà, bisogna farlo in tutti i modi e
costituirsi parte civile contro la 'ndrangheta in un possibile
procedimento, è un fatto significativo e anche simbolico che
andrebbe assolutamente fatto, molti enti locali lo hanno già fatto
e sono stati ammessi in tribunale. In effetti, ad esempio, diversi
Comuni della Lombardia lo hanno fatto; leggo, tra l'altro, le
ragioni dell'ammissibilità in giudizio di un Comune del...di una
serie di Comuni della Lombardia:
"l'operatività
dell'associazione criminosa nell'ambito territoriale, nonché
l'inevitabile clamore mediatico che ne consegue, configurano un
danno eclatante all'immagine
in questo caso del Comune
medesimo, riferito al fatto che la comunità locale e la sua
rappresentanza istituzionale possono essere associati alla presenza
di organizzazioni criminali e al pericolo derivante dai reati a
loro connessi. Per queste ragioni è legittimo che il Comune si
costituisca parte civile per danno e ne chieda il
risarcimento"
. Stessa cosa è stata fatta per Comuni siciliani,
addirittura per la Provincia di...di Cosenza.
Lei, Presidente, come ha già fatto l'altra volta, continua a
nascondersi dietro questioni tecnico-giuridiche, ma è una questione
innanzitutto politica, essenzialmente politica, una questione di
volontà politica: bisogna dare un segnale chiaro alle
organizzazioni criminali mafiose, in particolare alla 'ndrangheta.
In Valle d'Aosta non la vogliamo, punto e basta, ma bisogna dirlo
in modo forte e chiaro, non bisogna avere tentennamenti o
immotivati motivi di prudenza! Costituirsi parte civile contro la
'ndrangheta è un segnale che noi dovremmo dare, francamente non
capisco il suo atteggiamento, ci aspettavamo una risposta diversa,
una semplice risposta: "sì, ci costituiremo in giudizio non appena
possibile: questa è la nostra volontà politica", saranno poi i
tribunali a decidere l'ammissibilità o no della nostra richiesta,
ma intanto assumiamo una posizione chiara e un indirizzo politico
preciso; ci si trincera invece dietro alle solite questioni
tecniche, ci si nasconde un po' dietro tali questioni. Il rapporto
tra la 'ndrangheta e la Valle d'Aosta è una questione seria e anche
questa costituzione poteva essere...è una questione seria, in
questi casi bisogna essere chiari e dare segnali chiari!
Per quanto mi riguarda, non ho alcun problema nel dire che, se
le cose cambieranno, se gli equilibri politici cambieranno nel mese
di maggio, la nostra Regione si costituirà parte civile contro la
'ndrangheta per danno all'immagine, perché l'immagine della Valle
d'Aosta è comunque compromessa e qua bisogna dare un segnale alla
'ndrangheta: qui non c'è spazio per lei, non la vogliamo e bisogna
essere chiari in tutte le occasioni, in questo caso come in tutte
le altre occasioni che potranno verificarsi! Se saremo noi, ci
costituiremo, poi i tribunali decideranno la parte tecnica, ma noi
un messaggio chiaro lo vogliamo e dobbiamo darlo alla 'ndrangheta,
invece qui si tentenna. È un impegno a titolo personale, ma credo
che tutta l'alleanza, la nostra alleanza la pensi esattamente allo
stesso modo. Se saremo noi, lo faremo, perché la 'ndrangheta deve
sapere che qui per lei non c'è spazio, e non si scherza su questi
aspetti! Questa era un'occasione da prendere e ancora una volta
stiamo qui a tentennare quando invece su queste cose vanno presi
provvedimenti chiari e bisogna essere chiari. Grazie.
Presidente -
Punto 14 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK