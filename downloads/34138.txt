Consiglio Regionale della Valle d'Aosta - Oggetto del Consiglio n. 2056 del 9 novembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2056 del 9 novembre 2011 - Resoconto
OGGETTO N. 2056/XIII - Interpellanza: "Interventi di
riqualificazione dell'area antistante il Palazzo regionale, in
comune di Aosta".
Interpellanza
Ricordato che il 2004 è stato l'anno in cui fu introdotto il
divieto di sosta agli autoveicoli nella piazza Albert Deffeyes con
l'obiettivo di riqualificazione, sistemazione e valorizzazione
della piazza stessa;
Ricordato ancora che il 7 marzo 2005 veniva approvata
l'indizione di un concorso di idee e la premiazione dello stesso è
avvenuta il 9 maggio 2006;
Sottolineato che il 1º ottobre 2008, rispondendo ad una
interpellanza, l'Assessore regionale competente Marco Viérin
ipotizzava "di conferire con procedura di gara entro quest'anno
(2008) l'incarico di progettazione e in conseguenza il 2009 per
chiarezza sarà assorbito dallo svolgimento di tre fasi progettuali,
quelle classiche, ossia preliminare, definitiva ed esecutiva, così
da poter giungere all'affidamento ed esecuzione dei
lavori";
Evidenziato che, con provvedimento dirigenziale n. 4919 in
data 17 novembre 2009, sono stati aggiudicati i servizi di
progettazione dei lavori di riqualificazione della piazza;
Sottolineato che, a seguito della nota, prot. n. 4689 in data
14 maggio 2010, della Direzione restauro e valorizzazione
dell'Assessorato regionale istruzione e cultura, è stata decisa la
non utilizzazione del sottosuolo per la realizzazione di locali da
destinare a servizi degli uffici del Palazzo regionale;
Vista la deliberazione della Giunta regionale n. 168 in data
28 gennaio 2011 con la quale è stato approvato, al fine dell'avvio
delle successive fasi di progettazione, il progetto preliminare
relativo ai lavori di riqualificazione della piazza;
Considerato che il programma di previsione dei lavori
pubblici 2010/2012 comprende alla voce OE19 "lavori di
riqualificazione della piazza Albert Deffeyes in Comune di
Aosta";
il sottoscritto Consigliere regionale
Interpella
l'Assessore regionale competente per sapere se è ancora
intenzione della Giunta procedere alla riqualificazione dell'area
antistante il Palazzo regionale e, in caso affermativo,
conoscere:
- la tempistica per l'approvazione delle successive fasi di
progettazione;
- la previsione per l'avvio dei lavori veri e propri;
- per quando è prevista la fruizione della piazza Albert
Deffeyes riqualificata con la corrispondente valorizzazione del
Palazzo regionale e della zona circostante.
F.to: Rigo
Presidente
- La parola al Consigliere Segretario
Rigo.
Rigo (PD)
- Un vivace carteggio fra il Comune di Aosta e
l'Amministrazione regionale determinò, nel 2004, la liberazione
dalle macchine della piazza Deffeyes.
La deliberazione di Giunta n. 634/2005 - possiamo chiamarla
capostipite di un percorso ancora incompiuto - indicò la strada del
concorso di idee come strumento utile per acquisire proposte per la
riqualificazione, sistemazione e valorizzazione della piazza
stessa. La natura del concorso veniva allora così sintetizzata
dall'atto amministrativo: "
Piazza intesa come spazio di incontro
fra istituzioni e cittadini, luogo di rappresentanza del Governo,
di accoglienza di delegazioni o singole persone; piazza come punto
di convergenza, baricentro del Governo regionale; elemento
importante nell'urbanistica della città, che regola, riformando, in
qualche misura, lo spazio circostante il palazzo, canalizzando il
flusso pedonale
". Per la verità, alla piazza si affaccia anche
l'Assemblea regionale ma questo, per il bando, non rappresentava un
fatto importante e quindi non se ne faceva cenno nelle linee guida
del concorso. La partecipazione al concorso fu aperta a tutti i
cittadini residenti nell'Unione europea, il lavoro della
commissione giudicatrice non fu facile: gli elaborati furono più di
80 ed i lavori selezionati furono 32. La premiazione dei
concorrenti si svolse il 9 maggio 2006.
Da allora silenzio, fino al 1° ottobre 2008 e, grazie ad
un'interrogazione dei Consiglieri Morelli e Chatrian, si venne a
sapere che era confermato "
l'interesse dell'Amministrazione
regionale a riprendere il percorso volto alla riqualificazione di
piazza Deffeyes
".
"Si ipotizza
- così disse l'Assessore
Marco Viérin -
di conferire con procedura di gara entro
quest'anno
- era il 2008 -
l'incarico di progettazione e il
2009 per chiarezza sarà assorbito dallo svolgimento di tre fasi
progettuali, quelle classiche, ossia preliminare, definitiva ed
esecutiva in modo da giungere all'affidamento ed esecuzione dei
lavori".
Dopo un po' di ritardo rispetto a quanto ipotizzato ad
ottobre, a novembre 2009 vengono aggiudicati i servizi di
progettazione preliminare, definitiva ed esecutiva. A marzo 2010,
sempre attraverso un'iniziativa consiliare, veniamo a sapere che
dai confronti con i tecnici sono stati evidenziati due temi:
l'utilizzazione del sottosuolo per la realizzazione di locali da
destinare a servizi degli uffici del Palazzo regionale e la
riqualificazione delle vie circostanti. Rispetto alla tempistica
dei lavori, però, nessuna nuova!
Con deliberazione della Giunta del 28 gennaio 2011 veniamo a
sapere che, con nota protocollo n. 4689 in data 14 maggio 2010,
veniva evidenziato "
il rischio relativo alla prevedibile elevata
densità archeologica presente nel sito interessato dallo scavo per
realizzare un piano interrato. Nota in base alla quale è stata
evidenziata come soluzione progettuale ottimale quella che
interessa esclusivamente la superficie della piazza già
esistente
". Con lo stesso atto la Giunta delibera di approvare,
al fine dell'avvio delle successive fasi di progettazione, il
progetto preliminare relativo ai lavori di riqualificazione della
piazza. Progetto preliminare che, oltre a riqualificare l'area
antistante il Palazzo della Regione, ridisegna la viabilità e la
circolazione veicolare, con una conseguente razionalizzazione delle
aree di sosta pubbliche e private nella salvaguardia del patrimonio
arboreo già in essere.
Questa è la cronistoria, che mi porta a fare una semplice
considerazione: marzo 2005, la volontà scritta in una deliberazione
di realizzare la riqualificazione della piazza; siamo alla fine del
2011 e stiamo ancora perfezionando gli atti necessari alla concreta
realizzazione! Due diverse Giunte regionali, ma identica,
difficile, lenta procedura di una macchina che forse ha bisogno di
alcuni aggiustamenti. Al momento della presentazione
dell'interpellanza, 9 mesi dopo il progetto preliminare, un tempo
certamente sufficiente per l'approvazione delle successive fasi
progettuali, la domanda "se è ancora intenzione della Giunta
procedere alla riqualificazione dell'area antistante il Palazzo
regionale", mi sembrava opportuna. Venerdì scorso, leggendo
l'elenco delle deliberazioni della Giunta approvate, ho avuto
indirettamente la risposta.
Leggendo poi la deliberazione n. 276/2011 ho forse capito il
motivo della ritardata approvazione del progetto definitivo: la
Giunta - così è scritto - in successive sedute ha richiesto ai
progettisti di modificare il progetto definitivo, questo ha voluto
dire passare da un costo totale dell'intervento da euro 1.400.000
ad euro 784.253,15, quasi una riduzione del 50 percento, importo
ridotto "
principalmente per l'eliminazione di alcuni punti luce,
per lo scorporo delle essenze da piantumare eseguito a cura del
competente Assessorato regionale e per la scelta di un diverso tipo
di pavimentazione lapidea a seguito di un'indagine svolta sul
mercato locale
".
La mia prima riflessione a caldo: non mi sembra uno
stravolgimento del progetto preliminare, ma un'attenzione ai costi
sulla base di indicazioni tecniche formulate dallo stesso Esecutivo
cosa, questa, che mi stupisce un po', visto che le indicazioni
tecniche dovrebbero competere ai tecnici! Allora, forse si tratta
di volontà politica ed è quindi possibile ragionevolmente ridurre i
costi dei progetti, che forse sono un po' pretenziosi? È il momento
di accantonare definitivamente il gigantismo di progetti troppo
ambiziosi. Splendor, aeroporto, speriamo domani non sia il caso
dell'università - ma ci torneremo il prossimo Consiglio -, tempi
infiniti e realizzazioni che o non rispondono ai "Desiderata" o non
rispondono ad una mutata realtà. Progetti normali per un paese
normale che ha bisogno di risposte in tempi ragionevoli e con le
risorse disponibili.
Tornando alla piazza antistante quest'aula, oggi possiamo quindi
- chiedo all'Assessore - essere certi che la riqualificazione vedrà
la luce al più presto? Ostacoli ed imprevisti dovrebbero ormai
essere storia del passato, e quindi ci piacerebbe essere informati
in merito alle tempistiche successive ed alle previsioni per
l'avvio finalmente dei lavori veri e propri.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie Presidente. Intanto
ringrazio il collega Rigo perché ha fatto una disamina molto
corretta.
Anche qui credo che si sia dimostrato da parte nostra, ma anche
da parte della dirigenza, una forte attenzione alle opportunità che
potevano sorgere, mettendo mano alla piazza antistante il Palazzo
regionale. In prima istanza si è guardato qual era la differenza
dei costi e se potevamo utilizzare l'interrato sotto la piazza
oppure no; i costi ci potevano dare ragione, aumentavano non di
tanto e alla fine si ottenevano degli spazi importanti per il
palazzo, però, da sondaggi e da interpretazioni della
Sovrintendenza, sono nati dei problemi insormontabili, quelli che
lei ha enunciati prima.
Abbiamo detto: è inutile che andiamo ad impegolarci in un
percorso dove saremo bloccati per 7-8 anni con impalcature intorno
alla piazza, perché non sarebbe stato un bello spettacolo; abbiamo
cercato di coinvolgere anche il Comune valutando un'altra ipotesi:
con le stesse risorse, sempre con 1.400.000, potremmo fare un
ragionamento di aprirci un po' di più intorno al palazzo per dare
più importanza all'intervento, per riqualificare una porta verso
quello che è il centro storico. Si sono avuti alcuni incontri con
il Comune, ci sono state alcune divergenze sul discorso dei
parcheggi a riguardo del momento così difficile per la situazione
economica e per la vita del commercio. Quindi si è deciso di
seguire il percorso c), quello del risparmio in senso proprio,
anziché cercare di utilizzare queste somme su altre tipologie di
intervento che potevano essere intraprese attorno alla piazza. Ed è
per quello che si è arrivati a quello che anche Rigo ha detto, cioè
all'indicazione chiara ai progettisti, dopo aver verificato queste
soluzioni che avevamo a volte analizzato, sia con la collega
Morelli che con lei, parlandoci all'esterno della sala. Indicazione
chiara proprio per chiudere, poiché la volontà della Giunta era
stata chiara: avevamo messo a bilancio di quest'anno 800.000 euro e
quindi con l'intervento fatto in questa maniera, non andremo ad
impegnare alcuna risorsa per il bilancio a venire, ed utilizzeremo
in maniera corretta e parsimoniosa le somme, eseguito un intervento
con il giusto rapporto fra costi e benefici.
Abbiamo anche dato altre indicazioni che questa pietra sia una
pietra valdostana, perché qui nasce un altro equivoco, ovvero se
non andiamo a definire bene nel progetto esecutivo, poi quando si
sono affidati i lavori qualcuno può dire: nessuno mi ha detto che
pietra mettere e quindi ho scelto io. Quindi abbiamo dovuto essere
chiari anche in questo, per dire con quanta attenzione abbiamo
seguito la cosa, cercando di risparmiare, ma in modo giusto, senza
compromettere la qualità dell'opera. Come abbiamo fatto per le
piantumazioni, dove abbiamo deciso di fare
chez nous
, cioè
vediamo che l'impresa faccia i lavori, ma che tutte le essenze
arboree siano proposte e piantumate dai nostri servizi di
forestazione. Se vogliamo, questo è un esempio di come a volte si
può risparmiare, cercando di dare un prodotto che ha la sua
dignità, soprattutto in un momento dove tutti dobbiamo dare il
nostro contributo per cercare di essere più attenti alla spesa e
non esagerare in interventi che magari - come lei ha detto -
accantonino il gigantismo per essere più attenti alla
necessità.
Abbiamo approvato il progetto definitivo, ma sicuramente
approviamo entro novembre l'esecutivo che ci permette di utilizzare
le risorse degli 800.000 euro messi a bilancio 2011; i 400.000
previsti nel 2012 e gli altri 200.000 - perché per arrivare a 1.400
ce ne sono altri 200 - che erano previsti nelle successive
annualità, si terranno liberi per definire altri interventi nei
prossimi anni, non più per piazza Deffeyes.
Presidente
- La parola al Consigliere Segretario
Rigo.
Rigo (PD)
- L'Assessore ci ha informato oggi che è
intenzione del suo Assessorato definire il progetto esecutivo entro
la fine di novembre e la gara di appalto dovrebbe essere formulata
entro quest'anno, quindi nei primi mesi del prossimo anno
dovrebbero iniziare i veri e propri lavori. Bene, prendiamo atto di
queste date, saremo attenti a che queste date vengano
rispettate.
Credo sia stata corretta, da parte dell'Amministrazione, la
decisione di non procedere allo scavo per ricavare dei locali ad
uso degli uffici del Palazzo, mi sembra che stiamo cercando di
razionalizzare le strutture regionali esistenti, anzi, di insediare
nell'area Cogne un nuovo Palazzo regionale; scavare il sottosuolo
mi sembrava un lavoro oggi non necessario.
Ribadisco che mi fa piacere l'attenzione ai costi dei lavori che
si renderanno necessari in questi anni per le nuove opere; poi
anche - e non è questo il caso - i costi successivi di gestione
delle stesse strutture. Spero che altrettanta cura venga riposta
via via, quando la Giunta discuterà i vari progetti
preliminari.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK