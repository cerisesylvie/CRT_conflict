Consiglio Regionale della Valle d'Aosta - Oggetto del Consiglio n. 219 del 26 novembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 219 del 26 novembre 2008 - Resoconto
OGGETTO N. 219/XIII - Interpellanza: "Gara di appalto bandita
da CVA S.p.a. per la realizzazione dell'impianto idroelettrico di
Torrent, nei territori di La Thuile e di Pré-Saint-Didier".
Interpellanza
Premesso che CVA S.p.A.
Ha bandito, il 26 gennaio 2007, una gara (n. 1455) per la
realizzazione della galleria di collegamento tra la vasca di carico
e la centrale del nuovo impianto idroelettrico di Torrent, nei
territori di La Thuile e di Pré-Saint-Didier;
ha fissato la base d'asta in 18.777.860 euro, stabilendo che
il criterio di aggiudicazione era quello del "prezzo più
basso";
ha aggiudicato, l'8 aprile 2008, la realizzazione dei lavori
alla A.T.I. Cogeis S.p.A./ATB Riva Calzoni S.p.A./F.lli Ronc s.r.l.
per l'importo di 24.697.175,20 euro;
ciò premesso, il sottoscritto Consigliere regionale
Interpella
il Presidente della Regione per sapere:
1) quali considerazioni esprime sul fatto che la cifra di
aggiudicazione sia di gran lunga superiore (circa 6 milioni di
euro) rispetto alla base d'asta fissata, considerato che
normalmente le offerte dei concorrenti tendono al ribasso;
2) quali valutazioni sono state effettuate e quali elementi
sono stati presi in esame per giungere a una simile negoziazione e
perché è stata scelta tale formula d'aggiudicazione;
3) se nelle fasi di prequalifica e di gara i soggetti
invitati hanno espresso offerte economiche: in caso affermativo, a
quanto ammontavano e perché sono state escluse;
4) se e come intende rendere più trasparenti e lineari gli
appalti di forniture di beni e servizi indetti dalle società
partecipate e/o controllate direttamente e/o indirettamente dalla
Regione.
F.to: Tibaldi
Président
- La parole au Conseiller Secrétaire
Tibaldi.
Tibaldi (PdL)
- Torniamo su un argomento che ha suscitato
la nostra attenzione e che riguarda un appalto recentemente
aggiudicato da CVA S.p.a., che è una società controllata dalla
Regione.
L'appalto riguarda una gara per la realizzazione della galleria
di collegamento fra la vasca di carico e la centrale di un impianto
idroelettrico di Torrent, che si trova nei territori di La Thuile e
di Pré-Saint-Didier.
Dicevo che ha suscitato la nostra attenzione questo appalto,
perché alla luce delle risposte che sono state fornite dal
Presidente della Regione nella scorsa edizione del Consiglio sono
emerse delle cifre, che non potevano non incuriosirci. In
particolare abbiamo chiesto qual era la base d'asta, trattandosi di
gara europea, e la base d'asta era stata fissata in 18.777.000 euro
circa, con un criterio di aggiudicazione che era quello del prezzo
più basso. L'aggiudicazione è stata effettuata l'8 aprile 2008 a
una associazione temporanea di impresa costituita da Cogeis S.p.a.,
Riva Calzoni S.p.a. e F.lli Ronc S.r.l., per un importo di
24.697.000 euro circa.
Allora balza subito agli occhi la differenza che vede una cifra
di aggiudicazione di gran lunga superiore, circa sei milioni di
euro, rispetto alla base d'asta fissata e come sappiamo la base
d'asta è una soglia al di sopra della quale i concorrenti non
vanno, normalmente tendono a fare delle offerte che sono al
ribasso.
È naturale che si presentasse una interpellanza per approfondire
questo argomento, anche perché ci sono delle normative vigenti che
ancorché complesse, come la normativa sugli appalti regionali (l.r.
12/1996 e successive modificazioni) ma soprattutto la nuova
normativa statale in materia di contratti pubblici, quella del
2006, fissano delle procedure complesse ma chiare.
Chiediamo pertanto, penso sarà il Presidente a risponderci, in
primis quali considerazioni esprime sul fatto che una nostra
controllata per la realizzazione delle tecnologie e dei lavori che
sono così complessi e non sono standardizzati, cioè fra una
galleria e un impianto di collegamento da una vasca a una centrale,
e non è che sia come andare ad acquistare una fornitura di penne
per un qualunque ufficio ma si tratta di intervenire con una certa
discrezionalità progettuale, anche tecnica, quindi con delle
competenze specifiche - pur essendo stata fissata una base d'asta
di questo livello, alla fine l'aggiudicazione veda una cifra
decisamente superiore (siamo al 33% sopra) e normalmente questo
stride con i criteri di una amministrazione che tende ad ottenere
una fornitura di un bene in termini di qualità e quantità a un
prezzo che sia più basso rispetto alla soglia fissata.
Sappiamo che la procedura adottata è quella negoziata, fermo
restando che in una prima fase di prequalifica, attraverso un bando
europeo, sono state individuate una serie di ditte, alcune delle
quali poi sono state scartate e quelle non scartate hanno poi
acceduto a una seconda fase di negoziazione.
Allora con la seconda domanda vorremmo sapere quali valutazioni
sono state effettuate e quali elementi sono stati presi in
considerazione per giungere a questa negoziazione, come mai CVA,
che immagino sia dotata di persone che non solo giuridicamente ma
anche tecnicamente hanno tutte le competenze necessarie per farlo,
ha concluso a dei valori così elevati e perché è stata scelta
questa formula di negoziazione.
Con la terza domanda ci piacerebbe sapere se, nelle fasi di
prequalifica e di gara, i soggetti invitati hanno espresso offerte
economiche e in caso affermativo a quanto ammontavano queste
offerte economiche e perché sono state escluse. Tenete presente che
il filo conduttore di questa illustrazione è che, nel bando di
gara, il criterio di aggiudicazione è quello del prezzo più basso,
non dell'offerta economicamente più vantaggiosa che ha dei margini
di discrezionalità differenti ma il prezzo più basso.
La quarta domanda è una domanda di prospettiva politica. CVA non
è l'unica società controllata dalla Regione, ce ne sono tante di
società che bandiscono appalti di fornitura per beni e servizi e
naturalmente chiediamo al Presidente, visto che ha la delega
principale su questo argomento, come intende rendere più
trasparenti e lineari gli appalti di queste società. Ricordo che
anche il collega Zucchi, qualche tempo fa, aveva evidenziato una
lievitazione importante in un appalto come quello delle Funivie del
Monte Bianco. Sembra quasi che si stia invertendo la logica delle
cose che prevedeva delle soglie massime al di sopra delle quali non
si sale. In questi casi, quello sollevato dal collega Zucchi e
quello che abbiamo portato oggi a vostra conoscenza, si vedono
invece delle soluzioni di altro tipo.
Questi quattro quesiti ci permetteranno di avere qualche
elemento in più di riflessione e di chiarire i dubbi che abbiamo
espresso.
Président
- La parole au Président de la Région,
Rollandin.
Rollandin (UV)
- Darò le risposte in relazione alle
domande presentate tenendo conto di quello che gli uffici
competenti di CVA mi hanno fornito.
Prima domanda: quali considerazioni esprime sul fatto che la
cifra di aggiudicazione sia stata di gran lunga superiore (circa 6
milioni di euro) rispetto alla base d'asta fissata, considerato che
normalmente le offerte dei concorrenti tendono al
ribasso
.
La gara è stata bandita in un periodo di crescenti incertezze di
mercato, caratterizzato tra l'altro da un avvio nella dinamica di
lievitazione dei prezzi di tutti i fattori produttivi e da una
crescente domanda di mercato sul fronte di tutte le produzioni
elettriche da fonti rinnovabili, che tradotto significa che da
tutte le parti sono state impegnate le società riferite alla
competenza di prevedere lavori in galleria, dove ci sono delle
categorie molto ristrette e il numero di partecipanti è sempre
molto basso perché le competenze richieste sono molto alte, oltre i
mezzi necessari. Ciò ha portato all'avvio di una procedura con
modalità di ribasso-aumento, quindi non è una gara a ribasso ma era
specificato ribasso-aumento, indicando una base d'asta sulla quale
il mercato poteva quotare nelle due direzioni. I risultati della
gara sono stati chiaramente illustrati, come ricordava il collega
Tibaldi, nella precedente risposta sull'argomento.
Seconda domanda: quali valutazioni sono state effettuate e quali
elementi sono stati presi in esame per giungere ad una simile
negoziazione e perché è stata scelta tale formula di
aggiudicazione.
Come precisato, la situazione di mercato che si è sviluppata dal
2007 ha introdotto notevoli incertezze in tutti gli appalti, con un
trend di rialzo in tutti i fattori produttivi molto elevato. Si è
esaminata la possibilità di procedere anche ad uno scavo con i
mezzi tradizionali e non meccanici, ma dall'analisi svolta
internamente all'azienda è risultato che sulle lunghezze in
questione lo scavo con esplosivo non era concorrenziale. Inoltre,
era richiesta la costruzione di una "finestra" supplementare lungo
il percorso d'opera che, oltre al maggior costo, avrebbe richiesto
una nuova VIA, quindi altri tempi molto lunghi.
Terza domanda: se nella fase di prequalifica e di gara i
soggetti invitati hanno espresso offerte economiche.
La prequalifica non prevede l'indicazione di alcun dato
economico, ma trattasi di una manifestazione d'interesse a
partecipare alla gara, sulla base delle caratteristiche tecniche
dell'opera che si intende porre a bando.
Quarta domanda: se e come intende rendere più
trasparenti...eccetera.
Si ritiene che ad oggi le misure adottate e le formule degli
uffici competenti sono assolutamente trasparenti e quindi si crede
di poter dare tutte le spiegazioni e continuare ad operare nella
massima trasparenza, come si è sempre fatto.
Président
- La parole au Conseiller Secrétaire
Tibaldi.
Tibaldi (PdL)
- Il Presidente è stato abbastanza
telegrafico nelle risposte, anche se aveva l'occasione di dirci
qualcosa in più. Cercherò di dire qualcosa io in più,
Presidente.
Lei si è affidato a quello che le hanno detto gli uffici di CVA,
la materia è complessa, non voglio ergermi a professore o
sostituirmi a persone che hanno competenze più profonde delle mie,
ma questa gara di appalto mi ha permesso di rinfrescare la memoria
e di andare a raccogliere alcuni elementi che possono servire per
le valutazioni non solo nostre, che siamo gli interpellanti, ma
anche quelle del Presidente e dei colleghi che ci ascoltano.
C'è una determinazione dell'Autorità per la vigilanza sui
contratti pubblici dell'8 ottobre scorso che, sebbene non faccia
giurisprudenza, è un faro illuminante per tutte le stazioni
appaltanti, per tutti gli enti pubblici che bandiscono concorsi o
appalti di questo tipo. Questa determinazione specifica, in maniera
chiara, i criteri secondo i quali si sceglie, ed è una
discrezionalità della pubblica amministrazione, o l'offerta
economicamente più vantaggiosa oppure il criterio del prezzo più
basso.
In particolare l'articolo 81 di questo Dlgs. del 2006, fra
l'altro il Presidente poteva perlomeno fornirci il riferimento
della normativa che è stata utilizzata cioè se si è fatto
riferimento alla legge del 2006 nazionale o se si è optato per la
l.r. 12/1996, immagino che si sia scelta quella nazionale
trattandosi di gara a livello europeo, però è mancata una risposta
tecnicamente precisa, dicevo, il Dlgs. del 2006 prevede che nei
contratti pubblici la scelta della migliore offerta si basi
alternativamente o sul criterio del prezzo più basso o sul criterio
della offerta economicamente più vantaggiosa. Questa disposizione
supera quel vecchio regime restrittivo della legge del 1994
(Merloni) che privilegiava sempre e solo il criterio del prezzo più
basso, che invece è stato scelto nell'appalto CVA.
Questa facoltà della stazione appaltante deve essere informata a
determinati principi e questa novità legislativa introdotta nel
2006 ci allinea con le procedure utilizzate in tutti gli altri
paesi europei.
Ferma restando la discrezionalità della stazione appaltante, in
questo caso CVA, nella fase di elaborazione della strategia di
gara, la stazione appaltante è tenuta ad interrogarsi se lo
specifico interesse pubblico che intende perseguire attraverso
l'indizione della gara sia più adeguatamente soddisfatto tenendo
conto esclusivamente del fattore prezzo, come sembrava leggendo il
bando di CVA, o se sia preferibile valutare una giusta combinazione
di elementi quantitativi e qualitativi della offerta; ne deriva che
potrà essere adeguato al perseguimento delle esigenze
dell'amministrazione il criterio del prezzo più basso quando
l'oggetto del contratto non sia caratterizzato da un particolare
valore tecnologico o si svolga secondo procedure largamente
standardizzate.
Domando allora: realizzare una condotta idrica, allacciare la
vasca di carico alla centrale idroelettrica è una procedura
largamente standardizzata? Non ci sembra, non è come acquistare
forniture di beni già prodotti in serie
et similia.
È un
oggetto caratterizzato da un particolare valore tecnologico?
Potrebbe essere a nostro avviso un oggetto che per competenze
specifiche ha una tecnologia particolare, di conseguenza forse il
prezzo più basso era un criterio che si poteva anche evitare, però
è stato scelto. Allora, se si sceglie il prezzo più basso, perché
poi non si opera...
(interruzione del Presidente della Regione, fuori
microfono)
...così è scritto. Lei dice poi: "la gara era a ribasso aumento"
-
arrivo dopo a queste considerazioni - innanzitutto è stato
scelto un criterio del prezzo più basso, questo è scritto in
appalto; lei poi oggi ha fatto una precisazione sulla quale poi
farò un commento.
Allora l'elemento quantitativo del prezzo, quando si sceglie il
prezzo più basso, rimane l'unico criterio di aggiudicazione. Ferme
restando queste determinazioni dell'autorità, Presidente, le vorrei
anche ricordare che quando si sceglie la tecnica del prezzo più
basso la l.r. 12/1996 dice all'articolo 25 che le offerte sono più
basse rispetto alla base d'asta indetta. Ecco, leggo l'articolo 25,
comma 1, lett. a): "l'aggiudicazione degli appalti dei lavori
pubblici può avvenire con il criterio del prezzo più basso,
inferiore a quello posto a base di gara." Così era scritto in
appalto.
Lei ci dice oggi che quello era il criterio che è stato
stabilito da CVA ma in realtà era una gara al ribasso aumento.
L'aumento è stato motivato dalla crescente incertezza dei mercati,
con prezzi crescenti, con trend di rialzo crescente e quindi di
tutti i fattori produttivi. Ci risulta, ma queste sono
considerazioni da comuni mortali, che se i mercati sono in crisi è
più facile reperire i beni e i servizi a prezzi più bassi perché
c'è la concorrenza, c'è più fame, come si dice in gergo e,
normalmente, se io cerco un bene in una situazione di mercato che è
critica è più facile che riesca ad accaparrarmelo a un prezzo
decisamente più conveniente. CVA è riuscita a fare il contrario, ne
prendiamo atto, ed è riuscita a spendere il 33 per cento in più di
quello che normalmente aveva previsto come tetto massimo.
Sarà la nuova tendenza, la nouvelle vague, ma questi sono soldi
pubblici, CVA è partecipata dall'ente pubblico.
Non so quanto sia effettivamente sostenibile la giustificazione
addotta dai tecnici di CVA a questa lievitazione di prezzi, sta di
fatto che, comunque, la notizia non può passare inosservata. Fra
l'altro, lei ha detto, rispondendo alla nostra terza domanda, che
nelle fasi di prequalifica,visto che in prequalifica c'è solo una
manifestazione di interesse, non ci sono state offerte economiche
da parte delle ditte concorrenti, il che significa che alcune ditte
sono state scartate a priori perché alla loro manifestazione di
interesse non è corrisposto un analogo interesse della stazione
appaltante e la procedura negoziata si è giocata alla fine solo fra
pochi soggetti, due, alla fine uno solo. E lì è maturato
l'aumento.
Lei, Presidente, si accontenta di quello che le dicono gli
uffici, evidentemente lei conosce le persone che sono in CVA,
avendoci partecipato da Presidente e da Consigliere di
amministrazione, quindi non ha dubbi sulla loro competenza e sulle
scelte che sono state compiute nel bandire questo concorso.
A noi qualche perplessità rimane e rimane anche se guardiamo
alla quarta risposta, meglio, alla quarta non risposta che ci ha
fornito perché sulla linearità e sulla trasparenza di certi appalti
di società partecipate è necessario fermarsi a fare qualche
riflessione più profonda, perché la holding pubblica consta di
numerose s.p.a. e se nella s.p.a. il criterio dell'attenzione e del
rispetto dei soldi pubblici è questo, evidentemente qualcosa non
funziona in maniera così lineare e trasparente.
Lei ci dirà che i lavori non potevano essere effettuati a prezzi
inferiori, potremmo anche crederle però se i presupposti della gara
fossero stati informati a criteri differenti, a criteri differenti
non sono stati informati, la invitiamo, visto che ha questa pesante
e solenne responsabilità, a pensarci bene su come si devono
riorganizzare gli appalti pubblici di queste società partecipate,
perché questo non è un caso isolato, è un esempio che è già stato
testimoniato dal nostro gruppo con un'altra interpellanza che
abbiamo portato in quest'aula sul caso delle funivie Monte Bianco
S.p.a., ed è naturale che in queste società qualcuno possa anche
avere la tentazione di sguazzarci e utilizzare criteri
manifestamente disinvolti per perseguire fini che non sono sempre e
solo pubblici, ma magari anche di qualche altra natura.
Le risposte che ci ha dato ci hanno soddisfatto solo per quanto
riguarda la puntualità. Sulla prima ci ha letto una frase di cinque
righe, sulla seconda una frase di sei righe, sulla terza una frase
di quattro righe, sulla quarta ha omesso di darci risposta, ma per
quanto riguarda la sostanza, le ripeto, dubbi e preoccupazioni
sussistono quanto mai.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK