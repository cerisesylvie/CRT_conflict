Consiglio Regionale della Valle d'Aosta - Oggetto del Consiglio n. 2380 del 5 ottobre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2380 del 5 ottobre 2016 - Resoconto
OGGETTO N. 2380/XIV - Approvazione del programma di
dismissione di beni immobili della società Struttura Valle d'Aosta
s.r.l. - Vallée d'Aoste Structure s.a.r.l., ai sensi della legge
regionale 18 giugno 2004, n. 10.
Rosset (Presidente) -
Riprendiamo i lavori con il punto
n. 23 all'ordine del giorno. Ha chiesto la parola l'assessore
Donzel, ne ha facoltà.
Donzel (PD-SIN.VDA) -
Mi preme ringraziare subito i
presidenti della II e IV Commissione, nonché i membri delle stesse
e i consiglieri che hanno partecipato alla discussione dell'oggetto
nella sede della Commissione, per la disponibilità con cui sono
stati organizzati tempestivamente i lavori - sappiamo che non è
così semplice convocare due commissioni congiuntamente - e per
l'attenzione che hanno dimostrato al tema in oggetto.
Non riprenderò tutti i passaggi che i colleghi ben conoscono, ma
mi preme semplicemente evidenziare che questo provvedimento, che va
sotto il nome di "programma di dismissione", è un percorso di
valorizzazione di questi beni e non è motivato dalla condizione
economica della società VDA Structure, quindi non è una operazione
per fare cassa, ma è volta a rispondere alle esigenze
dell'imprenditoria locale che tende ad avere l'esigenza di
diventare proprietaria del bene. Gli imprenditori valdostani,
anziché essere in affitto presso una struttura, preferiscono
esserne proprietari e intervenire sulle strutture in essere, in
base alle esigenze. Anche perché, stante la normativa vigente, su
alcuni capannoni gli interventi sarebbero così importanti che, se
fosse VDA Structure a farli con le norme in essere,
determinerebbero da una parte dei costi di ammortamento altissimi e
dall'altra la necessità di porre dei canoni di locazione piuttosto
elevati, così che, a quel punto, non ci sarebbe più l'interesse
dell'impresa. Quindi è un segnale positivo che degli imprenditori
valdostani abbiano in qualche modo segnalato l'intenzione di
sviluppare la loro attività. Mi permetto di segnalare che per
alcuni di loro l'interesse è rispetto alla filiera del legname, che
da tanti anni discutiamo di sviluppare in Valle d'Aosta: se c'è
un'esigenza da parte di imprenditori locali di andare in quella
direzione, penso che sia un bene per tutta la comunità.
Il secondo punto che è importante ribadire in questa sede
pubblica è che la procedura di dismissione di questi beni seguirà
l'iter dell'asta pubblica, per cui tutte le procedure seguiranno
rigorosamente la normativa vigente. Mi sento di dire che questo può
essere un provvedimento che non solo permetterà di valorizzare
questi beni, ma anche di sviluppare l'imprenditoria locale e
speriamo di creare, in tempi molto più brevi di quelli che
sarebbero stati attraverso un intervento pubblico, dei posti di
lavoro per la nostra comunità.
Presidente -
Ha chiesto la parola il consigliere
Chatrian, ne ha facoltà.
Chatrian (ALPE) -
Due considerazioni su questo atto. La
prima è che, se ci sono degli artigiani, delle imprese medie,
piccole o grandi interessati ad acquisire delle proprietà pubbliche
con quella destinazione dal punto di vista urbanistico e che hanno
la volontà di investire del denaro proprio per ristrutturare o
persino per edificare, perché stiamo parlando anche di appezzamenti
inseriti in questi lotti, noi come gruppo ALPE pensiamo che sia la
strada giusta. Tutte le volte che abbiamo parlato e affrontato tali
temi in quest'aula, abbiamo dato il nostro sostegno, perché vanno
nella direzione di una solidità di impresa, nel momento in cui
l'artigiano decide di acquistare il bene, di investirci e
riqualificarlo. Quindi il passaggio pubblico è duplice: da una
parte la valorizzazione del bene e dall'altra il creare indotto,
creare occupazione, creare lavoro.
La seconda considerazione è che l'Assessore ci dice che non è
una operazione per fare cassa, perché non sarebbe utile né per la
società che vende e neanche per l'altra parte, se poi il privato
non decide di investirci.
Una terza considerazione, invece, vorrei porla all'Assessore e
al Governo, non legata a questo atto, ma mi sembra ghiotta la
possibilità di fare una riflessione in più sui tempi di VDA
Structure. Era il dicembre 2013, in questa legislatura, quando
discutemmo in quest'aula la scelta politica di inserire all'interno
di VDA Structure tutti i beni immobiliari a destinazione casearia e
vitivinicola, per creare queste condizioni. L'Assessore era
all'opposizione con noi da questa parte dei banchi e discutemmo nel
merito politico: ha senso, non ha senso? C'erano anche degli
obblighi comunitari e c'erano delle linee guida, però oggi si
possono trovare delle soluzioni per sbloccare delle
impasse
e magari creare delle condizioni che solo fino a quattro o cinque
anni fa, io ritengo, nessuno qui all'interno di questo Consiglio
avrebbe mai pensato. Chi avrebbe immaginato nel 2008/2010 che una
cooperativa avrebbe deciso di acquistare il bene? Non so voi, ma io
no. Queste cose si stanno piano piano mettendo in campo, ma vi dico
che i tempi sono poco guardabili. Dopo tre anni che abbiamo
inserito la volontà di natura politica, non siamo ancora riusciti a
dare corso a queste operazioni. La società ci sta mettendo del suo
e si cerca di velocizzare, come diceva anche l'Assessore nelle
passate settimane. Noi abbiamo avuto modo di audire gli
amministratori della società: ci sono le criticità e le difficoltà,
ma i tempi sono veramente molto lunghi.
Quello che noi chiediamo come ALPE, su cui cerchiamo di
stimolare e di portare il nostro contributo, è di riuscire a
velocizzare il tutto, in modo che tra qualche mese, se a trovare
non delle soluzioni, si riesca a discutere di un secondo piano di
dismissioni con i soggetti interessati, per creare le condizioni
per poter alienare, conferire, vendere queste attività, che oggi
sono comunque operative, alle cooperative, ai privati o a chi è
interessato, perché la procedura poi è uguale per tutti. Io sto
facendo un discorso sui  tempi, sull'efficacia e
sull'efficienza della società e della macchina parapubblica, perché
comunque - lo dicevamo in Commissione con l'assessore Donzel - su
certe operazioni probabilmente conviene quasi al privato che è in
locazione da VDA Structure farsi carico direttamente dei lavori
all'interno del fabbricato, per cui a maggior ragione può esserci
la possibilità di vendere e di alienare il bene, in modo che quella
cooperativa faccia gli ulteriori passi, sia dal punto di vista
immobiliare, sia dei beni strumentali.
In subordine, l'altro dilemma all'interno di questa operazione è
la parte di beni strumentali che sono stati in parte ammortizzati,
in parte utilizzati, in parte non utilizzati perché all'epoca -
parliamo di qualche decennio fa e forse persino di più -magari
erano stati sovrastimati.
Pertanto chiediamo se è possibile velocizzare questa procedura,
in modo da chiudere il cerchio per le cooperative e per i privati
interessati, sia per la parte immobiliare sia dei beni
strumentali.
Presidente -
Ha chiesto la parola il consigliere Fabbri,
ne ha facoltà.
Fabbri (UVP) -
Come gruppo UVP ribadiamo qui in Consiglio
l'opinione favorevole che abbiamo espresso verso questo tipo di
operazione che, a nostro avviso, è utile all'azienda, la quale si
snellisce e si toglie una zavorra di immobili e di proprietà
immobiliari, che altro non erano che un peso e un trascinarsi
dietro delle strutture che non potevano avere uno sviluppo futuro.
Allo stesso tempo è un'operazione per favorire gli imprenditori che
si sono detti disponibili a usufruirne.
In questo ci sembra di cogliere un'inversione di tendenza
nell'imprenditoria valdostana e anche nella pubblica
amministrazione, o almeno nell'espressione delle ditte gestite
dalla stessa, nell'ottica di una nuova collaborazione che lascia
prevedere un futuro di sviluppo da questo punto di vista, per cui
l'imprenditoria riprende il suo vero ruolo, così come la pubblica
amministrazione, anche nel favorire alcuni aspetti di questo tipo.
Noi non possiamo che essere favorevoli a questo nuovo indirizzo che
l'Amministrazione pubblica e l'imprenditoria privata hanno rivelato
in questa occasione.
Presidente -
Ha chiesto la parola il consigliere Nogara,
ne ha facoltà.
Nogara (UVP) -
Non sto a ribadire quanto ha detto il mio
collega Fabbri, sull'opportunità che già negli anni scorsi il
gruppo dell'UVP aveva paventato in quest'aula a proposito della
dismissione o della vendita a chi era interessato di strutture in
mano a VDA Structure.
Io vorrei aprire una parentesi su tutte quelle strutture - come
anticipato dal collega Chatrian - nell'ambito che chiamiamo
agricolo, che sono i caseifici. Devo dire che in Commissione
l'amministratore delegato e il presidente di VDA Structure ci hanno
presentato un'ottima relazione e ci hanno spiegato quali sono le
problematiche che esistono in questo momento. Si chiede solo di
dare una mano a VDA Structure, di aiutarla e anche un po' di
sollecitarla, affinché in certe situazioni si possa arrivare a una
conclusione, perché ci siamo trovati in tante situazioni,
soprattutto caseifici, con delle strutture abnormi per la sola
produzione della Fontina. Noi siamo rimasti ben impressionati
perché è stata espressa la disponibilità, chiaramente dove è
possibile, a scindere le attività e a dividere il fabbricato, per
poter affittare una parte a una cooperativa o a un caseificio e
l'altra parte magari ad altre attività. Questa è una cosa che
bisognerebbe incentivare e aiutare, perché sarebbe importante
definire la parte riguardante l'agricoltura, perché siamo in un
momento di difficoltà - come sappiamo tutti - e in questo periodo,
quando le mandrie ritornano e incomincia la stagione invernale,
tutte quelle strutture come i caseifici devono riprendere a pieno
ritmo la loro attività. Come ha ribadito il mio collega Fabbri, di
queste iniziative il nostro gruppo è soddisfatto.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Per ribadire il mio voto di astensione
rispetto a questo provvedimento. Non tanto per il merito generale
del provvedimento, che potrei anche condividere, quanto per il
fatto che ho chiesto alcuni dati, ma non mi sono ancora pervenuti,
quindi non ho ancora un quadro completo. Sono dati che non avevo
chiesto a lei direttamente, ma a VDA Structure, però il concetto è
lo stesso e parliamo della medesima cosa. Avevo chiesto i dati
rispetto a quello che sarebbe successo con la vendita di questi
immobili, a quello che sarebbe accaduto con l'Imu, piuttosto che
con altre tasse e cosa sarebbe stato introitato dalla società. I
dati non mi sono ancora arrivati, quindi io non ho tutti quanti gli
elementi per esprimere un giudizio definitivo, di conseguenza mi
asterrò su questo provvedimento.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Solo per dire che il mio sarà un voto
favorevole, in quanto ritengo che sia importante responsabilizzare
anche chi gestirà o comunque chi sarà proprietario di questi
immobili. È chiaro che sarà una scommessa per tante cooperative e
tante società che gestiranno questi immobili, ma nello stesso tempo
sarà una sfida che sicuramente andrà nel senso di
responsabilizzarle, chiudendo tra l'altro un momento di profonda
incertezza. Io ritengo che sia stata fatta la scelta giusta, perché
la responsabilizzazione in questo senso va nel credere e
nell'investire nel mondo cooperativistico valdostano.
Presidente -
Non ci sono altre richieste di intervento,
dichiaro chiusa la discussione generale. Ha chiesto la parola
l'assessore Donzel, ne ha facoltà.
Donzel (PD-SIN.VDA) -
Naturalmente non può che farmi
piacere raccogliere le osservazioni dei colleghi, che sono
favorevoli e che hanno anche approfondito alcuni aspetti
dell'operazione che assolutamente condivido, anche per la
profondità che hanno dato alla loro analisi. Mi scuso con il
collega Cognetta per la mancanza dei dati, ma lei non li ha
richiesti all'Assessorato. Non ero a conoscenza della sua
richiesta, ma mi farò comunque parte attiva perché lei li abbia,
sebbene in un momento successivo. Questi dati non le sono stati
negati: probabilmente c'è parecchio lavoro da fare, è arrivata una
richiesta, bisogna metterci delle persone a lavorare e quindi è
semplicemente una questione di tempistica. Una volta tanto le
Commissioni sono state più veloci e il provvedimento è arrivato
subito in aula, quindi ecco la ragione del ritardo.
Rispetto alle problematiche sollevate, che riguardano i beni che
invece hanno natura più rivolta al settore agricolo, quindi legate
alle cooperative, devo dire che l'operazione è merito della
Presidenza della Regione e dell'Assessore all'agricoltura. Per
quanto riguarda la mia competenza, ho cercato di sollecitare e di
accelerare i tempi. Va detto che è arrivata una mole di lavoro non
indifferente tutta in un colpo e si sono fatte delle valutazioni,
anche molto puntuali, proprio per rispondere alle cose che
sollevava il collega Nogara: capire le effettive esigenze e
conoscere la qualità dei locali. In alcuni casi c'erano piccoli
danni e magari c'era solo un tetto che perdeva: sono aspetti che
magari sembrano marginali, ma poi diventano sostanziali quando
bisogna fare un contratto d'affitto.
È stato fatto, una volta tanto, un percorso caratterizzato dalla
massima democraticità. È stata coinvolta, ha svolto un ruolo attivo
e va ringraziata la Fédération des coopératives, perché ha
contribuito a stilare un modello base di contratto che poi verrà
definito con i singoli soggetti. L'intenzione è di provvedere da
subito alla cessione dei macchinari, quindi di farne parte attiva
subito alle cooperative, e poi in una fase successiva, non appena
saranno stipulati e redatti i contratti, quindi chiusa questa
parte, le cooperative che sentiranno di avere la potenzialità e la
volontà di acquisire il bene, attraverso un confronto con
l'Assessorato all'agricoltura e la Presidenza, sicuramente avranno
la possibilità in tempi brevi di fare questa richiesta e l'atto
verrà tempestivamente portato all'attenzione del Consiglio
regionale.
Presidente -
Non ci sono altre dichiarazioni, possiamo
mettere in votazione.
Dichiaro aperta la votazione.
Esito della votazione:
Presenti: 32
Votanti           
: 31
Favorevoli: 31
Astenuti: 1 (Cognetta)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK