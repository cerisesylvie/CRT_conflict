Consiglio Regionale della Valle d'Aosta - Oggetto del Consiglio n. 2245 del 8 novembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Bonifica, miglioramenti e riordino fondiario
FORESTE E TERRITORI MONTANI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2245 del 8 novembre 2006 - Resoconto
OGGETTO N. 2245/XII - Lavori di riordino e miglioramento
fondiario nell'alta valle di Saint-Barthélemy.
(Interrogazione)
Interrogazione
Constatato che nei terreni dell'Alpe La Serva, nell'alta
Valle di Saint-Barthélemy, sono in fase di ultimazione i lavori di
"riordino e miglioramento fondiario" che hanno pesantemente
interessato le superfici boscate preesistenti con un esteso taglio
di piante anche secolari, la conformazione del terreno stesso con
ampi sbancamenti e movimenti di terra e con la realizzazione di
alcune piste forestali;
Considerato che sono stati avanzati molti dubbi, anche da
personale esperto, sulla reale utilità di operare ed eseguire
lavori di riordino fondiario che così profondamente modificano il
territorio dal punto di vista ambientale, paesaggistico, fisico e
geomorfologico;
Appreso che è stato inviato un esposto al Sindaco di Nus,
all'Assessore all'Agricoltura e Risorse naturali, al Presidente
della Regione e alla Procura di Aosta;
Ritenuto opportuno conoscere in modo più approfondito che
cosa sia veramente accaduto;
i sottoscritti Consiglieri regionali
Interrogano
l'Assessore competente per sapere:
1) quali lavori erano previsti nel piano di riordino e
miglioramento fondiario;
2) se è a conoscenza del taglio di parecchi esemplari d'alto
fusto in un'area boscata così trasformata in pascolo;
3) se erano autorizzati i lavori di sbancamento, riporto e
movimento terra tali da modificare la conformazione
dell'area.
F.to: Venturella - Squarzino Secondina
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Prima di entrare nel merito, una piccola
premessa. Si assiste sempre, quando si parla di questi argomenti,
ad un approccio un po' tendente all'enfatizzazione delle situazioni
e alla drammaticità di quello a cui si va incontro. Lavori di
riordino fondiario che così profondamente modificano il territorio
dal punto di vista ambientale, paesaggistico, fisico: è evidente
che, quando si fanno dei lavori, non si possono fare senza
intervenire sul territorio. Mi ricordo che anni fa, quando si
parlava del riordino fondiario di Verrayes, dove non ricoprivo
questo incarico, le stesse parole erano riportate anche sugli
organi di stampa a volte, dove si tende a dare enfasi a tali
interventi. Credo che il tutto vada ricondotto nella giusta misura,
nel senso che bisogna esaminare gli interventi per quello che sono
autorizzati, per la necessità di intervenire per poi vedere un
prodotto finito. L'esame definitivo si ha quando si ottiene il
prodotto finito, in questo caso, come per altre situazioni, durante
i lavori in corso l'immagine risulta diversa da quello che è il
prodotto che si ottiene.
Per entrare nel merito, premetto che il piano di miglioramento
in oggetto prevede il recupero a pascolo di una vasta area, che
risulta catastalmente a coltura agraria, a pascolo. Questo è molto
importante, perché qui emerge una prima considerazione: nel corso
degli ultimi 30 anni in Valle d'Aosta abbiamo avuto una discordanza
fra il catastale e le situazioni in essere, per cui abbiamo avuto
una buona parte del territorio che aveva un utilizzo agricolo
dimostrato dalla destinazione catastale che non corrisponde più,
perché c'è stata un'invasione in certe situazioni del terreno
originariamente utilizzato come agricolo da infestanti, da arbusti
e da vegetazione che non permette l'uso adeguato. In questo caso
siamo in tale situazione, perché all'atto della presentazione del
piano queste superfici erano invase da vegetazioni arbustive ed
arboree. Il piano prevedeva altresì la sistemazione con un modesto
allargamento di un sentiero per accedere alle radure con mezzi per
lo spandimento del letame e delle deiezioni liquide; anche qui
entriamo nella situazione attuale che prevede che, per effettuare
certe attività agricole, è necessario tener conto dell'evoluzione,
della meccanizzazione e quindi della necessità di svolgere queste
buone pratiche agricole previste fra l'altro dalle normative.
L'intervento è consistito nel recupero e miglioramento del pascolo,
al fine di ottenere una superficie sufficiente a garantire il
mantenimento di un carico bestiame di 60 UBA (unità bovine adulte
di riferimento) per un periodo di 60 giorni.
L'insieme degli interventi proposti sono: la riconversione del
bosco di invasione di recente insediamento degli arbusteti, ai
margini del pascolo per circa 5,5 ettari, allargando e congiungendo
le radure esistenti e riprofilando il margine inferiore del bosco
tramite operazioni di movimento terra - consentite per attività di
questo tipo fino a una profondità massima di 80 centimetri - con
relativo spietramento, livellamento e formazione del cotico erboso;
la trasformazione di 1,5 ettari di bosco in pascolo arborato, che è
comunque un'utilizzazione agricola diffusa nel nostro territorio,
da eseguire dove la densità del bosco (rado), la morfologia del
terreno - pendenza moderata - e la profondità del suolo (profondo)
lo possono consentire; sistemazione con interventi di movimento
terra, spietramento e livellamento del cotico erboso sulle porzioni
di terreno che già erano mantenute a pascolo (6 ettari circa) nella
zona posta fra il limite inferiore del bosco e il torrente
Saint-Barthélemy; interventi di regimazione delle acque sul
ruscello che attraversa lungo la linea di massima pendenza la
mezzeria della proprietà, al fine di intervenire anche per un
discorso di gestione delle precipitazioni, visto che in questa zona
una particolare attenzione va data all'aspetto della gestione delle
acque visto quello che era successo nell'alluvione del 2000;
interventi di bonifica in parte delle aree in cui è prevista la
riconversione a pascolo mediante la realizzazione di drenaggi e di
canali di scolo allo stesso scopo; infine, realizzazione di un
impianto di irrigazione semifisso che ha la tipologia costruttiva
prescritta per le situazioni che riguardano interventi in
quota.
Punto n. 3:
"se erano autorizzati i lavori di sbancamento,
riporto e movimento terra tali da modificare la conformazione
dell'area"
, come specificato prima, su buona parte della
superficie sono state autorizzate operazioni di movimento terra,
che prevedono sbancamenti e riporti fino alla profondità massima
prevista. Durante i sopralluoghi, questo è importante rilevarlo,
eseguiti in concomitanza con la liquidazione di stati di
avanzamento lavori, non si sono riscontrati da parte degli uffici
preposti alla liquidazione dei contributi irregolarità
nell'esecuzione delle opere o difformità rispetto al progetto
autorizzato e concessionato. Per venire all'ultima parte
dell'interrogazione, sul taglio di parecchi esemplari di alto fusto
in un'area boscata così trasformata in pascolo si può dire che, in
seguito a sopralluogo congiunto con i servizi interessati della
Regione, si autorizzavano, ai sensi del regio decreto n. 3267/1923,
l'allargamento delle radure esistenti con l'eliminazione di
cespugli e piante di invasione e taglio di vegetazione di invasione
a monte del fabbricato d'alpe, con finalità di recuperare parte
delle superfici già destinate in passato al pascolo. Per decidere
le aree da recuperare, si è verificata la presenza di testimonianze
della passata coltura, oltre che le documentazioni catastali,
evidenziando le zone servite dalla rete di canali irrigui; questa è
una modalità operativa che è usuale presso i nostri uffici, al fine
di ricostruire anche lo storico per prevedere gli interventi da
effettuare e da accettare. Nel parere vi erano tutte le
prescrizioni necessarie, quindi le prescrizioni legate al limitarsi
del taglio a raso alle sole radure attualmente presenti, mediante
il loro collegamento, e una regolarizzazione del limite dell'area
boscata a monte dell'alpeggio. Nelle aree sottoposte a pascolo
arborato poi il taglio della vegetazione deve limitarsi ad
interventi silvicolturali di selezione negativa e la lavorazione
del terreno tramite cespugliamento può essere eseguita localmente
in condizioni favorevoli del terreno, in ogni caso il taglio della
vegetazione deve essere valutato in precedenza di concerto con la
stazione forestale competente per territorio e comunque ridotto al
necessario: questa è una procedura che normalmente è applicata per
interventi di tale tipo. Per finire, la Giunta regionale ha
espresso valutazione di impatto ambientale positiva sul piano di
miglioramento dell'Alpe La Serva con la deliberazione n.
2775/2003.
Presidente
- La parola al Consigliere Venturella.
Venturella (Arc-VA)
- Per rispondere brevemente
all'Assessore, che non perde occasione di dire che noi scriviamo le
interrogazioni con particolare enfasi, per evitare che questo modo
di scrivere - che forse dà fastidio a qualcuno - sia indicato come
un modo distorto di concepire la realtà, mi sono premunito e ho
fatto delle foto, che ho inviato per conoscenza agli organi di
stampa e ai colleghi Consiglieri che hanno la posta aperta... mi
sono dimenticato l'Assessore forse... ho qui una foto aerea del
2000, chiamata "ortofoto", che testimonia che l'enfasi non è tale,
ma è solo il riportare la realtà, poi fornirò documentazione
all'Assessore. Sono andato a rivedere nel Comune di Nus gli ambiti
inedificabili, chiamati "aree boscate", è la procedura
amministrativa prodromica all'approvazione della bozza di variante
di adeguamento al piano territoriale paesistico...
(interruzione dell'Assessore Isabellon, fuori
microfono)
... va bene, ma non può dire che le aree boscate sono state
decespugliate, sono state collegate con le aree che erano prima
delle radure delle chiarie perché sia dall'ortofoto del 2000, sia
dagli ambiti inedificabili del Comune di Nus sono state ampliate,
ma di parecchie migliaia di metri quadri queste radure. Certo che,
se le regole le fate voi, ogni volta vi sono regole diverse!
Per i colleghi, se andate a vedere l'immagine n. 146 che vi ho
spedito, potete rendervi conto di quel famoso adattamento:
l'Assessore ha infatti parlato di adattamento di sentiero per
trasformarlo in pista per il passaggio dei mezzi per l'esbosco.
Questo è come l'altro, se si può chiamare un piccolo adeguamento
del sentiero, forse qualcuno dovrebbe ridefinire a livello
topografico, fare una riunione con IGM di Torino e con l'Ufficio
cartografico della Regione per ridefinire tutta la casistica di
cosa si intende per strade poderali, strade carrozzabili, carrai,
anzi alcuni professionisti - mi riferisco a dei progetti che sono
al via attualmente - hanno inventato il neologismo del sentiero
carrabile! Questo per dire delle evoluzioni della lingua italiana a
misura di progetto, in definitiva. È vero, le regole sono state
rispettate, ma non ho sentito il numero degli esemplari di alto
fusto abbattuti; forse perché era troppo alto, per cui non glielo
hanno detto. Se lei va un poco sotto l'Alpe La Serva e va verso
l'Alpe Ollière o al Prà, vedrà delle cataste a monte della strada e
lì si potrà rendere conto di quante piante secolari, sia di peccio
che di larice, sono state abbattute per far posto alla chiaria.
Infine, quando si parla di turismo sostenibile e di interventi,
prego i colleghi e gli organi di stampa di osservare l'ultima foto:
la n. 148, dove si vede il rifugio alpino di che dimensione è e che
sarà oggetto di un'altra interpellanza, ma è questo il vostro modo
di operare, nulla a che fare con la storia passata, nulla a che
fare con il turismo sostenibile, anzi più si concede -sempre a
norma - e meglio è. Torneremo su ogni progetto per denunciare ciò
che fate o ciò che promettete di fare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK