Consiglio Regionale della Valle d'Aosta - Oggetto del Consiglio n. 1182 del 15 marzo 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 1182 del 15 marzo 2000 - Resoconto
OGGETTO N. 1182/XI Notizie sull'operatività di un servizio di
radioterapia presso l'Ospedale regionale. (Interrogazione)
Interrogazione Venuti a conoscenza del fatto che da anni,
numerosi utenti dell’Unità Sanitaria Locale della
Valle d’Aosta, ai quali sono stati riscontrate
patologie tumorali, sono costretti a trasferirsi per diversi giorni
alla settimana presso il Presidio Ospedaliero di Ivrea, al fine di
effettuale le indispensabili sedute di radioterapia;
Tenuto conto che in merito al servizio di trasferimento
organizzato dall’USL e gestito dagli operatori del
"118" della Valle d’Aosta, sono stati riscontrati
alcuni disagi soprattutto da parte dei malati più anziani;
Vista la necessità di eliminare al più presto i sacrifici a cui
sono sottoposti i malati di tumore valdostani costretti a recarsi
ad Ivrea e/o in altri centri fuori Valle per essere curati;
i sottoscritti Consiglieri regionali
Interrogano
la Giunta regionale per conoscere:
1) quali siano i tempi e le modalità previsti al fine di rendere
definitivamente operativo il servizio di radioterapia presso
l’Ospedale regionale;
2) se non si possa chiedere all’Unità Sanitaria
Locale della Valle d’Aosta, di verificare,
nell’ottica di una politica sanitaria umana ed
accogliente, la possibilità di poter, nei casi di comprovata
gravità dovuta a motivi di anzianità e/o di malattia trasportare
gli utenti "prelevandoli" nei rispettivi comuni di residenza
evitando così a queste persone di sostenere ulteriori disagi.
F.to: Lanièce - Marguerettaz
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
L'attivazione di un servizio di radioterapia
è stato previsto nel piano sociosanitario regionale per il triennio
1997-1999, non ritenendo più pensabile il perpetuarsi dei viaggi
che molti pazienti sono stati e sono tuttora costretti a compiere
per recarsi presso l'Ospedale di Ivrea per sottoporsi a tali
trattamenti. Già nel corso del 1995 l'Assessorato alla sanità ha
promosso la stipula di una convenzione fra l'USL di Aosta e l'USL
di Ivrea per garantire l'attività di consulenza radioterapica.
La stipula di tale convenzione ha rappresentato la prima fase di
un processo che, a regime, consentirà l'attivazione di un vero e
proprio servizio di radioterapia all'interno del Presidio
ospedaliero di viale Ginevra.
I lavori per la realizzazione del servizio di Radioterapia sono
inseriti nell'ambito del progetto relativo al secondo intervento,
lotto II, di ristrutturazione, adeguamento e ampliamento del
Presidio ospedaliero di viale Ginevra, che prevede oltre al
servizio di cui trattasi la realizzazione della nuova centrale di
sterilizzazione, del day-hospital e ambulatorio per l'Unità
operativa di Oncologia, della nuova Farmacia, l'ampliamento del
Pronto Soccorso, come citava prima il Consigliere Beneforti, e la
nuova sala di urgenza, previsto nel "pacchetto" di
radioterapia.
Tale progetto e relativo appalto sono stati approvati dalla
Giunta regionale con provvedimento n. 4264 del 23 novembre 1998 ed
è stato inserito nel programma generale in materia di edilizia
sanitaria, ai fini dell'avvio della seconda fase del programma
straordinario di investimenti, ex articolo 20, legge n. 67/88, e
successive modificazioni.
In particolare, per l'esecuzione dell'intervento suindicato è
stato assegnato alla Regione un finanziamento statale di lire 27
miliardi. L'appalto dei lavori in questione è tuttora in atto, si
prevede l'aggiudicazione degli stessi, se le procedure avranno uno
svolgimento regolare, entro due mesi garantendo quindi l'inizio dei
lavori nell'estate del corrente anno. Il "se" è d'obbligo, visti i
ricorsi ripetuti da parte di imprese appaltatrici.
Tali opere dovrebbero concludersi fra la fine del 2002 e
l'inizio del 2003. Durante lo svolgimento dei lavori edilizi,
verranno appaltati gli impianti e le attrezzature specifiche per
tale servizio.
Il servizio di Radioterapia sarà collocato al piano interrato
del corpo in ampliamento ad ovest dell'edificio principale del
Presidio ospedaliero e si svilupperà su una superficie di oltre 600
metri quadrati; oltre alla "sala bunker" per i trattamenti, sono
stati previsti il locale per il simulatore, un'officina, lo studio
dei fisici, lo studio dei medici, il locale visite, il locale
accessori di servizio quali: attese, segreteria, archivio,
eccetera. Inoltre, sarà realizzato nel pieno rispetto
dell'abbattimento delle barriere architettoniche e della sicurezza
antincendi.
Per quanto riguarda la seconda domanda posta, cerco di fare il
punto della situazione rispetto al servizio dei pulmini. Ogni
giorno feriale, salvo differente comunicazione da parte della
Radioterapia dell'Ospedale di Ivrea, partono uno o più pulmini, a
seconda del numero degli utenti diretti al servizio di
telecobaltoterapia.
Il servizio di cui sopra è a completo carico del Sistema
sanitario regionale ed è pertanto completamente gratuito. Per poter
usufruire del servizio di cui sopra, è necessario contattare con
almeno un giorno di anticipo l'Ufficio gestione trasporti secondari
dell'unità budgetaria "118", che è sito all'uscita del Presidio
ospedaliero accanto all'Ufficio informazioni, dal lunedì al
venerdì, oppure al di fuori di questo orario telefonando
direttamente al "118", e prendere accordi con l'operatore del "118"
comunicando il proprio nominativo, recapito telefonico e
concordando il luogo di attesa del pulmino.
A partire dai primi anni '80, epoca d'inizio per questa attività
di trasporto, c'è stata una notevole evoluzione: un aumento di
richiesta da parte degli utenti, assolto con l'acquisto di un
pulmino da 18 posti che partiva dall'Ospedale di Aosta alle ore 6 e
rientrava alle 13,30 circa, i pazienti dell'alta Valle dovevano
presentarsi ad Aosta, mentre quelli della bassa Valle venivano
prelevati nei comuni dell'asse centrale.
Viste le lamentele dei pazienti, legate sia a un problema di
comfort dei minibus, che a una durata dei viaggi troppo elevata in
rapporto alla seduta di terapia di ogni singolo, che è di circa 5
minuti, si è provveduto all'acquisto di due minibus da 8 posti nel
1990. È stato modificato l'orario di partenza da Aosta dalle ore 6
alle ore 8; un minibus partiva da Aosta con i pazienti dell'alta
Valle, l'altro partiva da Verrayes e caricava gli utenti da Nus a
Pont-Saint-Martin, rientro dei primi pazienti verso le ore 11,30 e
gli ultimi verso le ore 12,30.
Nel 1996 sono stati acquistati due nuovi pulmini ancora più
confortevoli. Nel 1998 tenendo conto delle molteplici località di
residenza degli utenti e dei problemi insorti ad Ivrea in
Radioterapia, quando i pazienti scendevano tutti insieme al
mattino, in accordo con i responsabili della telecobaltoterapia,
sono state modificate le partenze dei pulmini, pertanto uno scende
al mattino, un secondo il pomeriggio, e sono organizzati per poter
effettuare fermate in tutti i comuni di residenza, lungo l'asse
centrale della Valle, e non al singolo domicilio come parrebbe
richiedere il Consigliere Lanièce, in quanto ciò comporterebbe un
allungamento eccessivo dei tempi.
Qui c'è tutta la scansione delle fermate, che evito di leggere,
perché ricomprende sede, luogo e orari di appuntamento lungo tutto
l'asse centrale della Valle d'Aosta.
Nei casi di comprovata gravità dovuta a motivi di anzianità o a
malattie di pazienti non autosufficienti e non in grado di
usufruire del servizio di minibus, il trasporto viene assicurato a
mezzo ambulanza direttamente a domicilio, ma è un servizio a
latere; previa certificazione e attestazione dell'intrasportabilità
dei pazienti, viene utilizzato il servizio ambulanza, grazie al
lodevole e irrinunciabile apporto dei volontari delle associazioni
valdostane. Qualora non ci siano prenotazioni di pazienti per
fermate lungo l'asse centrale, i minibus percorrono l'autostrada.
Fermate in luoghi differenti da quelli sopra elencati devono essere
motivate e concordate con l'operatore del "118". La scelta del
pulmino viene fatta in base alla residenza, segnalando alla
Radioterapia di Ivrea se si risiede in alta o in bassa Valle, alle
esigenze del reparto di telecobalto, sistemazione delle sale, al
numero degli utenti, e non per scelta del singolo paziente. In tal
caso ci si accorda in modo tale da procurare a quest'ultimo il
minor disagio possibile.
Questa è la situazione che a noi pare ottimale, anche se non
posso non ribadire il fatto che la prossima realizzazione del
servizio eviterà una serie di disagi, ma in modo relativo perché
gli utenti di Pont-Saint-Martin dovranno comunque recarsi ad Aosta
e i cittadini di Courmayeur dovranno scendere. Questo se non
vogliamo seguire la logica di un cittadino di Valtournenche che ha
scritto al giornale, pretendendo che il servizio di Radioterapia
venga svolto probabilmente al Breuil e non a Valtournenche perché
siamo troppo distanti. Anche su questi punti si parla di cultura e
di formazione del cittadino.
Président
La parole au Conseiller Lanièce.
Lanièce (Aut)
Prendiamo atto della risposta che ci ha
fornito l'Assessore.
Faccio due considerazioni. Questa interrogazione è stata
presentata proprio per evidenziare due problemi tuttora presenti,
il primo è sicuramente quello del ritardo con il quale non è stato
ancora istituito questo servizio di radioterapia; l'Assessore ora
ci ha indicato dei tempi e speriamo almeno che possano questa volta
essere rispettati, perché ciò vorrebbe dire che nel 2003 potremmo
finalmente avere in Valle d'Aosta un servizio di radioterapia.
Penso che ciò sia molto importante, tenuto conto che ci sono
circa 300 decessi all'anno di malati di tumore e 500 nuovi casi.
Sono dei dati, per una realtà piccola come la nostra, importanti, e
da diversi anni il sottoscritto e altri hanno chiesto la
realizzazione di questo servizio per venire incontro ad un problema
gravissimo, a cui dobbiamo dare una soluzione.
In secondo luogo ci erano pervenute alcune lamentele in merito
al, seppur lodevole, servizio del "118" per quanto riguarda il
trasporto ad Ivrea dei malati affetti da malattie tumorali.
L'Assessore ci ha detto che per i casi di comprovata gravità c'è la
possibilità di usufruire di un servizio di ambulanza; riferirò di
questa soluzione, perché questo vorrebbe già dire limitare al
massimo questi disagi. Ci è stato fatto l'esempio di alcune persone
che con mezzi di fortuna dovevano percorrere diversi chilometri
dalla loro residenza, per poter arrivare al punto dove venivano
prelevati dal pulmino del "118". Ovviamente se una persona lo può
fare, va bene, ma se uno ha già problemi di salute oltre a problemi
di anzianità, diventa una cosa difficile e disagevole, tenuto conto
che poco tempo fa l'Assessore, rispondendo ad un'iniziativa della
collega Squarzino, mi sembra che avesse concordato sulla necessità
di un ospedale più umano e di una sanità più vicina alle persone.
Quindi nell'ottica di questa idea di un ospedale più umano, più
accogliente, più vicino alle persone, e anche per venire incontro a
persone che purtroppo sono gravate da una grave malattia, penso che
ciò sia il minimo che un'amministrazione possa fare.
Per quanto riguarda il servizio di Radioterapia, invitiamo
l'Assessore a cercare di accelerare i tempi, anche perché il
sottoscritto già nel 1993 aveva chiesto di verificare la
possibilità di creare un servizio ed una unità operativa di
Radioterapia, alla luce dei dati di cui ero in possesso. Già nel
piano sociosanitario del 1997-1999, come l'Assessore ha detto,
c'era scritto fra i vari passaggi l'insediamento della Radioterapia
e lì erano stati indicati dei tempi che prevedevano nel 1997 lo
stato di avanzamento del 20 percento dei lavori, nel 1998 il
rimanente 70 percento per poi ultimare nel 1999, con il restante 10
percento dei lavori, la realizzazione del servizio di
Radioterapia.
Queste indicazioni non sono state mantenute perché se, come dice
l'Assessore, fra poco verranno appaltati i lavori, vuol dire che i
tempi previsti nel piano sociosanitario sono slittati di parecchio.
Questo è un dato negativo perché avremmo dovuto quasi già essere in
direzione di arrivo nel vedere operativo, nella nostra regione, il
servizio di Radioterapia; invece siamo ancora al punto di partenza
e se ne parlerà entro il 2003. Speriamo che questa sia la data
definitiva.
Ribadiamo l'importanza di creare al più presto questo servizio
di Radioterapia e comunque prendiamo atto del fatto che per i casi
di comprovata gravità esiste la possibilità di accedere a questo
servizio di ambulanza: questo lo faremo presente alle persone che
ci hanno contattato.
Pur riconoscendo che la situazione è migliorata in questi anni,
passando da una situazione drammatica ad un'altra dove qualcosa è
stato fatto, tuttavia, nell'ottica di cercare di essere vicini alle
persone e nell'ottica di dare un aspetto umano al settore
sanitario, bisogna cercare di togliere ulteriori disagi a persone
che già soffrono per problemi di salute.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK