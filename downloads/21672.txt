Consiglio Regionale della Valle d'Aosta - Oggetto del Consiglio n. 1405 del 14 luglio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Piano socio-sanitario regionale
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1405 del 14 luglio 2005 - Resoconto
OGGETTO N. 1405/XII - Approvazione, nelle loro linee
programmatiche, delle pubblicazioni "Atlante della mortalità in
Valle d'Aosta 1980-2003" e "Osservatorio per le politiche sociali -
Primo rapporto", ai sensi dell'articolo 4, comma 3 della legge
regionale 25 gennaio 2000, n. 5 e successive modificazioni e della
legge regionale 4 settembre 2001, n. 18 recante approvazione del
Piano socio-sanitario regionale 2002-2004.
(Raccoglimento per le vittime della strage di Londra)
Il Consiglio
Richiamata la legge regionale 25 gennaio 2000, n. 5 e
successive modificazioni che prevede, tra l'altro, che la Regione
assicuri, mediante la programmazione sanitaria, lo sviluppo del
servizio socio-sanitario regionale, al fine di garantire i livelli
essenziali ed appropriati di assistenza definiti dal Piano
socio-sanitario regionale;
Richiamato l'articolo 4 della legge regionale 25 gennaio
2000, n. 5 e successive modificazioni che prevede che
l'Osservatorio regionale epidemiologico e per le politiche sociali
(OREPS) predisponga annualmente una relazione sullo stato di salute
e di benessere sociale della popolazione regionale in versione
strategica o congiunturale su uno dei temi di rilevanza per la
programmazione sanitaria o sociale regionale;
Richiamato altresì l'articolo 5, primo comma, lettera i),
della legge regionale 25 gennaio 2000, n. 5 e successive
modificazioni che stabilisce i compiti e le funzioni
dell'Osservatorio regionale epidemiologico e per le politiche
sociali (OREPS) facente parte della
Direzione risorse del
Dipartimento sanità, salute e politiche sociali;
Richiamata la legge regionale 4 settembre 2001, n. 18 recante
approvazione del Piano socio-sanitario regionale per il triennio
2002-2004 che declina, tra l'altro, gli obiettivi in termini di
garanzia di livelli essenziali ed appropriati di assistenza da
prestare alla popolazione nel triennio di riferimento;
Richiamata la deliberazione della Giunta regionale n. 537 in
data 28 febbraio 2005 recante
approvazione della
pubblicazione sul tema "Atlante della mortalità in Valle d'Aosta
1980-2003" curata dall'Osservatorio regionale epidemiologico e per
le politiche sociali (OREPS), nell'ambito delle attività previste
dall'articolo 5 della legge regionale 25 gennaio 2000, n. 5 e
successive modificazioni e della legge regionale 4 settembre 2001,
n. 18 recante approvazione del Piano socio-sanitario regionale
2002-2004;
Richiamata la deliberazione della Giunta regionale n. 793 in
data 21 marzo 2005 recante
approvazione della realizzazione
della pubblicazione sul tema "Osservatorio per le politiche sociali
- primo rapporto" nell'ambito delle attività previste dall'articolo
5 della legge regionale 25 gennaio 2000, n. 5 e successive
modificazioni e della legge regionale 4 settembre 2001, n. 18
recante approvazione del Piano socio-sanitario regionale
2002-2004;
Considerato pertanto che, nel corso dell'anno 2004,
l'Osservatorio regionale epidemiologico e per le politiche sociali
(OREPS) ha adempiuto all'obbligo previsto dall'articolo 4, comma 2,
della legge regionale 25 gennaio 2000, n. 5 e successive
modificazioni predisponendo - mediante le pubblicazioni di cui
trattasi - la relazione sullo stato di salute e di benessere
sociale nella sua versione congiunturale;
Preso atto che le pubblicazioni di cui trattasi comportano un
approfondimento dei temi trattati nel vigente Piano socio-sanitario
regionale e lo sviluppo della conoscenza dei fabbisogni di salute e
di benessere sociale della popolazione regionale, destinati a
migliorare i processi decisionali di scelta delle linee strategiche
e di programmazione e controllo in materia sociale propri
dell'Amministrazione regionale;
Ravvisata la necessità di procedere alla presentazione delle
pubblicazioni di cui trattasi al Consiglio regionale affinché siano
approvate, nelle loro linee programmatiche, e pubblicate sul sito
internet dell'Amministrazione regionale;
Richiamata la deliberazione della Giunta regionale n. 4879 in
data 30 dicembre 2004 concernente l'approvazione del bilancio di
gestione per il triennio 2005-2007 con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
Visto il parere favorevole rilasciato dal Dirigente della
Direzione risorse dell'Assessorato sanità, salute e politiche
sociali, ai sensi del combinato disposto degli articoli 13, comma
1, lettera e) e 59, comma 2, della legge regionale 23 ottobre 1995,
n. 45, sulla legittimità della presente deliberazione;
Visto il parere della V Commissione consiliare
permanente;
Delibera
1) di
approvare, nelle loro linee programmatiche, le
pubblicazioni
"
Atlante della mortalità in Valle
d'Aosta 1980-2003
"
e
"
Osservatorio per
le politiche sociali - primo rapporto
"
, ai sensi
dell'articolo 4, comma 3, della legge regionale 25 gennaio 2000, n.
5 e successive modificazioni e della legge regionale 4 settembre
2001, n. 18 recante approvazione del piano socio-sanitario
regionale 2002-2004;
di disporre la pubblicazione dei documenti previsti dal punto
1) del dispositivo della presente deliberazione sul sito internet
della Regione.
Allegati
(Omissis)
Presidente - La parola all'Assessore alla sanità, salute e
politiche sociali, Fosson.
Fosson (UV) - Inizio con un ringraziamento, perché il lavoro che
presentiamo oggi, e di cui sono orgoglioso, è dovuto all'attività
dell'ultimo anno del nostro OREPS che ha elaborato questo primo
studio della mortalità in Valle in modo scientificamente corretto e
valido, con un grande lavoro. Se posso utilizzare una frase del
collega Lanièce per sintetizzare quello che voglio dire, questo
studio ha come senso il fatto di presentare com'è la situazione
attuale, proprio nella logica che diceva ieri il collega e che
cito: "se non si conosce, non si può affrontare".
Dicevo, sono orgoglioso di questo studio perché è la prima volta
che in Valle d'Aosta si presenta in modo ampio uno studio sulla
mortalità. La mortalità è un dato oggettivo, significativo dal
punto di vista epidemiologico, ma non era mai stata raccolta in un
unico studio una mortalità su un periodo molto ampio. Qui per la
prima volta raccogliamo dal 1980 al 2003 tutte le cause di
mortalità in Valle d'Aosta. Come dicevo ieri, il raccogliere tanti
anni di mortalità tutti insieme ha il senso di contrastare quella
menzogna statistica, cioè quei dati riferiti a piccoli numeri che
invece studi fatti in precedenza su un anno solo di mortalità
potevano incontrare; quindi, dicevo, uno studio molto ampio dal
1980 al 2003, dividendo addirittura in 2 periodi, poi
confrontandoli fra di loro, di 12 anni l'uno.
Il secondo punto per cui sono orgoglioso di questo studio è che
è fondamentale avere dei dati certi per programmare degli
interventi sanitari. A volte senza i dati si corre il rischio di
agire per sensazioni, per dati non così rilevanti. Questo lavoro
per la prima volta ci permetterà di avere dei dati certi su un
periodo molto ampio di mortalità.
Terzo punto in questa premessa: direi che questi 2 studi che
presentiamo oggi sono i pilastri su cui si vuole presentare il
nuovo Piano socio-sanitario, proprio su dati oggettivi vogliamo
costruire le azioni fondamentali per arrivare a un miglioramento
della salute e dell'aspettativa di vita in Valle d'Aosta. Mancano
ancora lo studio sul numero dei disabili presenti in Valle d'Aosta
e sulla loro presenza nei vari distretti e quell'atlante - che
presenteremo a fine anno - in cui si mettono in relazione i rischi
ambientali con la situazione della salute nei vari distretti della
Valle d'Aosta. È un rapporto descrittivo, prende atto di tutta la
situazione esistente in Valle d'Aosta, la fotografa, per
permetterci poi, conoscendo l'argomento, di affrontarlo in modo più
corretto.
Farò un'illustrazione abbastanza tecnica, dicendo ancora che
questo rapporto ha, oltre a questo rilievo importante di descrivere
la mortalità in 24 anni successivi - divisi poi in 2 periodi, e
questa divisione in 2 periodi ci permetterà di fare successivamente
degli altri rapporti, cioè di confrontare negli anni che verranno
come sia modificato l'aspetto salute e l'aspetto terapeutico che
incide su questo -, altre 2 caratteristiche importanti. Questo è il
primo studio che è geografico, non solo ci dice com'è la mortalità
in Valle, ma ci dice come tale mortalità è distribuita nei vari
distretti. Vedrete che vi è una differenza di mortalità fra i vari
distretti, cioè in alcuni distretti si muore di più che in altri, o
alcune patologie sono più importanti che in altri. Capite bene cosa
vuol dire avere la Valle d'Aosta divisa in aree geografiche con
diverse cause di mortalità; questo ci permetterà di fare
iniziative, una prevenzione mirata, cioè in alcune zone bisognerà
rivolgere l'attenzione alle malattie cardiovascolari, piuttosto che
a malattie tumorali e viceversa. L'ultimo criterio fondamentale che
affronta questo rapporto, oltre a quello geografico e a quello
della globalità dei dati, è che tiene conto delle disuguaglianze.
In Italia si parla sempre più di disuguaglianza e di diritto alla
salute, si parla di come lo stato sociale incide sulla
sopravvivenza dell'individuo, riprendendo degli studi fatti in
America, dove è dimostrato che nelle malattie cardiovascolari, dove
l'intervento deve essere rapido e preciso, chi appartiene a un'area
sociale più elevata ha una mortalità inferiore. In questo rapporto
sulla mortalità, i comuni, sono distinti secondo un indice di
deprivazione in comuni molto ricchi, comuni a ricchezza media e
comuni deprivati. Questo secondo dei criteri ammessi in modo
uniforme, cioè in base al titolo di studio della popolazione
residente nei comuni, all'indice di affollamento, alla percentuale
di occupati, alle abitazioni in affitto, eccetera. Togliendo il
Comune di Aosta per ovvii motivi di dimensioni, abbiamo diviso i
comuni in molto ricchi, medi e deprivati e vedrete come la
mortalità in certi comuni deprivati sia maggiore, e anche qui si
apre tutto un orizzonte di interventi. Come è stato fatto questo
atlante? Con una metodologia classica per studi epidemiologici di
mortalità, con un approccio che in tecnica si dice "Bayesiano",
cioè con correzioni statistiche per basse intensità della
popolazione, così come abbiamo noi.
La mortalità è superiore a quella italiana soprattutto per
quanto riguarda i maschi, 113,3 con un tasso di mortalità di ogni
1.000 abitanti. Qui entra comunque il discorso di zone di montagna,
ormai sempre più si tende a definire tutti gli interventi sanitari
nella nostra zona come interventi particolari, svolti in un
territorio non sempre agevole, quindi con delle necessità dal punto
di vista organizzativo diverse che altrove. In Valle d'Aosta
comunque la mortalità maschile è ancora superiore a quella del
resto d'Italia, mentre è più favorevole nelle donne, che morivano
molto meno nel primo periodo osservato (anni '80). Qui le
riflessioni non le faccio io ma, essendoci lo stesso ambiente,
probabilmente le donne si avvicinano a visite e a controlli in modo
più frequente che non il sesso maschile e hanno stili di vita e
esposizioni a rischio diverse.
Le prime cause di morte sono come in tutta Italia: la prima
causa è dovuta a malattie dell'apparato cardiocircolatorio e la
seconda ai tumori. Queste 2 cause insieme pesano per il 61,9% per
gli uomini e per il 70,25% per le donne. Capite come prevedendo
delle azioni mirate in questo settore possiamo raggiungere dei
risultati. "Taglio" un pochino dicendo che per i tumori maligni si
è avuto nel periodo dal 1992 al 2003 un miglioramento, più
contenuto rispetto ai miglioramenti che si sono avuti per quanto
riguarda l'apparato circolatorio, che sono stati significativi. La
terza causa di morte è per malattie dell'apparato respiratorio, un
miglioramento nei maschi è avvenuto nel secondo periodo, ma meno
ancora del nord ovest. La fa da padrone in questo caso il tumore
del polmone e qui l'indicazione del fumo e di tutte le battaglie
che faremo per diminuire l'uso del fumo sarà significativa.
Nella divisione geografica l'area della Valdigne, l'area del
distretto n. 1 è quella in cui si muore di meno per malattie
dell'apparato respiratorio, questo soprattutto negli uomini, dove
vi è l'incidenza più bassa della regione, mentre per le donne
aumenta la mortalità per malattie polmonari, forse anche qui per
l'introduzione del fumo nello stile di vita femminile. In sintesi,
abbiamo avuto una riduzione costante della mortalità dal 1980, ma
con un andamento diverso fra maschi e femmine. Vi è stato un
miglioramento negli indicatori di mortalità precoce. È
nell'infanzia che abbiamo avuto in questi 2 periodi raffrontati la
maggiore riduzione di mortalità: meno 50% nei maschi e meno 40%
nelle femmine, quindi un risultato veramente notevole. Qui ci fa
pensare il discorso di un'unica maternità e lo sviluppo di un
dipartimento materno infantile insieme all'"Ospedale amico del
bambino" che sono sforzi significativi se hanno ottenuto i
risultati che vi dicevo. La speranza di vita alla nascita è
aumentata di 3,4 anni nei maschi e di 2,5 anni nelle femmine; a 35
anni invece è aumentata di 2,6 anni nei maschi e di 2,1 anni nelle
femmine. Nel distretto n. 1 si registra la speranza di vita più
alta e nel distretto n. 4 la più bassa.
Dalle analisi sul territorio scaturiscono dei dati molto
interessanti, cioè sulla diversificazione delle nostre attività e
sull'importanza di prevedere una territorialità sempre più marcata
e particolare, sempre più specifica della nostra sanità. Infatti,
come vi dicevo nelle premesse, non si muore nello stesso modo nei
vari distretti, si muore molto di più nel distretto n. 4, il
distretto di fondovalle, mentre la mortalità è decisamente minore
nel distretto di Aosta, dove vi è una fascia di protezione
notevole. Questo è facilmente identificabile nel fatto che, essendo
l'Ospedale di Aosta l'Ospedale regionale ed essendo le malattie
cardiovascolari la prima causa di mortalità, è facile pensare come
la vicinanza ad un centro ospedaliero riduca la mortalità. Questo
in accordo con tutta la letteratura, che dice quanto sia importante
in questo tipo di mortalità un intervento precoce. Stiamo mettendo
a punto anche degli interventi periferici, come la trombolisi su
ambulanza, sul territorio, gli elicotteri che possono volare nelle
valli e anche di notte. In tutte queste differenze territoriali di
mortalità vedrete che vi è una comunità montana che ha una
mortalità per tutte le cause maggiore che le altre. Le persone che
hanno "costruito" questo atlante mi riferivano come già nel passato
degli scritti di medici all'inizio del '900 "significavano" come
questa comunità montana racchiudesse i casi più difficili e più
particolari. Le disuguaglianze sociali già le abbiamo accennate, e
segnano nei comuni deprivati una mortalità maggiore dell'11%
rispetto la media regionale, questo è un dato veramente
significativo come le disuguaglianze sociali... ed è un rilievo
che, pur partendo da situazioni anglosassoni e americane, ormai
viene riferito anche alla nostra situazione italiana, e comunque
anche in Valle d'Aosta.
Andando avanti sempre nella mortalità per tumori, dal 1980 al
2003 nei maschi abbiamo avuto una modesta riduzione della mortalità
(inferiore al 4%). Si poteva sicuramente fare meglio. Le differenze
geografiche sono meno intense, per quanto riguarda la mortalità da
tumori, è più omogenea e questo ci fa pensare a un potenziamento
della prevenzione, gli "screening"... le cause accidentali che
hanno un forte impatto soprattutto nei maschi e sono il quarto
gruppo di cause di mortalità, soprattutto per incidenti sul lavoro,
anche se la loro frequenza, anche da recenti studi fatti con
l'INAIL, è in grande riduzione. Abbiamo degli "eventi sentinella",
cioè abbiamo delle malattie che possono essere i "fari", cioè
l'indicazione di situazioni a rischio che possiamo eliminare. Sono
aumentati i tumori della pleura, vi è la bonifica dell'amianto, che
sicuramente è significativo; sono aumentati in questi 24 anni i
casi di AIDS, sono aumentate le overdosi, sono aumentati i linfomi
di Hodking.
Cosa ne faremo di questo atlante? Non lo lasceremo sicuramente
in un cassetto: intanto, dal punto di vista tecnico, sarà quello
che dirigerà tutte le azioni e gli obiettivi previsti nel Piano
socio-sanitario, ma non solo, perché i dati geografici emersi sono
dei dati anche da presentare agli enti locali, alla popolazione,
cioè sono dati che dovranno far ragionare sui presidi sanitari,
sull'attività di prevenzione, sull'attività dei medici di famiglia
in alcune zone della Valle d'Aosta. Non sarà messo nel cassetto,
anche perché i rapporti futuri partiranno da questi dati che
finalmente abbiamo.
Passo ora ad illustrare il secondo pilastro, la seconda raccolta
di dati importanti per la programmazione sanitaria, quella cioè
dell'Osservatorio per le politiche sociali: con una pubblicazione
molto estesa... che costituisce il primo Rapporto sulle politiche
sociali. Anche qui 2 anni di lavoro condivisi con tutti gli
operatori e anche qui un rapporto con una funzione descrittiva e
comunicativa, cioè la presunzione, ma corretta, di fare una
fotografia della situazione sociale in Valle d'Aosta. Anche qui
ritroviamo gli stessi criteri di prima: una territorialità, cioè,
quando parliamo di natalità, divideremo i vari territori e vedremo
dove vi è una maggiore natività rispetto a dove ce n'è meno, anche
qui capite come può essere interessante fare degli interventi
sociali avendo un insieme di dati come questo. Tale rapporto parte
da dati raccolti il 1° gennaio 2002 in cui gli individui in Valle
erano 120.000, 28,3% nel capoluogo, all'inizio nascono più maschi
in Valle d'Aosta, però poi dopo i 60 anni le donne recuperano. Il
tasso di fecondità in Valle è maggiore rispetto le medie nazionali,
1,3 contro 1,29; il tasso di natalità, numero dei nati su 1.000
bambini, è 9,2, un poco di meno rispetto al resto d'Italia. Il
distretto più giovane è quello del Valdigne e il più vecchio è
quello della bassa valle, di Donnas. La popolazione cresce o
comunque mantiene i suoi numeri grazie ai nuovi iscritti nelle
liste anagrafiche, quindi, se non vi fosse un movimento della
popolazione, non potremmo mantenere lo stesso numero di
popolazione.
La famiglia è il grande centro della nostra attenzione: in
questo censimento le famiglie sono 53.333, abbiamo un'altissima
percentuale di famiglie unipersonali (34,8%), contro il 28,4 del
nord ovest e il 24,9 in Italia. Le famiglie di 2 persone sono
invece il 29%, le coppie con figli sono il 50,6% ed è minore del
nord ovest (53,5%) e di molto inferiore dell'Italia (57,5%), mentre
le coppie senza figli sono più numerose che negli altri posti. Le
famiglie con solo un figlio sono il 76%, contro il 73% del nord
ovest e il 69% in Italia. Questa descrizione che ho fatto in modo
sommario dimostra come, rispetto agli altri confronti, la famiglia
in Valle d'Aosta viva un periodo di crisi rispetto... (in termini
di numero di componenti)... rispetto ad altre situazioni. La
popolazione infantile fra 0 e 2 anni è del 2,8%, fra 3 e 5 del 2,7%
ed è simile più all'Italia che al nord ovest. Non vi sono grandi
differenze geografiche, tranne che nel distretto n. 1, come abbiamo
detto. Se volete sapere qual è il Comune che ha meno e più bambini
fra 0 e 10 anni, vi dirò che quello con più bambini è La Magdeleine
(16,1) e quello con meno bambini Ollomont. Questi sono dati
importanti, perché "sotto" tali numeri vi sono situazioni da
analizzare. Gli anziani nel 2002 fra 65 e 74 anni erano il 10,3%,
sono dei numeri sovrapponibili al nord ovest (10,9%) e all'Italia
(11%).
L'indice di vecchiaia da noi è un poco più basso di quello che è
presente nel nord ovest, ma sapete che le nostre proiezioni ci
fanno pensare che nel 2010 saremo molto più avanti rispetto alle
altre regioni d'Italia. Meno anziani nel distretto n. 1, più
anziani nel distretto n. 2 e 4. Il Comune che ha più anziani è
Allein e il Comune più giovane è quello di Rhêmes-Notre-Dame.
L'indice di carico sociale, cioè persone attive rispetto a quelle
non attive sotto il profilo produttivo, è minore nel distretto n. 1
ed è maggiore nel distretto n. 4. I servizi residenziali nel 2004
registrano 993 posti per anziani (203 in strutture private) e sono
maggiori nel distretto n. 2 e nel distretto n. 4, poi vi sono 121
posti diurni. I disabili: come vi dicevo, mancano ancora i dati
certi dei disabili presenti in Valle, li avremo fra breve ma,
riferendoci agli accertamenti fatti per l'invalidità... sia per la
legge n. 104 che per altre invalidità e per la legge n. 68...
abbiamo dei numeri statisticamente sovrapponibili alla realtà delle
altre regioni. La presenza dei disabili nella scuola valdostana è
complessivamente di 273 unità e 73 unità di disabili sono presenti
nelle istituzioni scolastiche superiori di secondo grado. Questo è
un dato in aumento rispetto al passato, che fa vedere come
l'integrazione scolastica dei disabili sia un fatto corretto e
ampiamente perseguito da noi. I dati dell'immigrazione: dal
censimento del 2001 dell'ISTAT gli immigrati in Valle d'Aosta sono
2.630, con un tasso di immigrazione del 2,2% inferiore al 2,7% del
nord ovest e maggiore del 2,05% dell'Italia. Per il volontariato vi
è stato un incremento di iscrizioni in tutte le aree, siamo passati
da 23 associazioni nel 1993 a 91 nel 2004, questa mattina le 91
associazioni sono salite a 99.
Conclusioni. Immagini interessanti, ma non ancora complete di
una realtà sociale molto diversificata, propedeutica ad altri
rapporti successivi, che fa vedere come sia necessario un forte
investimento per le politiche familiari negli ultimi anni e da qui
una nuova attività per i nidi dell'infanzia, le tate, ma la
necessità anche di pensare ad un piano per anziani e a un cammino
assistenziale diverso per gli anziani e i più deboli. Per i
disabili, quando avremo questi numeri definitivi che ci diranno
dove sono e che tipo di disabilità avranno, potremo pensare a una
maggiore integrazione e soprattutto ad un'integrazione lavorativa e
a un rapporto con la scuola. Gli immigrati possono essere una
risorsa, ma è un flusso che va governato. Il volontariato è una
realtà per la Regione, andrà organizzato, utilizzato nel modo
migliore, ma sta già dando risposte molto positive.
Presidente - Dichiaro aperta la discussione generale.
La parola alla Consigliera Squarzino Secondina.
Squarzino (Arc-VA) - Grazie, Assessore, grazie soprattutto
all'OREPS, che in questi anni ha faticato a partire: ricordo che in
questi anni in tale aula la mia era una delle poche voci che
chiedeva a gran forza risorse finanziarie e umane per dare
all'OREPS la possibilità di lavorare. Finalmente l'Osservatorio è
decollato e da alcuni anni puntualmente fornisce dati interessanti
su diversi aspetti che registrano lo stato di salute - e non solo -
della popolazione.
"L'Atlante della mortalità in Valle" prende in considerazione 2
periodi decennali e riesce a registrare l'andamento di fenomeni,
che non potrebbero essere percepiti se si prendessero in
considerazione nel periodo breve. Sono dati che nella loro
sinteticità fotografano alcune costanti dello stato di salute della
popolazione e che segnalano alcuni punti critici su cui sarebbe
opportuno intervenire. Nella presentazione dell'Assessore si
individuano le finalità, che l'Assessore ha ripreso nella sua
relazione e che condividiamo laddove si dice che la finalità è
quella di
"valutare l'eventuale esposizione a fattori di rischi,
selezionare gli interventi preventivi o sanitari, operando delle
scelte di politica sanitaria consapevoli e trasparenti, finalizzate
al raggiungimento di un obiettivo comune: la salute di tutti i
cittadini";
quindi scorrere queste pagine con l'occhio rivolto
a cosa dovrebbe contenere il prossimo Piano socio-sanitario, per
incidere positivamente sulla salute dei cittadini e cittadine che
vivono in Valle d'Aosta. Alcuni di questi dati che già conosciamo
riprendono documenti e studi che però qui vengono presentati nella
loro progressione storica.
Non mi fermerò su tutti i dati, perché sarebbe troppo lungo e
non è compito mio, ma vorrei prendere in esame alcuni elementi con
l'ottica di dire quali suggerimenti ci offrono per il prossimo
Piano socio-sanitario, ma non solo. Innanzitutto teniamo presente
che in questi ultimi 20 anni in Italia - come ci dice l'atlante -
si è registrata una forte riduzione della mortalità e un aumento
della speranza di vita. Anche la Valle d'Aosta è partecipe di
questo miglioramento, ma in misura minore: la mortalità è ridotta
del 18% a fronte di un 24% nel nord-ovest. Come ricordava
l'Assessore, la mortalità nel 2001 in Valle d'Aosta, specie quella
maschile, è superiore alla media italiana. La speranza di vita di
chi ha il privilegio di vivere e lavorare in Valle d'Aosta è
inferiore rispetto agli abitanti delle altre regioni e forse questo
dato andrebbe tenuto presente. Lo so che abbiamo difficoltà a
volte, ma tenerlo presente ci può servire. Consentitemi
un'osservazione, può essere banale, ma mentre leggevo l'"Atlante
sulle cause di morte" ho letto anche l'integrazione del programma
di legislatura regionale, in cui si dice che in montagna abbiamo
molti costi, ma abbiamo delle risorse da utilizzare al meglio,
"la situazione ambientale favorevole in termini di aria che si
respira, stili di vita".
Probabilmente tale affermazione non
può essere presa "tout court", perché dall'"Atlante sulle cause di
morte" si evince un'altra situazione, comunque questo è per dire
che i dati che emergono da tale atlante dovrebbero aumentare la
nostra consapevolezza nello sguardo con cui osserviamo tutti i
fenomeni. Vi è a questo riguardo uno stile di vita da recuperare,
da modificare, da suggerire. Stile di vita che a volte contrasta
con abitudini alimentari tipiche della cultura della nostra
Regione. Credo che su questo punto il Piano socio-sanitario
dovrebbe proporre progetti e obiettivi chiari da perseguire. Il
documento dell'Osservatorio, redatto 3 anni fa in occasione della
"Ia Giornata della prevenzione in Valle d'Aosta", riportava già
alcuni di questi dati quando elencava i fattori di rischio: fumo,
alcool, alimentazione sbagliata, che sono la causa delle morti
precoci che si verificano in Valle. Si dice nel documento della
prevenzione rispetto all'alcol... e qui l'Assessore anche ieri
sottolineava la complessità di questo problema:
"In Valle
d'Aosta il 28% degli uomini e il 6% delle donne eccede nel consumo
di alcol, questi valori sono fra i più elevati in Italia. Tenendo
conto dell'età sono valori superiori del 70% rispetto a quelli
piemontesi e italiani per gli uomini e del 10-15% per le
donne"
. Vi sono quindi dei problemi nei nostri stili di vita.
Per quanto riguarda l'alimentazione, si dice che
"il 40% della
popolazione ha almeno un comportamento scorretto rispetto a quelli
che sono individuati come nocivi per la salute e ad averne più di
uno sono il 22% delle donne e il 28% degli uomini"
e ancora si
diceva - ma l'atlante misura le conseguenze di questi stili di vita
- che con il tempo
"l'alimentazione sbagliata produce molte
patologie croniche e alcuni tumori gravi che colpiscono l'apparato
digerente, oltre ad aggravare una serie di malattie dell'apparato
cardiocircolatorio per l'elevarsi di valori come il colesterolo e
la pressione arteriosa".
Ho ricordato tali elementi perché da questo atlante dovrebbe
emergere ancora di più un'attenzione sulla prevenzione come
priorità irrinunciabile del futuro Piano socio-sanitario. Dovrebbe
essere preso come punto di partenza per progetti specifici di
educazione, di prevenzione, di accompagnamento nella cura delle
persona (alimentazione, igiene, "screening" periodici). Vi è anche
un collegamento - qui l'Assessore lo ha ricordato - coi dati di
zone diverse dal punto di vista geografico e dal punto di vista
della deprivazione culturale ed economica; ci si chiede se non
varrebbe la pena di pensare a figure socio-sanitarie specifiche che
seguano la popolazione nelle zone a maggiore rischio, se si vuole
intervenire. Sicuramente in questi ultimi 20 anni la Valle d'Aosta
ha fatto un grosso passo in avanti per quanto riguarda il benessere
generale, ci si chiede come mai rispetto alla salute vi è così
difficoltà a migliorare lo stato di benessere dei Valdostani;
questo è uno dei problemi di fondo delle politiche
socio-assistenziali e sanitarie.
La speranza di vita è diversa nelle aree geografiche, nelle
fasce sociali. Le prime cause di morte sono quelle che riproducono
la situazione italiana: malattie dell'apparato circolatorio e i
tumori maligni un po' come conseguenza di uno stile di vita che
abbiamo, ma non solo noi, in tutta Italia. Rispetto ai tumori
bisogna sottolineare come cosa positiva che lo "screening" che si
sta facendo e i progressi anche nelle cure farmacologiche
diminuiscono la mortalità in questa malattia, anche se ogni anno vi
sono un centinaio di casi nuovi, per cui siamo colpiti
dall'emergere ogni giorno di tale malattia; ma credo che la
prevenzione stia dando i suoi risultati e ritengo sia utile e
importante continuare con determinazione in queste campagne di
"screening". Sottolineo anch'io il fatto che vi è una differenza
fra uomini e donne rispetto al rischio di mortalità precoce, che
negli uomini è doppio rispetto a quello delle donne. Prendiamo atto
che le donne si rivelano le più attente alla salute, le più
sensibili ai fattori di rischio (la riduzione della mortalità è più
evidente nelle donne per quanto riguarda le malattie
cardio-circolatorie, ma anche i tumori). Questo dovrebbe suggerire
un orientamento per le campagne di prevenzione, che dovrebbero
essere pensate in modo da coinvolgere sempre più le donne, cioè
madre, moglie, figlie, sorelle nella tutela della salute dei propri
congiunti.
Fra i vari "eventi sentinella" che l'atlante individua vi è il
fatto che, confrontando i 2 periodi decennali, si registra quasi il
doppio delle morti per overdose: da 13 a 24. Sul tema dell'uso
delle droghe forse bisogna fare di più. Ieri l'Assessore ha
trattato in modo approfondito il problema facendo emergere la
complessità della questione; è un settore difficile, in cui
raramente si vedono i progressi perché ci si confronta il più delle
volte con comportamenti che fanno riferimento a valori, a scelte di
vita non modificabili con farmaci. Questo è un problema che non
riguarda solo l'Assessorato della sanità, ma il Governo e il mondo
politico nel suo complesso. Bisognerebbe pensare a piani
trasversali a tutti i settori culturali ed economici. Sempre dal
confronto dei 2 decenni emerge il problema dell'AIDS, dove si passa
da 3 a 30 decessi nell'arco di un decennio. Questo dato ci
interpella proprio come società; emerge come vi sia una carenza
d'informazione che circonda ancora questa malattia, non solo nelle
scuole. Direi che qui ormai si è spostato su un altro piano; la
genesi della malattia non è più riconducibile tanto a rapporti
omosessuali, quanto a rapporti eterosessuali nell'ambito delle
famiglie cosiddetti "normali". Qui la prevenzione non può essere
fatta nelle scuole, forse la prevenzione va fatta anche con le
agenzie di viaggio, chiedendosi qual è il "target" di persone
portatrici dell'AIDS. In questo senso credo che il Piano
socio-sanitario dovrebbe contenere precisi piani di azione.
Vi sono altre "sentinelle" e sono ancora sempre i dati sui
suicidi. Abbiamo visto qui un incremento nel secondo decennio: da
13,7% a 16,6%; suicidi che - ancora una volta - sono più probabili
in alcuni comuni molto deprivati. Ancora: ricordiamo i dati sulle
malattie alcolcorrelate, in cui, pur essendo diminuito il numero
totale dei decessi nei 2 decenni, si registrano ancora zone ben
precise in cui esiste una maggiore mortalità rispetto ad altre;
anche questi dati dovranno essere presi in carico dal nuovo Piano
socio-sanitario. Ancora: i dati delle malattie derivanti da
disturbi psichici, che registrano un aumento, specie per le donne.
La politica forse non può fare nulla contro il male di vivere, però
forse ci si deve porre il problema e chiedere se vale la pena di
attivare o di chiamare a raccolta le forze più vive della società
per porsi questo problema e trovare dei comportamenti e delle
direzioni di marcia.
Se prendiamo a pagina 33, vediamo che, se è vero che le 2 cause
principali di morte sono i tumori e le malattie all'apparato
circolatorio, al terzo posto vi sono le cause accidentali. Ora, le
cause accidentali, proprio perché non sapevo cosa potessero essere,
sono andata a verificare cosa sono e ho scoperto che sono il
trauma, la frattura, le commozioni celebrali, le contusioni, le
ferite non legate agli incidenti stradali. È come se fosse legata
alla normalità della vita che si affronta senza avere la
consapevolezza dei rischi, che sono insiti in ogni situazione;
quindi forse il tener presente questo tipo di elemento può aiutare
ad individuare una prevenzione che faccia rendere attenti tutti,
uomini e donne, a tutte le età, ai rischi legati ad ogni
situazione.
Direi che il "leitmotiv" che emerge come indirizzo programmatico
è proprio il fatto che la salute va tutelata e "custodita" tutto
l'anno, in tutte le sue dimensioni, sul territorio. Anche noi qui -
lo faccio io per prima, il "mea culpa" -, l'attenzione l'abbiamo
sull'Ospedale, sui fenomeni acuti che sono però sempre la
conseguenza e la conclusione di stili di vita, di malattie che
potevano essere evitate o mitigate (il fatto stesso che la speranza
di vita in Valle d'Aosta sia inferiore di quella a livello
nazionale ci dice che vi è ancora spazio per molto lavoro e per un
miglioramento). Forse dovremo incominciare a fare più attenzione al
territorio, alla prevenzione, sia in termini di budget, sia in
termini di organizzazione, sia in termini di priorità. È una
prevenzione che andrebbe ripensata; ho scorso ieri il Piano
nazionale della prevenzione 2005-2007 che chiede alle regioni
specifici progetti sulla prevenzione, sottolineando come sia
importante impostare una valutazione che misuri gli effetti delle
azioni del piano di prevenzione, indicando in modo chiaro il
rapporto fra gli eventi progettati e i risultati attesi. Questo
potrebbe essere un salto di qualità nel progetto di prevenzione e
credo che il lavoro puntuale e prezioso dell'Osservatorio non sarà
inutile, se troverà un riscontro altrettanto puntuale nell'impulso
alla prevenzione nel prossimo Piano socio-sanitario.
Qui faccio appello al Presidente del Consiglio, nel senso che
abbiamo 2 grossi argomenti, adesso io ho cercato di contenermi, ma
ho concluso l'analisi del primo documento e sto passando al secondo
documento...
Presidente - ... continui tranquilla, le prolungherò il
tempo.
Squarzino (Arc-VA) - ... grazie. Per quanto riguarda il primo
rapporto dell'Osservatorio delle politiche sociali, anche questo
offre una serie di dati che fotografano la tipologia della
popolazione e la tipologia dei servizi offerti alle diverse fasce
della popolazione. Anche qui, come per il resto, mi soffermo su
alcuni punti che ritengo utili e importanti in vista di una futura
progettazione. Sappiamo che il saldo naturale della popolazione è
negativo nel 2002 (-228), però la popolazione cresce per effetto
dell'immigrazione (saldo migratorio + 1591). Questo significa che
per noi l'immigrazione è una risorsa a livello demografico. È
nostro interesse favorire l'accoglienza, l'integrazione con
politiche adeguate (scuola, mediatori culturali, eccetera). È vero,
queste sono riflessioni che esulano dall'ambito strettamente
sanitario e che dovrebbero e potrebbero essere esaminate in
un'ottica trasversale (cultura, lavoro, abitazione, trasporti,
eccetera). Sono a questo riguardo preoccupata di un'affermazione
fatta ieri dal Presidente e oggi ripresa dall'Assessore, in cui si
insiste sul fatto che l'immigrazione va governata. Ora mi chiedo
cosa vuol dire per la Valle d'Aosta "governare l'immigrazione", non
credo voglia dire assumere altre leggi speciali, o cose di questo
genere...
(interruzione dell'Assessore Fosson, fuori microfono)
... su questo condivido, quindi non "governare l'immigrazione",
perché questo vuol dire governare il flusso migratorio, ma
governare l'accoglienza, l'integrazione degli immigrati, sapendo
che sono per noi una risorsa. Senza immigrati avremmo un saldo
demografico negativo e sarebbe peggiorato il rapporto fra
popolazione attiva e popolazione in generale. In questo senso forse
non è tanto a livello di Piano socio-sanitario, ma di un progetto
immigrati che andrebbe attivato.
Rispetto alla tipologia della famiglia, l'Assessore ha ricordato
i dati. Le famiglie unipersonali sono il 34,8% della popolazione,
quelle composte da 2 persone rappresentano il 29% della
popolazione. Le famiglie composte da una sola persona sono il 37,2%
della popolazione, 6 punti percentuale superiore a quanto avviene
nel nord-ovest e 10 in più alla media nazionale. Bastano questi
pochi dati per farci capire come sia difficile impostare una
politica di "welfare" nei confronti delle persone, che siano esse
minori come anziani, come disabili, basata sulla valorizzazione
della famiglia, dato che più di 1/3 della popolazione non ha nessun
convivente che possa sostenerlo nei momenti difficili, è lui stesso
la famiglia, e quindi nei momenti di dimissioni dall'Ospedale, di
lunga convalescenza, di malattia improvvisa, di vecchiaia. Credo
che questo sia un dato di cui tener conto nel progetto "welfare"
per la famiglia. A queste vanno aggiunte quel 14,4% di famiglie
formate da 1 genitore e 1 figlio. Anche in questo caso il genitore
quale aiuto può trovare in caso di malattia sua o del figlio? O
anche solo per conciliare lavoro di cura con lavoro professionale?
Qui ho visto con piacere che nell'integrazione al programma si
parla di un impulso agli asili-nido e aziendali. Vi sono 709 posti
negli asili nido, vi sono 2 posti disponibili ogni 10 bambini fra 0
e 2 anni, ma questo vuol dire che 8 bambini su 10 da 0 a 2 anni non
trovano posto nei servizi per la prima infanzia, questo è un
problema che si pone. Rispetto al problema degli asili nido,
bisognerebbe analizzare con attenzione il costo di questi servizi.
Fra l'altro, vedendo nella progressione storica si vede come la
percentuale delle quote pagate mediamente come utente di asilo nido
sia aumentata: dal 14% della spesa totale negli anni 1998-2000, al
18% nell'anno 2001. Vi è da chiedersi come è possibile che facciamo
pesare così tanto sui bilanci familiari un servizio per la prima
infanzia che è importante offrire a tutti come attività educativa
ai bambini, oltre che come aiuto alle famiglie. Ancora: la spesa
media degli utenti deriva da differenze notevoli da comune a
comune. Noi riteniamo che i servizi alla prima infanzia siano un
bene utile e necessario per molte famiglie e che il suo costo non
debba dipendere dalla zona di residenza. Una famiglia che risiede a
Saint-Christophe nel 2001 si è trovata a pagare quasi il doppio di
quella di Saint-Pierre: 24% a fronte del 13%, credo che questo sia
un problema di coordinamento che il Governo deve assumere. Da
questi dati emerge un'indicazione forte per il Piano
socio-sanitario e per la politica regionale: più servizi per
l'infanzia con minori costi per le famiglie, più equità tra le
diverse zone della Valle e uguali diritti per le famiglie residenti
in Valle. È un servizio troppo importante e non può essere lasciato
alla discrezionalità delle scelte dei singoli comuni. È un servizio
essenziale per la famiglia monocellulare della nostra Regione.
Occorre ripensare la scelta fatta a suo tempo di inglobare
all'interno della quota indistinta data ai comuni le risorse per i
servizi alla persona. A me ha fatto specie vedere che, per esempio,
il Comune di Rhêmes-Saint-Georges nel progetto politico della lista
che ha vinto, diceva: "vogliamo attivare i servizi sociali in
questo comune", come se la Giunta precedente non avesse avuto tale
attenzione ed è significativo che sono proprio 2 donne che hanno
puntato l'attenzione su questo. Però sappiamo che nella maggior
parte dei casi i comuni sono retti da uomini, io non dico sia una
cosa brutta, sta di fatto che queste sono le conseguenze. Credo
allora che il Governo, che ha in mente obiettivi più generali, non
può limitarsi a lasciar condizionare servizi per la prima infanzia
dalla discrezionalità di chi in quel momento governa il pezzetto di
territorio regionale.
Rispetto agli anziani la percentuale (10,3%) della popolazione
anziana è grosso modo in linea con quella nazionale (11%) e del
nord-ovest (10,9%), ma più bassa è la percentuale della popolazione
attiva su 100 potenzialmente non attiva, per cui sempre meno
persone lavorano in rapporto alla generalità della popolazione. I
servizi per anziani dovrebbero tenere conto del fatto che alla
spalle molte volte l'anziano non ha una famiglia di appoggio: è lui
la famiglia, questo spiega in parte l'alto ricorso alle strutture
residenziali e la difficoltà per molte persone di trovare posto in
una microcomunità. È vero vi sono 900 e più posti, vede, ho provato
prima molto sommariamente a fare il calcolo, prendendo la tabella
di pagina 63, la complessità della popolazione oltre 65 anni in
numero totale e il numero totale dei posti disponibili, abbiamo un
rapporto del 2,2%, cioè qui può darsi che sia sufficiente, non lo
so, bisogna fare una riflessione sopra. Non entro nel merito della
funzionalità di queste strutture, credo però, come ricordava
l'Assessore - e qui condivido -, che la funzione di tali strutture
vada pensata all'interno di un percorso di accompagnamento della
persona nel momento più fragile della sua vita, quindi dal
potenziamento dell'ADI alla specializzazione delle microcomunità,
ad una continuità assistenziale degli utenti e andrebbe anche
affrontato il problema del costo.
Per i diversamente abili credo anch'io sia molto importante che
questi trovino nella scuola dell'infanzia, dell'obbligo e nelle
superiori un'accoglienza, ma bisogna accompagnare l'accoglienza e
la disponibilità della scuola con un adeguato sostegno e questo è
un problema trasversale che interessa l'Assessorato della sanità e
della cultura. Gli assistenti educatori in ambito sociale hanno
trovato una loro identità e un riconoscimento adeguato, la stessa
cosa non avviene nella scuola e, se non si risponde a questo
problema, la politica di integrazione del diversamente abile in
ambito scolastico si riduce a parole e non è accompagnata dal
necessario supporto.
Per quanto riguarda le risorse, abbiamo preso atto che i servizi
agli anziani, insieme a quelli per i diversamente abili, assorbono
oltre il 50% della spesa sanitaria, bisognerebbe ripensare anche
agli altri settori e qui chiederei all'Assessorato uno sforzo,
laddove vi sono delle integrazioni, i fondi regionali per le
politiche sociali che sono separate rispetto a tutte le altre...
quando si utilizza questo fondo, a mio avviso dovrebbe servire a
sostenere i settori ritenuti prioritari, ma così non avviene.
Abbiamo visto che vengono finanziati ulteriormente settori che già
assorbono molte risorse, anziani e disabili, 52-55%, e non viene
rafforzato il sostegno alle povertà che raggiunge poche unità di
percentuale, nel 1999 nel sostegno regionale raggiungeva il 3-4%,
ma proprio nel fondo regionale, mentre in quello complessivo molto
meno. Una riflessione andrebbe fatta per quanto riguarda il
sostegno alle fasce più deboli della popolazione, la legge n. 19
sul minimo vitale. Abbiamo visto che nel triennio 2001-2003 sono
aumentate le domande accolte e la spesa liquidata è quasi
raddoppiata, però sono ancora tante le domande respinte, eppure le
domande non vengono presentate "a capocchia", per così dire, ma
subiscono il vaglio dei servizi sociali. Vi è da chiedersi allora
se non sarebbe il caso di semplificare la procedura e saltare il
passaggio alla Commissione regionale che vaglia i progetti dei
servizi sociali. Non sarebbe sufficiente la professionalità delle
assistenti sociali? Questa è una domanda che pongo e su cui chiedo
che venga fatta una riflessione.
Mi chiedo anche se non si usano criteri troppo rigidi sia per
quanto riguarda il minimo vitale, sia per quanto riguarda l'assegno
post-natale. Abbiamo visto che per l'assegno post-natale sono
aumentate le domande non liquidate per superamento della soglia di
reddito. Ci pare strano che dal 2001 al 2003 il reddito complessivo
della popolazione sia così aumentato da giustificare che oltre il
20% delle domande non sia preso in considerazione. Non sarebbe
anche qui il caso di rivedere i criteri di accesso all'assegno? In
mancanza di altri interventi, questo rimane comunque un aiuto alla
famiglie con figli, uno dei pochi. Come diceva l'Assessore, credo
che il prossimo Piano socio-sanitario non può non considerare
prioritari i settori della famiglia, dei minori e quello
dell'esclusione sociale; è vero che sono spese correnti, ma come
quelle della cultura sono spese di investimento nella risorsa
umana, l'unica su cui possiamo contare per preparare il futuro
della nostra comunità.
Rispetto al documento nel suo insieme, speriamo che i prossimi
rapporti dell'Osservatorio sulle politiche sociali contengano
elementi di valutazione sulle attività e sugli interventi
programmati nei vari settori. Noi voteremo questi due documenti. Ci
pare strano questo fatto del votare o non votare, nel senso che qui
prendiamo atto di dati oggettivi.
Presidente - ... la interrompo un attimo, un attimo di
attenzione.
La Presidenza del Consiglio dei ministri mi comunica che, in
armonia con quanto succede in tutti gli altri Paesi europei, ad una
settimana esatta dalla strage di Londra, in memoria delle vittime
vengono osservati 2 minuti di silenzio e di raccoglimento negli
uffici, negli istituti pubblici e nelle caserme. Vi invito a fare
la stessa cosa insieme a me.
Si dà atto che alle ore 12,00 il Consiglio osserva due minuti
di silenzio in memoria delle vittime della strage di Londra,
avvenuta giovedì 7 luglio 2005.
Presidente - Colleghi, vi ringrazio per la vostra
sensibilità.
La parola alla Consigliera Squarzino Secondina.
Squarzino (Arc-VA) - Stavo concludendo, quindi "sto" nei tempi
supplementari che lei mi ha concesso. Dicevo che sembra strano
dover votare, perché è come votare la relazione dell'ISTAT. Qui
sono dei dati che uno legge, dati oggettivi, su cui non può dire:
"no, non è così", eccetera. Voteremo questi documenti, anche se ci
sembra strano votarli, li votiamo soprattutto perché intanto
offrono dati, conoscenza, informazione che sono il primo passo
della consapevolezza per un cambiamento. Speriamo che anche il
prossimo Piano socio-sanitario recepisca, se non tutti, alcuni
suggerimenti che si possono leggere osservando con attenzione
questi dati e mettendoli fra di loro in relazione.
Presidente - La parola al Consigliere Sandri.
Sandri (GV-DS-PSE) - Devo iniziare in modo non piacevole per
l'Assessore l'intervento su questo importante punto, nel senso che
non ho apprezzato a prima vista il lavoro dell'OREPS, perché non è
carino che in copertina sia riprodotta una carta che ricorda uno
dei periodi meno piacevoli per l'autonomia della nostra Regione:
quando la Valle d'Aosta era un circondario della Provincia di
Torino, forse si poteva scegliere un'illustrazione più consona e
più autonomista.
Detto questo, bisogna fare i complimenti alla "équipe" che ha
lavorato a tale importante documento, così come a quella che ha
lavorato al rapporto sulle politiche sociali, perché sono 2
documenti importanti, fatti con grosse capacità tecniche, che danno
la possibilità di avere una fotografia già analizzata della realtà
e questa è la base indispensabile per fare qualunque tipo di
ragionamento politico, in particolare oggi che ci troviamo di
fronte ai primi passi del Piano socio-sanitario regionale. Queste
non sono delle fotografie, ma degli schizzi che ci danno il senso
delle tematiche principali. Credo sia da apprezzare in particolar
modo non solo il fatto che sia stato costruito con le tecniche più
innovative e più moderne, standardizzando i tassi rispetto alla
differente composizione della popolazione per età o per sesso, ma
tale impostazione sull'indice di deprivazione comunale credo sia un
utile indicatore, che consente di fare qualche rapporto fra la
parte sanitaria e la parte sociale, cioè quanto lo stato sociale
può interferire sul benessere sanitario e sulla durata della vita
delle persone.
Mi limiterò ad un intervento breve, perché credo sia importante
in questi casi evidenziare i "nuclei forti", cioè andare a parlare
di tutto, anche di malattie come l'AIDS che in Valle d'Aosta per
fortuna sono trascurabili, significa fare confusione, significa non
capire quali sono le priorità. Qui occorre invece andare ad
affrontare le priorità e una emerge dal primo dato importante, che
è stato già segnalato dall'Assessore: la mortalità in Valle è
stabilmente superiore a quella del resto del Paese, non solo, ma
nei maschi questa differenza rispetto all'Italia si sta
accentuando. Le motivazioni possono essere di vario tipo, si devono
poi andare a vedere le cause quali possono essere, ma certo è un
elemento allarmante. Cosa vi è di peculiare fra la situazione dei
maschi rispetto a quella delle femmine? Certo il maggior utilizzo
del fumo di sigaretta o di altre pratiche non perfettamente consone
come l'alcolismo, ma anche più rischi rispetto al lavoro, alla
mobilità. Credo siano tutti settori su cui bisognerà fare delle
ricerche specifiche per capire quali sono i dati più
importanti.
Questo dato appare ancora più importante quando si va a vedere
che la mortalità si sta modicamente riducendo, ma avvengono invece
dei peggioramenti rispetto alle differenze sociali. Ad esempio,
nelle persone con più di 65 anni il divario fra la speranza di vita
delle persone ricche e la speranza di vita delle persone povere è
aumentato in questi 20 anni; ciò significa che in Valle d'Aosta
certamente le persone che hanno disponibilità economiche ne hanno
un certo vantaggio e "viaggiano" grosso modo con gli stessi dati
statistici nazionali, mentre, laddove vi è più povertà, questo dato
non è confortato. Questo è stato segnalato più volte da vari
colleghi, mi ricordo anche solo in tale seduta consiliare dal
collega Salzone, credo che la lotta alla povertà diventi anche una
lotta sanitaria, perché sicuramente consente di avere dei risultati
importanti.
Il secondo dato che emergeva da questa relazione e che deve
essere valutato ai fini della programmazione economica e
socio-sanitaria è l'effetto degli "screening". Vediamo, purtroppo,
che, per quanto riguarda i dati sulla mammella, non abbiamo dei
dati particolarmente positivi, vi è una certa riduzione della
mortalità dai 15 ai 64 anni, ma vi è un netto peggioramento dai 65
ai 74 e oltre ai 75 anni nel periodo osservato, cioè fra il 1980 e
il 2003. Lo "screening" qui è cominciato poco tempo fa, quindi
probabilmente gli effetti non sono ancora visibili e certamente
questo dato giustifica ampiamente il fatto di avere cominciato quel
lavoro di "screening", però mi piacerebbe vedere nei prossimi
rapporti i risultati che abbiamo sulla pagina di fronte, quando si
vanno a vedere gli effetti dello "screening", che qui è una
tradizione trentennale, per quanto riguarda i tumori dell'utero.
Vediamo che la mortalità dal 1980 al 2003 è letteralmente
dimezzata, evidentemente per quanto riguarda il "pap-test" abbiamo
"colpito" e abbiamo "colpito" bene.
Siamo sempre su dati di mortalità per cause relativamente basse,
questa è una delle due osservazioni tecniche negative su tale
lavoro, cioè secondo me è stato fatto un lavoro molto approfondito,
ma la presentazione poteva essere più sintetica. L'aver voluto
suddividere i tumori o altre cause di morte per tipi così
specifici... ad esempio, è vero che il tumore del rene è importante
però, quando hai mortalità nei maschi intorno all'8 per 100.000 e
nelle donne al 4 per 100.000, rischia di diluire l'importanza di
dati più importanti di cui parlerò successivamente. La stessa
cosa... la presentazione geografica l'avrei preferita non per
comune, ma per distretto, corrispondentemente con le tabelle sopra.
Detto questo, un'altra causa rilevante e soprattutto in netto
peggioramento è il problema degli incidenti sia di trasporto che da
altri infortuni nelle persone con più di 65 anni. Il dato nelle età
più avanzate sta quasi raddoppiando nel decennio. Questo è un
problema che grazie all'allungamento dell'età della vita sarà
sempre più presente e su cui dovremo fare degli interventi, sia per
quanto riguarda la verifica di tutti gli interventi sul traffico,
sia per quanto riguarda la sicurezza delle case e la prevenzione
degli infortuni.
Il lato principale su cui mi volevo soffermare un attimo, perché
credo sia il più sciocco, è quello della mortalità che si può
evitare e che è molto grave, cioè quella da fumo di sigaretta.
Stiamo parlando di una mortalità che interessa nella fascia dai 65
ai 74 più di un terzo: 1.189 casi per 100.000 abitanti su 3.156 che
è la mortalità generale. Questo è un dato che sarebbe eliminabile
smettendo di fumare. Questo dato è così importante, vale per i
maschi e per le femmine ed è ampiamente la causa principale di
morte evitabile che abbiamo in Valle, su cui dobbiamo concentrare i
nostri sforzi. Apprezzo l'USL della Valle d'Aosta che con
l'Assessorato ha iniziato importanti campagne promozionali per non
incominciare a fumare nelle scuole, però credo vi sia bisogno di
un'attenzione molto più forte, e a me dispiace dover constatare
che, malgrado la legge, anche nello stabile dei gruppi ogni tanto
si sente la puzza di sigaretta. Non vi è un controllo, mentre è
importante avere una tolleranza zero su questo punto, perché siamo
credibili nella nostra lotta al fumo di sigaretta se viene fatta
rispettare la legge con sistematicità. Secondo me, deve essere
chiaro che tante cose sono importanti: le malattie cardiovascolari,
l'ulcera, il diabete, ma il fumo è di gran lunga la causa di morte
più importante che c'è in Valle ed è anche quella più facilmente
evitabile, con la prevenzione, con la terapia e soprattutto facendo
rispettare le leggi. Se poi andiamo a vedere l'accoppiamento con i
dati della deprivazione comunale, emerge un dato grave: mentre le
classi ricche, soprattutto per quanto concerne il sesso femminile,
stanno captando questo dato, per cui la mortalità è scesa da 107 a
90, nelle classi più povere questo dato è molto aumentato: da 101 a
115; allora significa che vi sono grossi interventi culturali da
fare, perché questa situazione sia superata. Non entrerò nel merito
di altre cose per non diluire l'importanza che ha la lotta al fumo
di sigaretta. Io vivo malissimo il bilancio regionale, perché fra
le tante entrate del riparto fiscale vi è anche quella rispetto
alla vendita dei tabacchi. Credo sia veramente l'assurdità che
incassiamo 10 lire dalla vendita di sigaretta e andiamo a spenderne
1.000 per curare i danni dal fumo di sigaretta. Non mi sembra vi
sia una mobilitazione sufficiente da parte dei politici e invito in
tal senso i colleghi che fumano in quest'aula a smettere, perché
sarebbe un dato utile per loro, ma anche un messaggio importante da
dare alla popolazione; mi corre l'obbligo di invitarli tutti a
seguire i corsi della "Lega per la lotta contro i tumori" per
aiutare a smettere di fumare, perché in più del 50% dei casi si
riesce al primo colpo, se vi prenotate adesso per ottobre vi è
ancora posto.
Una piccola valutazione: vorrei che questo metodo che è stato
usato dall'Assessore Fosson, di cui dobbiamo essergli molto grati,
sia utilizzato da tutta la Giunta. Sarebbe bello vedere un
osservatorio regionale dell'economia, della finanza,
dell'agricoltura, della cultura, eccetera, che schematizzi la
situazione e ogni tanto ci fornisca questo testo su cui poter
ragionare. Un metodo di lavoro che renderebbe più facile il lavoro
del Consiglio e più efficiente il lavoro della Giunta. Per quanto
riguarda l'Osservatorio sulle politiche sociali, penso sia la
fotografia di uno stato di benessere, quanto meno rispetto a molti
altri territori dell'Europa e della nostra Nazione, soprattutto per
quanto riguarda l'assistenza agli anziani. Credo che da tali dati
che abbiamo visto si veda che la rete territoriale è diffusa,
capillare, in continua manutenzione ed evoluzione; non certo si può
dire che non abbiamo attenzione per questo settore. Non altrettanto
possiamo dire per quanto riguarda l'infanzia. Già qui qualche mese
fa abbiamo dovuto constatare che le dipendenti di questa
Amministrazione regionale non hanno a disposizione l'asilo
aziendale che consenta di poter svolgere correttamente la loro
funzione materna, senza avere la preoccupazione di dover affidare i
figli qua e là. Spero che, dopo aver fatto tale inchiesta, nei
prossimi mesi possiamo avere la realizzazione di questo asilo nido
aziendale dell'Amministrazione regionale, ma che questo debba
valere per tutto il territorio. Mi fa piacere che nei prossimi mesi
partano i lavori per la costruzione del centro polifunzionale di
via Brocherel ad Aosta, che dovrebbe ridare quel numero di posti
persi quando fu chiuso l'asilo di via Brocherel una decina di anni
fa, però siamo ancora ben lontani dalla necessità: 2 su 10 non va
bene. Da questo punto di vista, se altre strutture tipo le
"garderie" trovano un riscontro positivo nella qualità e
nell'utilizzo del servizio, devo esprimere qui un palese malessere
per l'esperienza delle tate familiari di bassissima qualità e i cui
contorni sono anche non sempre comprensibili se questo è un
servizio per i bambini, o altro, e che pone una serie di
perplessità rispetto alle strutture che sono a disposizione, perché
le case private non sempre hanno quelle caratteristiche di
sicurezza e abitabilità che potrebbero fare di questa esperienza
un'esperienza positiva. Credo che una riflessione sull'utilizzo
delle tate familiari e sui costi che questo servizio sta avendo per
la comunità debba far riflettere per le prossime scelte;
probabilmente, i costosi asili nido sono molto meno costosi delle
tate familiari, ma molto meno costosi.
Termino qui questa mia valutazione, facendo un invito a tutti i
colleghi che con così tanta disattenzione hanno seguito i lavori di
tale punto; capisco che la parola "mortalità" possa suscitare
qualche difficoltà, ma credo che di tutti gli argomenti che si
discutono qui dentro questo sia quello più importante, perché
significa toccare il benessere fisico e sociale delle persone. Mi
sarebbe piaciuto vedere da parte di altre forze politiche la stessa
passione che mettono sul Casinò o su altri problemi più
squisitamente finanziari.
Si dà atto che dalle ore 12,11 presiede il Vicepresidente
Nicco.
Presidente - Ringrazio il collega Sandri anche per il suo
convinto, condivisibile appello ai colleghi fumatori in quanto
esempio per la comunità.
La parola al Consigliere Salzone.
Salzone (FA) - Grazie, Presidente, anche per il suo appello
finale che, dopo l'intervento del medico che mi visita ogni tanto,
mi viene a parlare di mortalità... e riconoscendo che una delle
cause più importanti della mortalità è quella del fumo... e ormai è
notorio che forse sono l'unico fumatore in quest'aula... certo che
parlare dopo il medico che mi visita diventa imbarazzante. Voglio
solo dire che siamo in un Paese democratico, non siamo ancora
nell'era del proibizionismo, siamo sempre per il rispetto degli
altri, quindi cerco di essere sempre molto attento, ma della mia
vita faccio quello che non è illegale con il dovuto rispetto per le
osservazioni effettuate dai colleghi Nicco e Sandri.
Assessore, interverrò molto brevemente. Anche per dire una
battuta fatta poco fa dal Consigliere Lattanzi: "non siamo dei
tuttologi" ed evidentemente a me preme riconoscere che gli studi
che sono stati portati oggi sono 2 studi molto importanti. Sono 2
lavori che consentiranno ad ognuno di noi di avere dei documenti di
partenza che ci consentiranno di comporre quel mosaico che dovrà
andare a definire tutto il rapporto delle politiche sociali. Il
lavoro fatto sulla mortalità, che ricopre il periodo dal 1980 al
2003, porta dei dati molto importanti e, quando i lavori sono fatti
bene, rimangono come delle pietre, quindi è come avere la voglia di
tenersi dei libri nella propria biblioteca per poter usufruirne di
volta in volta. Gli argomenti in questo Consiglio vengono
sviscerati per la loro singola importanza. Credo sia il documento
sulla mortalità, sia l'altro, il rapporto concernente le politiche
sociali, che "investe" tutta una serie di titoli, come quello della
natalità, o quello della famiglia, gli anziani, il rapporto sui
disabili, ancora importante è quello dell'immigrazione... tutti
questi sono problemi che andranno di volta in volta sviscerati per
la loro importanza.
Come ho già detto ieri sera, per comporre tale mosaico sarà di
fondamentale importanza il rapporto sulle povertà, perché ribadisco
i dati che ieri ho cercato di porre all'attenzione dei colleghi;
quando diciamo che la nostra comunità coinvolge nel settore della
povertà quasi il 15% della popolazione, cioè quando intendiamo una
percentuale del 2,7% che riguarda i sicuri poveri o le famiglie
(quasi il 5%) che sono quasi povere, ma poi vi è una percentuale
che pone nella soglia della povertà il 7% delle famiglie, quando
raggiungiamo percentuali di questo tipo, è bene approfondire il
problema, cercare di analizzarlo il più possibile dando anche delle
risposte incisive, risposte che peraltro non sono state assenti in
questi anni. La sensibilità dell'Assessore è dimostrata, non vi è
bisogno di rimarcarlo tutte le volte, ma lo stesso l'impegno della
Giunta in questo settore desta una certa importanza; crediamo sia
necessario fare qualcosa in più. Se vogliamo arrivare ad un
rapporto sulle politiche sociali completo, se vogliamo arrivare ad
un Piano socio-sanitario importante come crediamo che sarà,
bisognerà acquisire tutti quei dati che abbiamo sviscerato, ma
sicuramente possono essere ulteriormente ampliati, perché il
rapporto sulle politiche contro la povertà e l'esclusione sociale
elaborato dalla Commissione di indagine sull'esclusione sociale
ministeriale ha dato e dà con una certa sistematicità questi dati e
pone il paragone fra la Valle d'Aosta e il resto d'Italia, in
controtendenza: nel resto d'Italia vi è un miglioramento, da noi vi
è un lieve peggioramento. Anche sui dati poi bisognerà fare
un'analisi più dettagliata, riconosco che i dati non sempre sono
così puntuali, ma il segnale non è positivo e credo sia necessario
inserire anche questa parte di discorso, che peraltro è già stata
annunciata dall'Assessore... che la Commissione povertà sta
lavorando, aspettiamo di vedere i risultati, per dare poi un
giudizio complessivo su tale lavoro che ribadiamo essere stato un
ottimo lavoro, importante anche per il prosieguo del nostro impegno
in questa legislatura.
Presidente - Altri colleghi in discussione generale? Se non vi
sono altre richieste di intervento, dichiaro chiusa la discussione
generale.
La parola all'Assessore alla sanità, salute e politiche sociali,
Fosson.
Fosson (UV) - Non farò un intervento lungo, non parlerò di nuovo
di mortalità e non vi sgriderò perché siete fumatori, anche se è
giusto dirvi che per fumo si muore. Solo alcune brevi
considerazioni: intanto sia dalle osservazioni della collega
Squarzino, sia da quelle fatte dal collega Sandri è chiaro che i
suggerimenti presentati sono corretti, ma tutte queste osservazioni
oggi le possiamo fare perché abbiamo un punto di partenza, cioè
tali osservazioni finalmente, tali dati non positivi... perché sono
d'accordo con il Consigliere Sandri: non sono tutti dati positivi,
sono dei punti di partenza su cui lavorare, però tutte queste
osservazioni le possiamo fare perché finalmente abbiamo un lavoro
fatto.
Il suggerimento iniziale, collega Squarzino: i morti per tumore,
stili di vita... questa è una delle poche cose su cui non sono
d'accordo con il suo discorso; magari i tumori dipendessero solo
dagli stili di vita... chi non ha mai mangiato o fumato non
dovrebbe morire e invece purtroppo anche a queste persone, che sono
state fra le più morigerate, può venire un tumore. La scienza non
ha ancora chiarito l'origine della malattia.
Per tutto il discorso fatto sulla prevenzione dalla collega
Squarzino sono perfettamente d'accordo, faccio solo una premessa:
qui in Valle d'Aosta da sempre spendiamo di più delle altre regioni
in prevenzione. La Valle d'Aosta spende pro capite una cifra ben
superiore rispetto a quella che spendono le altre regioni; questo è
un dato che dice che la prevenzione è sempre stata importante nella
nostra storia, forse però dobbiamo fare meglio e qui il consiglio
di fare progetti specifici mi trova d'accordo. Ho citato che vi è
una comunità montana con degli indici di mortalità superiori per
tutte le malattie; mi pongo come scopo quello di riunire gli enti
locali e i medici e fare un progetto specifico, perché lì dobbiamo
intervenire in modo differente rispetto agli altri posti. Mi trovo
ultra d'accordo, lei lo vedrà nel PREFIN, stiamo presentando un
piano di ristrutturazione di tutto il Dipartimento di prevenzione.
Il Dipartimento di prevenzione, che in questo momento è
spezzettato, ha ancora gli ufficiali sanitari che sono nel
Dipartimento prevenzione, che vanno una volta ogni 15 giorni nel
piccolo paese per rilasciare autorizzazioni, e poi non fanno
un'attività preventiva che invece compete loro a livello centrale,
così come il monitoraggio della copertura vaccinale, eccetera. La
riorganizzazione del Dipartimento preventivo mi sembra che vada
ormai fatta certo avremo delle difficoltà quando diremo all'ente
locale che la certificazione della concimaia... non viene più
fatta, ma porteremo un'attività preventiva su quel luogo...
Sugli indicatori di prevenzione, preciso che tutti i meccanismi
che mettiamo in atto devono avere degli indicatori; mi permetto di
dire su questo che un indicatore di prevenzione sull'applicazione
dello "screening" del tumore del colon fatto in media Valle a
Saint-Vincent è risultato estremamente positivo, nel senso che
hanno aderito il 60% degli abitanti. Questo è un indicatore di
prevenzione corretto, non è l'unico, però è uno degli indicatori
perché, se metto in moto uno "screening" e più del 60% della
popolazione aderisce a uno "screening" complesso, vuol dire che è
un indicatore di risultato; per questo lo "screening" dei tumori
del colon non sarà più fatto solo a livello distrettuale, ma in
tutta la regione.
Sul sociale due battute. Per quanto concerne l'immigrazione,
penso di aver chiarito, nel senso che i dati di natalità è chiaro
sono mantenuti proprio attraverso l'immigrazione, che è una
risorsa. Quando dico "governata", intendo dire resa corretta e
umana, nel senso che uno che viene a lavorare da noi non possiamo
farlo dormire in un sottoscala o non dargli dei servizi; quindi se
questi criteri possono essere garantiti per un certo numero,
dobbiamo far entrare questo numero.
È difficile il "welfare" sulle famiglie, anche per una questione
di territorio, ma anche per una questione specifica; lei ha detto
correttamente: "non si cambierà la politica delle famiglie in 2
anni, né in 10", ma su questo abbiamo discusso alcuni indici di
assistenza ospedaliera e per esempio la "day surgery", che ha tassi
di occupazione di posti letto... (non possiamo prevedere dei tassi
di occupazione sulla "day surgery" come le altre regioni) maggiori
proprio perché non vi è una rete familiare di questo tipo per dare
un'assistenza corretta al malato.
Asili nido: è vero, è un costo molto elevato, e qui riprendo
quello che dicevamo con il Consigliere Salzone ieri e che ha
ripetuto oggi, su cioè chi è che gestisce il sociale; il Piano
socio-sanitario vuole andare a risolvere queste questioni, perché
se in questo momento il sociale viene gestito dal singolo comune, è
chiaro che quegli episodi di non equità sono più facili, perché
adesso o donna o uomo ognuno ha la sua sensibilità e vi è chi ha
una sensibilità maggiore nel fare i muri, piuttosto che fare gli
asili nido. Su questo, una volta che avremo deciso chi gestisce il
sociale... ecco che, quando si parla di leggi di settore o di
introdurre - cosa che non è stata fatta a livello nazionale - dei
livelli minimi di assistenza sociale sul territorio... sicuramente
si arriverà a un'equità che in questo momento non c'è tra i comuni
e che nel Piano sanitario vorremmo affrontare. Dicevo ieri: i piani
di zona saranno una grande opportunità, ma bisognerà vedere come
gli enti locali risponderanno. Certo noi abbiamo la possibilità di
indirizzare i nostri finanziamenti in un modo preciso.
Quello che diceva il Consigliere Sandri delle tate non lo
condivido. Mi scuso per il disegno, mi sembrava un disegno di una
cartina antica di Aosta, ci era piaciuta, forse non avevamo
sottolineato questi aspetti che non erano voluti. Le tate: anche
qui direi che vi è una differenziazione dell'utilizzo di questa
risorsa, che comunque sta crescendo. Le tate si stanno
consorziando, vi è una formazione centrale e forse è stata più
sviluppata in alcuni comuni rispetto ad altri; ad esempio, il
Comune di Aosta si è sempre rifiutato di dare delle sedi in cui le
tate potessero operare in un certo modo, mentre altri comuni hanno
messo a disposizione delle associazioni di tate dei locali
convenienti a costi equi e sostenibili, un servizio fatto con un
approccio comunale di questo tipo ha una validità diversa da quella
di un altro comune per il medesimo servizio, che invece non dedica
nulla, però la discrezionalità nel nostro territorio è un punto di
partenza.
Per quanto riguarda gli anziani, con un gruppo di lavoro che ha
pubblicato adesso i suoi scritti, a cui hanno partecipato gruppi di
volontariato, abbiamo delineato per gli anziani un percorso
diverso, con la collega Squarzino ci troviamo sulle stesse
posizioni, cioè la specializzazione delle microcomunità è un dato
nuovo che appare da questo studio, cioè, nel momento in cui le
microcomunità saranno gestite non più dal comune, ma dalla comunità
montana, nell'ambito della comunità montana potremmo prevedere
diversi tipi di assistenza. Qui si sta delineando un percorso che
ha nell'ADI una grande occasione, anche nei comuni, cioè il fatto
che l'anziano possa rimanere a domicilio con un servizio sia
sanitario che sociale efficiente è un grande valore umano aggiunto.
La legge n. 44 prevede un sostegno alla famiglia che tiene in casa
l'anziano e questa è una politica da sostenere. Del minimo vitale
abbiamo già parlato ieri; collega Squarzino, lei mi diceva:
"semplificare le pratiche", ma è la stessa cosa che anch'io ho
detto. Di fronte a gente che viene a chiedere di mangiare, che non
ha i soldi, non si può rispondere torna fra 2 o 3 mesi, però
dall'altra parte si sono verificati dei casi "pesanti" da noi.
Abbiamo però avviato delle procedure per cui queste situazioni di
emergenza non passano più attraverso la commissione, quindi,
secondo me, lì bisogna bilanciare e mantenere un equilibrio fra
necessità di intervenire al più presto e una necessità di essere
giusti e aiutare chi veramente ha bisogno. Questo rientra nel
discorso di gestione del sociale da parte dell'ente locale, su cui
ho già detto.
Finisco... anche qui mi trovo perfettamente d'accordo con la
collega Squarzino, nel senso che lei ha parlato del post-natale.
Riconosciamo insieme che nell'applicazione dell'IRSEE vi è stato
uno scompenso per il post-natale. La scorsa settimana abbiamo
convocato i sindacati, perché eravamo giunti ad un anno
dall'introduzione dell'IRSEE e per legge era prevista una verifica
dopo un anno e abbiamo deciso noi di convocarli, poiché ci dicono
qualche volta che non convochiamo i sindacati, questa volta li
abbiamo convocati prima che loro ce lo richiedessero. Le dico che
sul post-natale dal 1° agosto abbiamo aumentato la soglia di
accesso da 14 a 16 mila di IRSEE e questo anche attraverso uno
studio, le ho premesso che forse c'era stata una valutazione non
corretta, però l'IRSEE era provvisorio per un anno, proprio perché
di questo 20% di domande che sono state respinte, il 14 e qualcosa
percento di domande era nella fascia di reddito fra 14 e 15,5 mila
euro anche perché è un assegno di sostegno alla natalità...
Sul discorso del fumo sono perfettamente d'accordo, se fossimo
tutti d'accordo che fumare fa venire i tumori e fa perdere la
salute... ma saremo tutti più attivi su questo; la legge che è
stata introdotta per l'abolizione del fumo dai locali pubblici è
importante, le profilassi e le campagne preventive contro il fumo
sono fallite, perché i primi a fumare sono i medici, gli insegnanti
e i politici e questo proprio perché sono 3 categorie che hanno
delle responsabilità pubbliche. Gli "screening" che prima erano
organizzati a livello di un dipartimento dell'Ospedale sono stati
riorganizzati a livello regionale, con una segreteria unica
ampliata, partiranno anche degli "screening" in tutta la regione
per il cancro del colon retto e per il rischio cardiovascolare,
eccetera. Per i tumori della mammella abbiamo ancora una mortalità
elevata, però vi è un dato positivo: i tumori della mammella che
vengono poi operati nella nostra divisione hanno, dopo 10 anni, una
sopravvivenza del 61%, che è superiore addirittura alla malattia
tumorale mammaria trattata negli Usa. Alla fine riprendo una frase
del collega Salzone, e lo ringrazio: questi studi vogliono essere
dei punti di partenza su cui lavorare, bene o male, ma
lavorare.
Si dà atto che dalle ore 12,35 riassume la presidenza il
Presidente Perron.
Président - La parole au Conseiller Frassy, pour déclaration de
vote.
Frassy (CdL) - È con un po' di difficoltà che faccio una
dichiarazione di voto su questa materia, difficoltà perché
normalmente i numeri, soprattutto quanto sono numeri statistici,
non si votano, nel senso che dei dati statistici normalmente si
prende atto e poi si può ragionare, trarre conseguenze, elaborare
linee di indirizzo, strategie. In questo caso invece siamo chiamati
a votare non tanto per l'approvazione o pubblicazione sul sito
internet, come fra l'altro è scritto nella deliberazione, ma siamo
chiamati a votare le linee programmatiche e le linee programmatiche
citate nell'oggetto e nel deliberato di questa deliberazione sono
riprese dalla legge n. 5/2000, che all'articolo 4, con una
definizione impropria, vi fa riferimento. Dalla lettura veloce di
questi 2 volumi, che peraltro sono molto interessanti, ho stentato
a trovare delle linee programmatiche nel vero senso della parola.
Da qui l'imbarazzo di esprimere un voto su linee programmatiche,
che non sono riuscito a ritrovare. I dati si commentano da soli,
essi potranno essere utili - e lo auspichiamo - per il prossimo
Piano socio-sanitario, perché da tali dati vi sono elementi per
correggere alcune scelte che la Giunta andrà a fare nella
ridefinizione della politica sanitaria di questa Regione. Penso che
nel momento in cui l'articolo 4 parlava di linee programmatiche...
questo lavoro importante e interessante avrebbe dovuto forse essere
completato.
L'Assessore è il primo ad essersi reso conto che probabilmente
l'insieme di tale lavoro non corrispondeva esattamente alla
prescrizione legislativa, che, se necessario, forse si potrà anche
modificare, tanto che dice che questo è un primo lavoro,
propedeutico a tutta una serie di azioni che dovranno essere
intraprese successivamente. Auspico allora che queste azioni
vengano intraprese prima che tali dati possano essere superati dal
tempo; teniamo presente che questo lavoro importante, a cui
riconosciamo un'importanza dal punto di vista della conoscenza di
certi fenomeni, è un lavoro che ha stentato a vedere la luce: la
legge regionale di riferimento è datata 5 anni or sono e in base a
quel provvedimento la relazione doveva essere quanto meno annuale,
poi vi era una differenziazione nell'ambito delle relazioni. Oggi
però sarebbe stato forse opportuno che in appendice o in premessa
di queste 2 importanti relazioni vi fossero alcune considerazioni
di politica sanitaria, che l'Assessore per inciso ha fatto anche in
sede di replica, quando ha detto che siamo la Regione che ha la
maggior spesa pro capite per prevenzione, ma forse non basta.
Questo significa che non basta la spesa? Forse non bastano i modi
in cui viene gestita la prevenzione, forse non sono funzionali
certe campagne rispetto ad altre, non lo so. Sicuramente
l'Assessore, che ha elementi di valutazione maggiori nella fase
gestionale, qualche considerazione più approfondita sulla materia
poteva farla.
Guardando l'"Atlante della mortalità", vi è un dato - al di là
delle analisi che hanno fatto in discussione generale i colleghi
che mi hanno preceduto sulle singole cause di decesso - che è
preoccupante. Il dato preoccupante - che va letto insieme
all'affermazione che l'Assessore ha fatto, ovvero maggiore spesa
pro capite per la prevenzione e io aggiungerei: maggiore spesa pro
capite per la sanità, nel senso che la sanità non solo di
prevenzione, ma la sanità che cura i casi di malattia - è che dal
1990 al 2001 abbiamo avuto un "trend" di miglioramento di gran
lunga inferiore rispetto a quello nazionale. Nel 1990 sia a livello
nazionale, sia a livello di nord ovest, dove forse vi sono delle
similitudini più facili per qualità di vita e situazioni
ambientali, la Valle d'Aosta è quella che ha recuperato di meno e
su questo penso che qualche riflessione vada fatta, soprattutto
alla luce di questi importanti investimenti in termini economici
che vengono effettuati.
In conclusione, il nostro gruppo esprime un giudizio di
astensione sul meccanismo con cui siamo arrivati a confrontarci. Il
lavoro è importante, perché consente a tutti di prendere conoscenza
di dati statistici su cui poter fare delle riflessioni, condivido
quanto qualcuno ha detto, che sarebbe importante che anche
l'Assessorato dell'industria - perché la salute e l'economia sono i
"due piatti della bilancia", su cui marcia lo stato di benessere di
una società - riuscisse a mettere mano a dei dati aggregati, sui
quali poi ragionare per modificare le linee guida di una certa
politica industriale, che non è che abbia dato grosse soddisfazioni
e grossi risultati, anche lì a dispetto delle importanti risorse
economiche che vengono spese; perciò è un'astensione non sui dati,
sui quali peraltro non ci astiene, come dicevo prima, ma si può
solo prendere atto, e un'astensione sul fatto che le linee
programmatiche citate in deliberazione e richiamate in legge non le
vediamo. È per questo motivo che ci asteniamo.
Président - La parole au Conseiller Lanièce.
Lanièce (SA) - Brevemente, per dichiarazione di voto. Il gruppo
"Stella Alpina" voterà a favore di questi 2 documenti perché, come
è già accaduto in sede di Consiglio, spesso il nostro gruppo
presenta iniziative sui problemi socio-sanitari e ha sempre
evidenziato negli interventi la necessità di avere dei dati per
poter verificare e analizzare a fondo i problemi e per poter
mettere in pratica le azioni necessarie per affrontare e governare
certi fenomeni socio-sanitari. Non possiamo che complimentarci con
l'analisi approfondita che sta alla base di questi 2 documenti e
che ci permette di avere una visione sulla situazione, di questi
ultimi anni, di alcuni problemi socio-sanitari molto importanti. È
importante anche l'analisi storica, perché prima veniva fatta solo
un'analisi anno per anno, che non permetteva di fare delle
verifiche sull'evolversi della situazione in corso; ovviamente, se
la rilevazione dei dati non è puntuale, se manca una certa
lungimiranza, se manca la capacità di leggere lo storico, non siamo
in grado di prepararci ad affrontare i modi nuovi con i quali
taluni fenomeni si presentano; ad esempio, ieri, parlando
dell'interrogazione sui cannabinoidi, si è evidenziato il fatto di
come sia cambiato il mondo della droga in questi ultimi anni. È
importante quindi poter leggere lo storico e capire i cambiamenti,
in modo da poter predisporre le misure con cui fronteggiare questi
fenomeni importanti e per dare risposta alla comunità valdostana. È
importante anche il ruolo della prevenzione, e quindi se gli studi
epidemiologici ci danno una certa fotografia dei problemi, è
assolutamente e altrettanto indispensabile "sganciarsi dalla
macchina nazionale" che propone azioni di prevenzione
generalizzate, ma indirizzare invece l'azione di prevenzione in
Valle d'Aosta verso quei settori, verso quei fenomeni che hanno una
ricaduta maggiore. Ben venga quindi l'intervento del collega
Sandri, che ha puntualizzato l'aspetto importante sul fumo e sui
tumori; cerchiamo dunque di indirizzare le nostre azioni di
prevenzione soprattutto verso quelle malattie che rappresentano le
cause maggiori di mortalità, in modo da incidere ancora di più come
azione di prevenzione e rendere un maggior beneficio alla comunità
valdostana.
Président - Je soumets au vote soit l'"Atlante de la mortalità
in Valle d'Aosta 1980-2003", soit l'"Osservatorio per le politiche
sociali - I rapporto", avec une unique votation:
Conseillers présents: 27
Votants: 25
Pour: 25
Abstentions: 2 (Frassy, Lattanzi)
Le Conseil approuve.
Président - Avec ce point nous terminons nos travaux, le Conseil
est reconvoqué à 15 heures 30.
La séance est levée.
---
La séance se termine à 12 heures 58.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK