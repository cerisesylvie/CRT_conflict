Consiglio Regionale della Valle d'Aosta - Oggetto del Consiglio n. 382 del 28 gennaio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 382 del 28 gennaio 2014 - Resoconto
OGGETTO N. 382/XIV - Interpellanza: "Soluzioni per superare
la fase di blocco dei contributi alle aziende agricole
valdostane".
Presidente
- Ha chiesto la parola, per l'illustrazione,
il Consigliere Donzel; ne ha la facoltà.
Donzel (PD-SIN.VDA)
- Grazie Presidente.
Cari colleghi, anche in questo caso vi ringrazio di avermi
consentito di ripresentare oggi quest'interpellanza, che è
importante spiegare; è stata depositata, anche questa, a fine
dicembre. Ne sono seguiti - prima che l'interpellanza potesse
arrivare in aula di Consiglio regionale secondo l'iter appunto
previsto dalla nostra normativa, dal nostro Regolamento interno -
anche alcuni articoli di giornale, che hanno cercato, in qualche
modo, di sollevare questo problema, che noi, da subito, avevamo
capito essere molto grave, anche confrontandoci con gli altri
colleghi che si occupano di agricoltura all'interno dei gruppi
dell'opposizione. Ci siamo subito resi conto che si trattava di una
questione molto delicata: quella che un numero piuttosto elevato,
non ancora ben definito...150-200 aziende valdostane, sia
sottoposto a dei controlli sulla regolarità dei contratti di
affitto di queste aziende, da cui, naturalmente, discende poi la
corretta o meno erogazione dei contributi, del verde agricolo e
quant'altro.
L'aspetto che più ci ha preoccupato è che, in forma preventiva,
si siano sospesi tutti i contributi a queste aziende e, in prima
battuta, mi ero fatto l'idea che il contributo sospeso fosse quello
relativo all'anno in corso, cioè relativo all'anno dell'indagine;
mi risulterebbe, invece, che ogni forma di contributo viene sospesa
alle aziende che sono sottoposte a questa indagine. E allora è
chiaro che qui risollevo un annoso problema. Siccome ci sono
aziende che, nonostante tutte le correzioni, le verifiche, i
controlli, hanno ancora dei contributi che risalgono agli anni
passati: 2007, 2008, 2009, 2010, 2011, 2012, 2013, cioè ci sono
aziende che hanno anche cifre "imponenti", cioè centinaia di
migliaia di euro di contributi bloccati, arretrati in passato,
indipendentemente dall'indagine...magari alcuni, una parte, 10 mila
euro, 20 mila euro, potevano essere sbloccati a giorni di questo
iter...a seguito di questa indagine, tutto fermo!
Ci sono poi delle entità di alcune aziende, anche meno
importanti...meno importanti per noi, magari, per chi magari fa una
vita non nel mondo agricolo...10 mila euro, 15 mila euro, 20 mila
euro, per alcune aziende questa è la differenza tra la vita e la
morte, tra la vita e la morte! Io non ho mai visto come in questo
periodo degli agricoltori che, veramente, misurano...si è ritornati
a come si faceva...a come vedevo fare ai vecchi, che si prendeva
dal sacco di farina una manciata di farina per darlo solo
all'animale che si riteneva più capace di produrre latte o con
delle qualità migliore per ingrassare. Siamo arrivati a
centellinare la farina che viene data agli animali, si sta attenti
al fieno che viene dato, non si vedono più mucchi di fieno - che
non era proprio buono - messo via...no, no, no, cioè si sta
attenti, proprio perché le aziende sono messe nella condizione tra
vita e morte. Questa è la fotografia del mondo agricolo valdostano,
che è stato per anni dipinto come quel luogo dove contributi a
go-go, sprechi, malagestione...è stato dipinto così, questa è la
fotografia attuale, in questo delicatissimo momento, in questo
delicatissimo momento, dove gli abbiamo tagliato...tagliato o
bloccato, non si capisce...i contributi per i mezzi, per poter
lavorare, eccetera, arriva un'indagine che dice: "a queste aziende
non può essere erogato nessun finanziamento". Quando finirà questa
cosa...ovviamente dagli articoli si evince che tutti dicono:
"speriamo che finisca presto"....ma cosa vuol dire "speriamo che
finisca presto", ma nel frattempo che si fa? stiamo a guardare?
stiamo nelle mani di che cosa?
Serve un'azione immediata, serve un intervento immediato,
servono delle logiche che in qualche modo mettano in campo delle
risorse che permettano a queste aziende di sopravvivere. Non
abbiamo aziende - su 150-200 sottoposte a controllo - che si
trovino nella condizione di aver fatto gravi irregolarità! Ed è
anche abbastanza facile accertarlo per l'Assessorato
dell'agricoltura, perché, almeno il 90 percento di queste aziende
hanno tutti beni di proprietà, stanno lavorando parte della loro
proprietà, oppure hanno conclamati contratti d'affitto, quindi se
ci sono delle irregolarità all'interno di queste aziende, si tratta
di piccole nicchie di irregolarità legate al classico terreno che
aveva 20 eredi, perché arriviamo a queste cose, per un appezzamento
di 100 metri quadri può avere 20 eredi in Valle d'Aosta, e quindi
magari c'è stata una difficoltà nel definire il contratto di
quell'appezzamento. Per il 90 percento, però, le situazioni sono
regolari, e tutti lo sanno, quindi questo controllo è il classico
controllo iperburocratico che giustamente deve fare luce e, se ci
sono alcune anomalie nei contratti questi vanno corretti, vanno
fatte anche eventualmente le sanzioni, ma non esisterà una sanzione
che può essere, per una piccola parte, superiore all'intero importo
che all'azienda è dovuto.
E allora noi cosa facciamo? Immobilismo perché, nonostante
questa interpellanza sia stata depositata prima di dicembre, siano
usciti articoli di commento sui giornali, l'atteggiamento è
fatalistico: "eh, vediamo quando l'indagine finisce, che la Guardia
di Finanza faccia in fretta, che la Guardia di Finanza si sbrighi e
poi..." e poi vedremo! Ma non possiamo fare come abbiamo fatto in
altre situazioni, determinare che una quota parte di anticipo venga
comunque erogata? Perché è indipendente, anche se un'azienda avrà
una sanzione rispetto a questa cosa, sarà sempre di più quello che
deve avere rispetto a quello che deve pagare! Oppure la guardiamo
morire? Duecentoventiquattro aziende agricole sparite l'anno
scorso! Sui giornali, ovviamente, la notizia è stata costruita un
po' in generale su tutti, mai un
Focus
specifico su questa
morte dell'agricoltura valdostana; di tanto in tanto, prima pagina,
un vino premiato per l'eccellenza, prima pagina per la fontina
migliore dell'anno e il settore muore, il settore muore! E lo
guardiamo morire, lo guardiamo lì che va morendo...tutti gli
articoli: "è normale, non si può erogare"! Ma io dico: qual è
quella categoria che non si ribellerebbe di fronte al fatto che non
vengono più erogati gli stipendi? Sulla questione trasporti, ho
visto, in questi giorni, una mobilitazione forte, giustamente,
perché le persone che vengono licenziate.
Qui stiamo facendo chiudere, qui stiamo mettendo in mezzo alla
strada delle famiglie e non vedo nessuna reazione, non vedo nessuna
reazione, la paura sta prevalendo! Perché? Perché ci sono le
logiche solite in cui uno pensa che, magari, andando a parlare
dall'Assessore avrà la possibilità di andare a discutere
personalmente - con la "benedizione" dell'Assessore - dal
responsabile dell'AREA, il quale lo riceverà, tratterà la sua
pratica in modo particolare, riservato...ma è questa la strada per
risolvere i problemi dell'agricoltura valdostana? Ma, caro
Assessore Testolin, dopo il beneficio che le abbiamo fatto e anche
tutti i complimenti che le abbiamo fatto, a parte l'ultimo colpetto
strano dei dati del PSR, in cui ha cercato di vendere in aumento
ciò che era in calo di 30 milioni...insomma, adesso il beneficio
dell'inizio della sua attività è finito! Non si faccia trascinare
dentro il vecchio flusso di modalità comportamentali che sono
quelle del "vado a risolvere il problema della singola azienda" e
cerchiamo di affrontare con coraggio i problemi dell'agricoltura
valdostana! Queste situazioni sono quelle che fanno emergere la
mancanza di una visione generale, la mancanza di volontà di
affrontare con serietà questo problema.
Dal nostro punto di vista, quindi, qui servono delle
proposte...se lei poi non è in grado di farle, proveremo a farle
noi!
Presidente
- Grazie. Ha chiesto la parola l'Assessore
Testolin, per la risposta da parte del Governo; ne ha facoltà.
Testolin (UV) -
Grazie Presidente.
Grazie anche per l'interpellanza, che comunque dà modo...diciamo
di esplicitare una situazione che è comunque nota e all'interno
della quale è giusto fare, comunque, nel limite del possibile, un
po' di chiarezza.
Innanzitutto solo per relazionare anche in merito ad alcune
particolarità che emergono dalla sua premessa; mi permetto solo di
sottolineare come l'indagine non sia un'indagine a campione, ma
un'indagine mirata, che a livello nazionale ha coinvolto circa 55
mila aziende, ed è mirata su quelle aziende che hanno, all'interno,
così come parzialmente evidenziato dall'interpellanza, criticità su
quelli che sono gli affitti, gli affitti dei terreni, in
particolare quelli gravati da una situazione di presenza di persone
decedute.
Per quanto riguarda i contributi bloccati, mi permetto solo di
sottolineare come le annualità bloccate siano quelle riferite alle
indagini che sono state svolte, quindi ci sono sicuramente aziende
che hanno più annualità bloccate, mentre altre hanno solo
l'annualità in corso.
In merito al quesito specifico espresso dai colleghi
Consiglieri, si evidenzia come, sin dall'inizio dell'indagine
comunque, di concerto con le strutture competenti, ci si sia
attivati per definire quali fossero i confini delle operazioni e
per cercare di individuare delle soluzioni da poter intraprendere a
supporto dell'attività ispettiva della Guardia di Finanza, in
un'ottica chiaramente di piena collaborazione, anche al fine di
poter contribuire ad un contenimento dei tempi dell'indagine,
quindi esattamente nella direzione auspicata dal Consigliere
Donzel. Compatibilmente con le specifiche esigenze dell'indagine
ufficiale, si reputa di poter addivenire al più presto
all'identificazione e alla definizione di procedure che possano
dunque permettere di determinare i tempi utili al possibile sblocco
di almeno una parte dei contributi. In realtà ci sono delle
situazioni molto diversificate anche all'interno di questo tipo di
indagine, per cui si sta lavorando per capire quali possano essere
i supporti che, a livello di Assessorato e a livello di AREA, si
possono dare per contribuire allo sblocco di questi contributi
(chiaramente tenendo conto che tutto questo è...diciamo all'interno
di una cornice gestita dalla Guardia di Finanza). Per quanto
riguarda le attività che si sono cercate di mettere in opera per
dare un minimo di risposta a chi si trova con situazioni di
contributi bloccati, mi permetto di sottolineare come ci si sia
attivati con la Confidi agricoltori e con gli Istituti bancari
convenzionati al fine di individuare delle azioni atte a permettere
un possibile anticipo dei premi spettanti. A tal proposito si
evidenzia comunque la difficoltà nella determinazione degli importi
erogabili a garanzia dell'anticipo, importi da calcolarsi al netto
dei contributi, ovviamente riguardanti le verifiche in oggetto. Si
sottolinea come si stiano comunque definendo le azioni da
intraprendere congiuntamente, in modo da arrivare, a breve - a
brevissimo, direi - a determinare un iter procedurale che permetta,
dove possibile, già nelle situazioni di cui si è a conoscenza
dell'incidenza di queste verifiche, alla concessione di un
affidamento bancario parzialmente garantito dalla Confidi.
Grazie.
Presidente
- Grazie. Ha chiesto la parola il collega
Donzel, per la replica; ne ha la facoltà.
Donzel (PD-SIN.VDA) -
Grazie Assessore.
Intanto vediamo, siccome si usa spesso l'espressione: "la
Guardia di Finanza fa l'indagine, tutto compete alla Guardia di
Finanza", la Guardia di Finanza non ha deciso nessun blocco, la
Guardia di Finanza non ha determinato il nome delle aziende da
controllare, funge il suo puntuale esercizio, svolge la sua
puntuale azione nell'andare a verificare i casi che le sono
segnalati. La domanda che mi viene adesso spontanea - e mi sono
dato la risposta - è: "chi è che ha segnalato questi casi?"...ma li
abbiamo segnalati noi, cioè non noi dell'opposizione, voi, AREA
VdA, li avete segnalati ad AGEA, la quale ha detto: "beh, queste
aziende vanno sottoposte ad indagine"...è da qui che parte il
blocco; quindi ognuno si prende le sue responsabilità e non le
scarica sulla Guardia di Finanza, che svolge una
funzione...appunto, quella di polizia d'indagine, ma non è quella
di andare a determinare le aziende.
Altro problema. Ci si rende finalmente conto della gravità della
situazione e, quindi, si dice: "qualcosa bisogna pur anticipare".
Però, visto che la situazione è appunto estremamente confusa e,
come avevo detto, vi sono aziende che hanno annualità bloccate a
causa di questo problema, poi ci sono le annualità che invece non
sono pagate a causa dell'inefficienza con cui sono state gestite le
pratiche a livello locale, e quindi, in questa mondiale confusione,
si parla di alcuni anticipi da dare a qualcuno, di alcuni anticipi
da dare a qualcun altro, fatto salvo che lei esclude dalla
possibilità di avere anticipi le aziende...le annualità delle
aziende che sono oggetto d'indagine! Quindi dice: "su quelle
assolutamente non si può fare niente, l'unica cosa che possiamo
fare è accelerare i tempi dell'indagine"...ma i tempi dell'indagine
possono essere lunghissimi, per la fine di queste indagini, chi lo
sa, magari l'azienda, come dicevo, ha chiuso i battenti!
Allora, voi cosa state facendo? Andate adesso a dare degli
anticipi su quei blocchi che non sono inerenti a questa indagine,
ma su cui era prassi già prima dare l'anticipo! Quindi non state
facendo nulla di nuovo, non avete messo in campo nessuna azione,
salvo dire (ecco cosa c'entra Confidi): "possiamo prestarvi del
denaro"...ma questo denaro è sottoposto a mutuo, è sottoposto ad un
tasso di interesse! Andiamo a creare nuove situazioni
d'indebitamento? Mi chiedo: andiamo a mettere di nuovo condizioni,
di modo che poi, le aziende che già sono in difficoltà, non...la
soluzione mi sembra peggio della cura! Questa soluzione io la
respingo completamente! Salvo quella, appunto, di accelerare le
pratiche, i controlli, le verifiche...su quello siamo d'accordo. Ma
è almeno da cinque anni che ce la raccontiamo, che ci mettiamo lì a
guardare le pratiche, le correggiamo, le sveltiamo e sappiamo che
non siamo andati da nessuna parte! Abbiamo una miriade di personale
regionale che sta negli uffici senza più un foglio davanti, che non
sa neanche che cosa deve fare nell'ufficio...ma guarda te se
riusciamo a mettere del personale a lavorare su questi dossier, ma
guarda se riusciamo a metterli lì! Non li mettiamo, non c'è la
volontà politica, non c'è la volontà politica di rispondere a
questa emergenza e, ancora questa volta, si gira, s'impasticcia il
tutto, si crea una confusione incredibile!
La domanda era: c'erano soluzioni sul blocco riferito soltanto
alle realtà coperte da questo blocco? No, non ce n'è, salvo quella
di cercare fare più in fretta possibile, sperare che l'indagine
finisca, perché, per la parte che riguarda gli altri ritardi,
quella è normale prassi! Gli altri ritardi non dovevano neanche
esserci, viste le riunioni alle quali ho assistito in diretta
all'AREV, le riunioni dell'AREV in cui tutti gli anni si annunciava
la soluzione del problema e si facevano vedere le tabelle con:
"ormai abbiamo dato il 90 percento del verde qua, le misure
agroambientali per il 95 percento son pagate". La sostanza è che
non è così, non è così! E se prima le aziende avevano la forza e
l'energia per farlo, oggi, con il crollo del prezzo della carne e
il crollo del prezzo del latte, le aziende non ce la fanno più!
Quindi, anche questa nuova tegola che ci cade sulla testa, che ci
arriva dall'alto, quella di questo controllo, è di nuovo
un'ennesima cosa che non abbiamo la capacità organizzativa, come
Assessorato, di affrontare in modo adeguato.
Presidente
- Grazie. Punto 11 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK