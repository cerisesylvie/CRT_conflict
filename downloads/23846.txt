Consiglio Regionale della Valle d'Aosta - Oggetto del Consiglio n. 2850 del 10 luglio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2850 del 10 luglio 2007 - Resoconto
OGGETTO N. 2850/XII - Acquisizione da parte della Verrès
S.p.a. di una importante commessa in Venezuela.
(Interrogazione)
Interrogazione
Preso atto della risposta dell'Assessore alle Finanze ad una
recente interrogazione della Casa delle Libertà in merito alla
situazione aziendale della Verrès S.p.A.;
Evidenziato il rilevante ruolo del settore commerciale in
tale azienda, che opera in un mercato particolarmente difficile, in
quanto la maggioranza dei suoi clienti non possono che essere Stati
o Governi nazionali;
Sottolineato inoltre che l'importante commessa acquisita
recentemente dal Venezuela è di un valore pari a circa il fatturato
di un anno, e che pertanto la società potrebbe essere sottoposta ad
uno stress finanziario, sia per le rilevanti provvigioni
commerciali, sia per le forti anticipazioni ai fornitori, tipiche
di questo settore ed ulteriormente appesantite dagli straordinari
aumenti dei costi del rame, nonché ad uno stress produttivo, con il
rischio di dover pagare pesanti penali per ritardi di
consegna;
Tenuto conto che la capacità produttiva della Verrès S.p.A.
non può superare di molto le 1.000 tonnellate al mese, livello
totalmente coperto dalla commessa venezuelana;
Appreso che tale fornitura si riferisce a monete coniate e
non a tondelli semilavorati;
il sottoscritto Consigliere regionale
Interroga
il Governo regionale per conoscere:
1) se corrisponda al vero che la quasi totalità degli
ordinativi siano stati mediati da una società commerciale che
tuttavia non pare abbia sempre garantito adeguati margini di utile
industriale e finanziario;
2) quale sia l'esposizione finanziaria di Verrès S.p.A. con
il sistema creditizio;
3) se la monetazione sia effettuata dalla Verrès S.p.A. se
tale lavorazione sia data ad altre aziende e con quali impatti sui
livelli di remunerazione;
4) se vi siano prospettive che l'ingorgo produttivo comporti
penali per ritardi in alcune forniture di tondelli e se queste
penali possano erodere completamente i relativi margini di utili
già molto ristretti.
F.to: Sandri
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- È evidente che la Verrès S.p.a.
rappresenta un'industria importante nel nostro panorama, quindi non
possiamo che compiacerci nel momento stesso che questa azienda
riesce ad ottenere una commessa importante come quella
venezuelana.
Voglio ribadire alcuni dati che sono stati già comunicati, ma
che è opportuno risottolineare. In questo caso il dato principale è
proprio quello dei 42 milioni del contratto che la Verrès S.p.a. ha
vinto nella monetazione del Venezuela. È una produzione, questa,
che - come è stato già detto - avverrà a partire dal secondo
semestre dell'esercizio in corso, quindi con un termine che dovrà
essere considerato nel primo semestre, la fine del primo trimestre
e comunque entro il primo semestre del prossimo anno. Questa
commessa, per il suo importo, ma anche per il momento in cui viene
ottenuta, è una commessa di primaria importanza per la società,
quindi è importante sottolineare come non è solo importante per i
volumi che essa porta, ma anche per i contatti e il coordinamento
di attività che viene intrapreso con altre numerose zecche europee,
proprio per la fornitura completa di moneta a questo Paese; quindi
apre ulteriormente degli sviluppi e opportunità di lavoro.
Nella sua interpellanza lei pone la questione delle modalità
commerciali. Credo che su questo sia opportuno precisare che la
Verrès S.p.a. si è dotata di una struttura commerciale per il
mercato estero, e questa struttura, che ha l'incarico di fornire le
informazioni, i contatti, quindi segue con attenzione le varie
zecche del mondo, in questo caso ha svolto bene il suo lavoro. È da
sottolineare come qualunque aggiudicazione e trattativa venga
portata avanti, viene sancita solo dalla decisione finale della
Verrès S.p.a.. Qualunque informazione venga ottenuta o qualunque
visita di clienti esteri o partecipazioni ad eventi quali convegni,
conferenze, fiere e attività che questa attività commerciale
svolge, non possono che essere poi confermate e decise solo dalla
società madre, cioè dalla Verrès S.p.a.. Non c'è alcuna struttura
commerciale che possa avere un sopravvento rispetto agli indirizzi
e alle decisioni della società madre. Sottolineo che le richieste
di offerta, così come ottenute, vengono vagliate dalla società al
suo interno e resta alla Verrès S.p.a. l'intera responsabilità
della vendita, del prezzo, dei termini di consegna e anche della
redditività della commessa stessa. Aggiungo che se anche le ultime
commesse assunte dalla società non hanno ancora raggiunto il
livello di attività del periodo dell'euro, gli impegni finanziari e
produttivi attuali sono già stati sperimentati nel passato, con
questo volevo dire, rispondendo a una delle sue domande, che la
Verrès S.p.a. è già stata messa alla prova per ingenti quantitativi
di produzione facendo riferimento all'euro, quindi anche in questo
caso la produttività è una produttività, sì, elevatissima in un
periodo di tempo ristretto, ma sulla quale lo stabilimento si è già
testato nella produzione dell'euro.
Rispondendo ad un'altra sua domanda, le dirò che è vero che si
rischia di fare confusione fra la redditività degli ordini che è
direttamente connessa al valore aggiunto dei singoli ordini e al
risultato economico dell'azienda, che è la differenza fra la somma
dei margini di contribuzione di tutti i singoli ordini e la somma
dei costi fissi, e altri oneri aziendali; così che un consistente
numero di ordini a bassa redditività, può dare un risultato finale
aziendale migliore di quello ottenibile con pochi ordini ad alta
redditività, ma insufficienti a coprire tutti i costi fissi
aziendali.
All'altra sua domanda le risponderò che va tenuto presente,
nella valutazione complessiva, che ogni 100 tonnellate circa di
produzione comportano il lavoro di un operatore in più, questo per
dare una proporzione del numero dei dipendenti; comunque poi le
fornirò le risposte che le sto dando in modo sintetico.
Lei pone una domanda molto delicata in merito alla solidità
finanziaria dell'azienda: è evidente che ci sono dei dati legati a
una privacy aziendale, ma le dirò che l'azienda ha un'esposizione
consistente nei confronti delle banche per qualche milione di
euro.
Presidente
- La parola al Consigliere Sandri.
Sandri (GV-DS-PSE)
- Mi sembra che l'Assessore alle
attività produttive non conosca la Verrès S.p.a.... se vuole le
posso passare io alcune informazioni che le potrebbero essere
utili!
La Verrès S.p.a. è in una situazione pre-Tecdis ed è gravissimo
che questo Assessore non si renda nemmeno conto di questa
situazione! Quel qualche milione di euro di affidamenti,
l'esposizione bancaria è superiore al doppio del capitale sociale,
è più di 21 milioni di euro contro un capitale sociale di 10! Ci
troviamo in una situazione grave di esposizione bancaria, in cui i
tassi sono oltre il 4,5% con una netta riduzione, proprio perché
c'è questo aggravio dei tassi bancari sui conti della Verrès
S.p.a., ma la situazione è talmente grave, perché proprio lei non
fa il suo mestiere: quello di stare a monitorare una delle
principali aziende valdostane, che ha bisogno di interventi
immediati per 3 motivazioni.
La prima: questa commessa del Venezuela sta impallando
completamente il sistema produttivo perché, uno occupa tutta la
produzione di 1.000 tonnellate, che è la massima produttività che
ha la Verrès S.p.a., al massimo riesce a produrre 1.000 tonnellate
di tondelli al mese per 9 mesi, con il risultato che stiamo avendo
una serie di ritardi e di penali su altre forniture che non si
riescono a fare. Allora, penali su penali che la Verrès S.p.a. sta
pagando, comportano un'ulteriore riduzione dei crediti. Quello che
lei racconta come una serie di acquisizioni di minore reddito, ma
che riducono l'importanza dei costi fissi, è una "bufala", perché
sono state fatte delle acquisizioni per conto di questa società
commerciale che, di fatto, dirige la politica di acquisizioni della
Verrès S.p.a. ad un prezzo inferiore ai costi. Vada a vedere cosa
hanno accettato come produzione per l'Argentina... si renderà conto
che la fornitura all'Argentina costa molto di più di quanto non sia
il prezzo di vendita, quindi la Verrès S.p.a. produce in perdita
pur di acquisire qualcosa!
Da dove viene questa attività commerciale? Viene da una società
svizzera fondata da ex dirigenti della EUROCONS tedesca, che era
una concorrente della Verrès S.p.a., quindi come Verrès S.p.a. ci
siamo affidati ad una ditta di ambito della concorrenza che, per
mettere in difficoltà la Verrès S.p.a., si è anche comprata la
quota di minoranza della Verrès S.p.a. da cui può controllare tutte
le cose che ci sono qua dentro! È una situazione molto delicata, su
cui lei non sa nulla! È di un'ignoranza totale, e questo è grave,
perché mette a repentaglio tutti i posti di lavoro della Verrès
S.p.a.! Bisogna che lei si metta di buzzo buono e si studi la
situazione e "studiare la situazione" significa immediatamente
portare la Verrès S.p.a. a fare un aumento di capitale, per poter
controbattere alla difficoltà finanziaria che ha, perché una ditta
che ha 10 milioni di capitale non può essere esposta per 21, non
può pagare penali, non può pagare delle agenzie commerciali per
avere dei contratti in perdita, cosa che sta succedendo! È
vergognoso questo tipo di disattenzione e noi ci stiamo avviando
verso "Tecdis 2"!
Ci sono dei dati molto preoccupanti, anche perché con il mercato
che è cambiato, con l'aumento dei costi del metallo, queste
commesse che sono di tondini che contengono anche rame ai fornitori
la Verrès S.p.a. deve anticipare i soldi per andare a comprare le
materie prime; quindi tripla esposizione bancaria: per la
lavorazione, per l'acquisizione delle commesse e per i fornitori,
perché se tu vuoi il rame devi anticipare al fornitore, altrimenti
non ti arriva, e quindi altri soldi da tirar fuori, e questi... da
dove escono? La Verrès S.p.a. ha bisogno immediatamente di un
intervento forte, abbisogna di un aumento di capitale, in modo che
questo abbatta i costi del denaro che in questo momento sono
furibondi.
L'ultima questione è il problema della manutenzione. Ho
l'impressione che la commessa sul Venezuela andrà a ramengo, perché
hanno preso una commessa non per fare dei tondelli, che sono capaci
a fare, ma per fare delle monete; allora vorrei sapere dalla Verrès
S.p.a. qual è la zecca che batterà queste monete sui suoi tondelli
e quanto gliela farà pagare, e se alla fine, rispetto al Venezuela,
ci sarà un guadagno o una perdita, perché con i tempi che non
saranno rispettati, con il costo della zecca che non sono in grado
di fare, ho l'impressione che non si riuscirà a dare una risposta
alla commessa del Venezuela, per cui sarà quella la commessa che
porrà fine alla Verrès S.p.a.!
Chiedo che il Governo regionale cambi marcia, si interessi di
più di questa iniziativa, ci metta le mani dentro e chieda al
Poligrafico dello Stato, in quanto azionista di maggioranza,
pubblico, di fare un aumento di capitale che consenta di dare un
po' di respiro: questo è l'elemento determinante. Altra cosa:
poiché in commissione abbiamo convocato il rappresentante di
Finaosta all'interno della Verrès S.p.a., chiedo che venga anche
lei a relazionarci più diffusamente, perché quello che ha detto
stamani è letteralmente nulla!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK