Consiglio Regionale della Valle d'Aosta - Oggetto del Consiglio n. 3247 del 20 febbraio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3247 del 20 febbraio 2018 - Resoconto
OGGETTO N. 3247/XIV - Interpellanza: "Mancato abbattimento
delle barriere architettoniche dell'immobile del CRAL Cogne ad
Aosta".
Farcoz (Président)
- À la présence de 29 Conseillers, je
déclare ouverte la séance. Point n° 15 de l'ordre du jour. La
parole au collègue Bertin pour l'illustration.
Bertin (CC-MOUV) -
Si riprende qui una vecchia storia già
dell'altra legislatura, vale a dire l'abbattimento delle barriere
architettoniche al CRAL Cogne di Aosta, che sappiamo essere una
struttura che è utilizzata da diverse associazioni per spettacoli,
per incontri, per diverse attività sociali e ha un ruolo abbastanza
importante per la città di Aosta. Vi dicevo una vecchia storia che
risale all'altra legislatura, addirittura a sette-otto anni fa, con
diverse iniziative era stata sollevata la questione riguardante
l'accessibilità a questa struttura, accessibilità che non è
possibile poiché vi sono delle barriere architettoniche. Sette anni
fa l'allora Assessore - gli Assessori sono cambiati, ma la sostanza
è rimasta la stessa - dichiarava che in poco tempo si sarebbe
risolta la questione. In effetti vi era un progetto per
l'abbattimento delle barriere architettoniche, un progetto
realizzato che aveva superato l'iter della Soprintendenza,
eccetera. I lavori sono iniziati ed è stato sostituito un
ascensore. Peccato che questo ascensore si trovi al primo piano, ad
un piano rialzato, ma rialzato anche di tanto e pertanto, ai fini
dell'abbattimento delle barriere architettoniche, il risultato non
è stato raggiunto, poiché si sono spesi 25 mila euro, anche di più,
a questo fine, ma a tutt'oggi - perché sono passato in questi
giorni e ho verificato - l'abbattimento delle barriere
architettoniche non è stato fatto. Si sono spesi soldi senza
raggiungere l'obiettivo, che doveva essere quello previsto dal
progetto: abbattere le barriere architettoniche.
È una cosa piuttosto emblematica, l'obiettivo a volte si ha
l'impressione che sia quello di spendere i soldi, poi, se si
raggiunge il risultato o meno, è un fatto secondario, fatto sta che
sono anni e anni che ci troviamo in questa situazione, nella quale
questo immobile rimane non accessibile nonostante i progetti e
nonostante i soldi spesi. Credo che questo sia un modo di
amministrare decisamente inefficace, a mio avviso, e anche grave di
utilizzare i soldi pubblici. Se l'obiettivo era quello di abbattere
le barriere architettoniche, quello doveva essere raggiunto. Sono
passati alcuni anni, si è fatto un intervento a metà spendendo dei
soldi e senza raggiungere il risultato finale. Ci troviamo ancora
oggi in questa situazione a distanza di tanti e tanti anni e,
nonostante le ripetute dichiarazioni in Consiglio degli Assessori
ai lavori pubblici di turno, la situazione rimane immutata.
Volevamo pertanto conoscere quali erano le ragioni di questo
mancato abbattimento, le ultime, perché anche durante l'ultima
interrogazione si era detto che si sarebbe provveduto a breve e
capire gli intendimenti riguardo a cosa si vuole abbattere oppure
no, o se si sia definitivamente abbandonato il progetto, spendendo
soldi e lasciando il lavoro a metà.
Presidente -
Per la risposta, la parola all'Assessore
Baccega.
Baccega (EPAV) -
Una storia vecchia, Consigliere, ne
abbiamo già dibattuto a lungo di questa vicenda. Torno a ribadire
che i 25 mila euro citati nelle premesse sono stati spesi per
realizzare un impianto elevatore in sostituzione del piccolo
ascensore storico, quello che era preesistente e non era più
utilizzabile per ragioni di collaudo e sicurezza e quindi non per
garantire l'abbattimento delle barriere architettoniche
dell'immobile in questione.
Va detto che, per garantire l'accessibilità completa
dell'immobile, sarebbero necessari ulteriori importanti lavori
finalizzati, per esempio, a consentire anche la fruibilità degli
spazi e dei servizi igienici, con interventi di natura edile e di
impiantistica più generali e onerosi. Nello specifico, dal punto di
vista tecnico, tenuto conto delle condizioni generali di vetustà
dell'immobile, non si ritiene opportuno disgiungere - questo dicono
i tecnici - l'abbattimento delle barriere architettoniche
dall'esecuzione di altri importanti interventi di adeguamento e di
messa in sicurezza comunque altrettanto necessari. Si è svolto un
sopralluogo il 20 gennaio 2017 alla presenza del sottoscritto,
dell'Assessore alle finanze, di tutti i dirigenti regionali
interessati: la Dottoressa Magro, l'ingegnere Rosset, l'ingegnere
Cerise, l'ingegnere Blus, alla presenza del gestore del CCS Cogne e
dei progettisti che hanno un incarico aperto per la
ristrutturazione dell'edificio. In questo confronto, durato quasi
tutto il pomeriggio, era stato deciso di adeguare l'ingresso con
l'installazione di un montascale per eliminare la barriera
architettonica all'ingresso. Questo inevitabilmente provocava anche
il rifacimento dell'ingresso, perché non c'erano le distanze e gli
spazi necessari per garantire le dovute agibilità per inserire il
montascale.
Successivamente l'edificio è stato inserito nel piano di
valorizzazione immobiliare (il 25 febbraio 2016) e, di conseguenza,
prima di procedere a qualunque intervento di investimento, si è
ritenuto necessario ottenere comunque un assenso formale definito
da parte del competente Assessorato del bilancio, finanze,
patrimonio e società partecipate. Al fine comunque di portare
avanti gli approfondimenti del caso, nel mese di febbraio 2017 era
stato chiesto agli uffici di procedere con le valutazioni per poter
inserire eventualmente un progetto nel prossimo piano operativo.
Nel periodo marzo-ottobre tecnici dei Lavori pubblici, in accordo
con il Patrimonio, hanno approfondito varie ipotesi di lavoro da
proporre agli amministratori per poter valutare una serie di cose,
tra cui quella di riattivare un incarico di progettazione già
affidato in passato allo scopo di individuare i possibili
interventi per ripristinare l'immobile ed eventualmente svolgere
alcuni interventi prima di cedere il palazzo in uso, lanciare
l'indagine di mercato per sondare l'appetibilità del bene immobile
così come si presenta, facendo presente che per la permanenza del
CCS e delle associazioni nell'immobile stesso era fondamentale
contrattualizzare più nel dettaglio con l'Associazione CCS Cogne
l'assegnazione dei locali già in uso. A seguito degli
approfondimenti svolti, la struttura Espropriazione e
valorizzazione del patrimonio in data 20 novembre ha pubblicato
l'avviso di indagine conoscitiva volta a verificare l'interesse da
parte di soggetti terzi alla stipula della concessione di Palazzo
Cogne, con interventi di manutenzione straordinaria e di recupero
dell'immobile a carico del concessionario da inviarsi entro il 20
gennaio 2018. L'unica che ha manifestato il proprio interesse a
disporre dell'intero fabbricato e ad accollarsi le spese per gli
interventi necessari al relativo utilizzo è risultata essere la
stessa società CCS Cogne Aosta. Sulla base dell'analisi di tale
proposta e delle conseguenti valutazioni tecniche e amministrative,
quindi sarà possibile stabilire definitivamente il futuro
dell'immobile, andando eventualmente a puntualizzare quali
interventi dovranno essere realizzati dal CCS Cogne, mettendo in
evidenza che uno degli interventi primari è proprio quello
dell'abbattimento delle barriere architettoniche.
Questo è il percorso che si è sviluppato in questo anno in cui
avevamo detto che saremmo intervenuti. Le risorse che erano state
messe a disposizione ovviamente sono andate in avanzo, si tratterà
di valutare, qualora si decida di intervenire subito come Regione,
di inserire nel piano lavori nuovamente l'intervento da farsi.
Credo che ci confronteremo con i tecnici dell'Assessorato del
patrimonio affinché ci sia una definizione quanto prima.
Président -
La parole au collègue Bertin pour la
réplique.
Bertin (CC-MOUV) -
Lei ancora oggi mi dice che è
prioritario l'abbattimento delle barriere architettoniche di questo
immobile. In fatto di priorità sono sette anni che è una priorità e
ancora niente si è fatto, siamo a zero... no, a zero, abbiamo speso
dei soldi senza raggiungere l'obiettivo, che è la cosa ancora più
grave. Lei poi ha un po' sviato e ha parlato di tutt'altro, ma
veniamo al nocciolo della questione. C'era un progetto per
l'abbattimento delle barriere architettoniche, che ho visto, tra
l'altro, tempo fa, questo progetto non è stato portato a termine,
si è soltanto intervenuti su una parte, cambiando l'ascensore e non
immaginando che, per arrivare all'ascensore, c'era un piano da
fare. Tra l'altro, nel progetto, che ho visto, era previsto un
intervento, il progetto come obiettivo aveva quello
dell'abbattimento delle barriere architettoniche. Soldi sprecati
per un progetto al quale non si è dato seguito; soldi che rimangono
fermi, a quanto pare rimarranno nel cassetto in attesa di non si sa
che cosa e l'obiettivo dopo dieci anni di abbattere le barriere
architettoniche non è stato raggiunto, cosa estremamente grave, che
dimostra tutta l'inefficacia di queste azioni. Si fanno dei
progetti, l'importante è progettare e poi alla fine l'obiettivo se
si raggiunge, bene; se non si raggiunge, pazienza, ma rimane una
priorità. Quando c'è un'occasione pubblica, si dice: "questa è una
priorità". Immagino se non fosse una priorità, quali tempi ci
sarebbero per la risoluzione. Al di là dei tempi, che sono
scandalosamente lunghi, c'è una questione proprio di utilizzo del
denaro pubblico, però i soldi sono andati in avanzo di
amministrazione ed è una cosa estremamente grave, i soldi rimangono
fermi in un momento nel quale di disponibilità ce n'è ben poca.
Questa è una vicenda simbolica di come non si devono gestire i
soldi, poi è inutile ripetere che è una priorità, c'erano
disponibilità, c'erano i progetti, non si è dato seguito a questa
cosa ed è simbolicamente estremamente grave.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK