Consiglio Regionale della Valle d'Aosta - Oggetto del Consiglio n. 355 del 8 luglio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 355 del 8 luglio 1981 - Resoconto
OGGETTO N. 355/81 - UTILIZZO DEI LOCALI DI PROPRIETÀ REGIONALE
ADIACENTI ALLE PORTE PRETORIANE DI AOSTA. (Interpellanza)
Presidente
- Do lettura dell'interpellanza presentata dal
Consigliere Viberti:
INTERPELLANZA
Il Consigliere regionale di Nuova Sinistra Ilio Viberti,
interpella:
La Giunta regionale per conoscere:
1) per quale motivo il canone di locazione è così basso
rispetto ai valori di mercato;
2) se non ritiene opportuno pensare ad un diverso utilizzo di
tale proprietà, anche in considerazione del fatto che i locali a
fronte della "Osteria Aurora con cucina" saranno liberati ed
utilizzati a scopo sociale.
Presidente
- Il Consigliere Viberti intende illustrare
l'interpellanza? Ne ha facoltà.
Viberti
(DPROL)
- Forse molti di voi conoscono
bene quella vecchia trattoria che era in mezzo alle "Porte
Pretoriane", la "Trattoria Aurora" e , nella quale, quando ero
studente, molte volte mi sono recato marinando la scuola insieme a
compagni a fare festa. Sono legato anche sentimentalmente a questo
posto, che ho scoperto essere di proprietà dell'Amministrazione
regionale quando ho letto la delibera n. 2665 che richiamo
nell'interpellanza. Devo ricordare ai colleghi che lo scorso anno è
passata in questo Consiglio una proposta di contributo al Comune di
Aosta di 20 milioni, perché il Comune di Aosta riuscisse a
rientrare in pieno possesso di un negozio che si trova in faccia a
questa vecchia osteria - che attualmente è stata ceduta ad una
società chiamata "Vecchia Aosta", - che dovrebbe essere adibito a
uso pubblico.
Vista la posizione in cui si trovano questi due immobili, vista
la proprietà pubblica degli stessi ci si chiede per quale motivo
non si pensi ad un loro utilizzo che sia comune o, per lo meno,
complementare. Questo, per quanto riguarda un eventuale uso futuro,
visto che, evidentemente, la delibera ha già fatto il suo corso e
che il contratto con la società "Vecchia Aosta" è già in essere e
sono cominciati già i lavori di ristrutturazione.
Domando inoltre con questa interpellanza di conoscere in motivi
per cui il canone di locazione è molto più basso dei canoni di
locazione che vengono pagati per negozi, immobili, ecc., che si
trovano nella stessa zona e che sono adibiti ad attività
commerciali. Forse si può pensare che il fatto che la
ristrutturazione prevista dal contratto sia a carico
dell'affittuario, che per di più, debba essere fatta sotto il
controllo della Sovrintendenza all'Antichità e Belle Arti, possa
aver fatto pesare l'ago della bilancia verso l'abbassamento del
canone di locazione. Mi permetto però di dire al Presidente della
Giunta che un negozio, che si trova a non più di 20 metri, è stato
ristrutturato a spese degli inquilini che pagano per un locale
molto più piccolo la bellezza di 450 mila lire di canone mensile.
Non è assolutamente nostra intenzione dire che la Pubblica
Amministrazione faccia delle speculazioni o debba prendere per il
collo questa o quella società, però, secondo noi, non deve neanche
avvenire il contrario. Spero che ci siano altri motivi quindi che
giustifichino un canone di locazione così basso come quello che
appare in delibera.
Vorrei sapere, inoltre, se sembra giusto che questo canone resti
bloccato per quattro anni e che cosa si intende fare in futuro - un
futuro che purtroppo non mi sembra molto prossimo, visto che la
durata minima di questo contratto è di sei anni - tenendo conto di
questa struttura che si trova nel centro di Aosta e che è,
praticamente, a disposizione insieme ad un'altra struttura, a pochi
passi, nello stesso immobile, legato praticamente dalle porte.
Mi riservo eventualmente, di aggiungere qualcosa dopo le
spiegazioni ricevute.
Presidente
- Risponde il Presidente della Giunta. Ne ha
facoltà.
Andrione
(UV)
- La questione della "Tour de la
porte de Saint-Ours" cioè quella proprietà comunale, non ha niente
a che vedere con questa, in quanto i 20 milioni di contributo che
la Regione ha versato al Comune non sono stati ancora utilizzati,
continua ad esserci il lattoniere, quando questo se ne andrà
dovranno iniziare dei lavori di ristrutturazione della Torre che
sarà utilizzata da cima a fondo, si avrà cioè un tipo di
utilizzazione come quello della "Tour Fromage", anche se la
destinazione sarà differente.
Per quanto riguarda, invece, la trattoria Carlin, era in corso
un contratto di locazione che sarebbe venuto a scadere, se ricordo
bene, il 31 dicembre dell'83 o dell'84.
Questo contratto di locazione è stato ceduto in corso di
locazione ad un'altra ditta che ha dichiarato la sua intenzione di
riammodernare, ristrutturare tutti i locali per farne un ristorante
tipico di un certo livello. La ristrutturazione sarà a carico dei
nuovi gestori, sarà anche molto costosa e sotto la sorveglianza
della Sovrintendenza alle Antichità e Belle Arti, con un contratto
della durata di sei anni a partire dal momento in cui questo
contratto è stato fatto, non ricordo se il mese di aprile o maggio.
La Sovrintendenza Antichità e Belle Arti e la Giunta regionale sono
favorevoli all'utilizzo come risorsa perché - e questo sarà poi,
eventualmente, valutato da una futura Giunta Regionale o da un
futuro Consiglio - quella zona con le nuove case costruite, con
quanto si ritiene fare, pare una discoteca, nella torre di fronte,
ha bisogno, a giudizio nostro e della Sovrintendenza, di essere
rivitalizzato con delle attività di un certo tipo e anche con delle
attività commerciali che possono influire favorevolmente
sull'intero complesso monumentale, Porte Pretoriane, Teatro Romano,
Tour Fromage e, nel futuro, Tour de la Porte de Saint-Ours, in
quanto il valore archeologico della parte emergente è molto più
basso, trattandosi di rifacimenti continui, e la commercialità del
posto è nettamente limitata da quella passerella sopra a un buco di
2,50 metri con la quale si è voluto mettere in risalto il livello
di fondazione delle Porte Pretoriane.
I lavori, ripeto, sono cominciati, in base ad un progettino
approvato dalla Sovrintendenza all'Antichità e Belle Arti sotto la
sorveglianza della stessa. Nelle cantine si è immediatamente
trovata la fondazione, cioè la parte più bassa della Torre Romana,
che faceva pendant con la Torre su cui poi è stata eretta la Tour
de la Porte de Saint-Ours, quindi i lavori sono stati interrotti;
il sotterraneo non è utilizzabile, la Sovrintendenza, d'intesa tra
tutti, ha per ora bloccato le questioni, perché ci sono altri
lavori più urgenti, lasciando per quest'inverno la continuazione
degli scavi e la messa in valore dei ruderi romani. Per contro,
l'intero primo piano, che è libero - non so se il Consigliere
Viberti lo ha visitato - ci sono due scale abbastanza inutili.
Verrà ristrutturato con utilizzazione ristorante. I lavori sono in
corso, i locali sono, forse, un po' piccoli, forse un po' meschini
sotto un certo profilo e anche l'accesso non è molto facile; non si
sono trovati ruderi salvo un piccolo pezzo delle mura romane che
deve essere ancora scrostato, almeno l'altra settimana, comunque
l'intero piano dovrebbe diventare un ristorante di una certa
classe, di un certo valore.
Questo è stato fatto d'intesa con la Sovrintendenza, alla
scadenza del contratto sarà possibile vedere un utilizzo, come dice
il Consigliere Viberti, pubblico, anche se ho i miei dubbi, perché
i locali, dato lo spessore delle mura, sono molto piccoli e possono
essere adatti ad un numero limitato di coperti, mentre di fronte,
dove c'è il lattoniere, c'è quello che era il corpo di guarda di
origine romana, i cui locali hanno ben altra ampiezza. Questi
lavori dureranno almeno un anno e la durata del contratto di
conseguenza si limita a cinque anni. Visto il fatto che il canone
precedente era stato ceduto, sarebbe durato per un certo periodo di
tempo fino alla sua scadenza, e altresì la somma di denaro
consistente che bisognerà mettere per fare la ristrutturazione per
cui ci è sembrato equo tenere il canone a quel livello.
Presidente
- Il Consigliere Viberti intende replicare? Ne
ha facoltà.
Viberti
(DPROL)
- Devo dire che per il momento non
mi sento di esprimere un giudizio, anche se le spiegazioni hanno
portato qualche novità e qualche elemento in più per considerare il
problema nel suo complesso. Vedremo che cosa succede, vedremo come
andrà avanti questa ristrutturazione e speriamo che non ci siano
intoppi da nessuna parte.
Penso che l'utilizzazione di questo immobile come ristorante
possa essere valida, anche se non mi pare che nella zona manchi
questo tipo di struttura, comunque, se il Presidente della Giunta
ritiene che ci sarà un notevole sviluppo, grazie alla presenza di
una discoteca nel mezzo delle Porte Pretoriane, posso concordare
con lui. Speriamo soltanto che non si trasformi in una pizzeria,
quella che invece era una parte caratteristica della nostra città
alla quale, ripeto, mi sento molto legato. Forse non faceva dei
grossi affari, però per chi ci andava ancora abbastanza
regolarmente era un posto diverso in una città che sta cambiando;
un posto, diciamo così, vecchio, ma nel quale si respirava un'aria
tranquilla e, in certi pomeriggi d'estate, era bello andare in un
posto dove ancora non c'era la macchina del caffè, il bigliardino e
cose di questo genere, ma non voglio stare a fare del
romanticismo.
Spero che l'utilizzazione di questi locali sia la migliore
possibile, ripeto: sono parzialmente soddisfatto della spiegazione,
d'altra parte, non si può pretendere in questo momento, di dire
quale sia la migliore utilizzazione.
Per quello che concerne il canone di locazione, mi riservo di
vedere quali opere verranno eseguite, per stimare se effettivamente
la cifra viene compensata dai lavori che vengono eseguiti da questa
società "Vecchia Aosta".
Presidente
- Colleghi Consiglieri, abbiamo finito le
interrogazioni e le interpellanze iscritte all'ordine del giorno di
oggi. Vi pregherei di fare un passo indietro e, come abbiamo deciso
nel calendario dei lavori, affrontare quattro interpellanze
rinviate, cominciando da quelle che erano iscritte al punto 8 e 9
dell'ordine del giorno del 29 giugno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK