Consiglio Regionale della Valle d'Aosta - Oggetto del Consiglio n. 1251 del 9 giugno 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1251 del 9 giugno 2010 - Resoconto
OGGETTO N. 1251/XIII - Relazione annuale al Consiglio
regionale sull'andamento della gestione della "Casino de la Vallée
S.p.A.", ai sensi dell'art. 8 della legge regionale 30 novembre
2001, n. 36, recante "Costituzione di una società per azioni per la
gestione della Casa da gioco di Saint-Vincent".
Président
- Nous reprenons maintenant la discussion sur
le point 20 à l'ordre du jour.
La parole au Conseiller Salzone.
Salzone (SA-UdC-VdA)
- Grazie, Presidente. Ci troviamo
ancora una volta ad esaminare una relazione sul bilancio del
casinò, una relazione sotto tutti gli aspetti puntuale, chiara e
facile anche da decifrare. Tutti sanno quanto noi di Stella Alpina,
in questi anni, siamo stati particolarmente critici rispetto alla
questione della Casa da gioco di Saint-Vincent, lo abbiamo fatto
cercando di capire quali erano le cause di questa crisi e abbiamo
cercato anche di dare delle risposte.
Nella premessa di questo mio intervento, che sarà anche breve,
voglio subito dire che noi non sentiamo sicuramente la nostalgia di
quei consigli di amministrazione dove la presenza di professori
universitari, professori dell'economia ci avevano fatto trasparire
una situazione che, alla fine, ci ha portato in una situazione
molto, molto grave, anche se dobbiamo dire in un contesto nazionale
e addirittura internazionale. Diciamo questo perché soprattutto
l'anno scorso avevamo detto, alla fine del nostro intervento, che
sospendevamo il giudizio sull'amministratore unico, pur
riconoscendo la capacità di relazionarsi rispetto al Consiglio
regionale; invece, in questo anno, per quanto riguarda il 2009, pur
non essendo un anno positivo - naturalmente le cause sono sempre le
stesse, poi ci torneremo sopra -, riteniamo che la puntualità,
l'onestà intellettuale, la capacità di relazionare sulla casa da
gioco sia tale da consentirci di avere un poco di fiducia in più
rispetto al passato. Riteniamo che questo, come si evince dalla
relazione stessa, sia un anno di transizione, un anno che ha
presentato, leggendo i dati nudi e crudi, un bilancio con un utile
di 6.500.000 di euro che, raffrontato con la perdita dell'esercizio
precedente, che era più di 16.000.000 di euro, raggiunge un
miglioramento di 23.000.000. Naturalmente questo risultato, lo ha
già detto anche il Presidente della Regione, coincide con la
modifica del disciplinare, avvenuta nel giugno 2009, che
attribuisce alla società il 90 percento dei proventi della casa da
gioco.
Abbiamo cercato di entrare nell'analisi un po' più dettagliata
del bilancio stesso e abbiamo potuto rilevare che il risultato
poteva essere anche migliore; sarebbe stato migliore se non ci
fossero stati comunque fattori straordinari, come per esempio -
cosa molto importante - la procedura di mobilità per un certo
numero di dipendenti, circa 60, che incide sul bilancio di forse
più di 1.500.000 di euro.
C'è poi anche l'altra questione che è stata sollevata dal
collega Donzel prima, cioè quella dell'iscrizione a bilancio di
1.000.000 di euro per la progettazione della sala multiuso. Anche
qui, non per entrare in un dialogo a due, noi questa l'abbiamo
considerata una cosa positiva, perché le progettazioni fatte dai
consigli di amministrazione precedenti avrebbero portato a spese
molto più alte relativamente al discorso, che peraltro è già stato
fatto, sulle difficoltà della casa da gioco. Naturalmente è ovvio
che queste sono progettazioni che non sono mai state utilizzate,
quindi hanno un impatto negativo; certo è che i progetti realizzati
con l'approvazione del piano di sviluppo hanno consentito di avere
una razionalizzazione della spesa.
Per quanto riguarda i fattori esterni, rimangono le solite
criticità che evidentemente non investono solo il Casinò di
Saint-Vincent. È vero, parlare sempre della normativa sul fumo è
una cosa che un po' stufa, ma è obiettivamente riconosciuto in
tutto il settore che è una di quelle cose che incide in maniera
negativa in tutte le case da gioco, così come la normativa
antiriciclaggio e la crisi economica, che è un'altra delle cose
fondamentali che non ci consentono di avere, perlomeno
nell'immediato, dei risultati positivi.
Come già detto, nel 2009 gli introiti della casa da gioco sono
stati di 94.500.000 euro, con un calo rispetto all'anno precedente
di 7.500.000 euro circa. Qui è opportuno evidenziare, come ha fatto
il Presidente della Regione prima, che il primo semestre è stato un
semestre negativo, mentre il secondo semestre ha avuto un forte
dato positivo, un più 5 percento rispetto al semestre precedente.
Questo lo diciamo, perché è vero che oggi ragioniamo su un bilancio
che tiene conto di un anno solare, che è di 12 mesi, ma non può
prescindere dalla forte crisi avvenuta nel 2008, così come i dati
positivi che si approcciano nel 2010. Qui vale la pena sottolineare
anche, sempre per onestà, che l'apertura degli ingressi ai
residenti ha avuto un evidente
gap
positivo, sia per quanto
riguarda gli ingressi che per quanto riguarda gli introiti. Non
voglio aprire alcun tipo di discussione, ma questo è uno degli
aspetti che dovrebbe forse essere approfondito. Non voglio dire di
più, forse avremo altre occasioni.
Quello che però ci ha fatto approcciare in modo più positivo
rispetto al passato è anche il discorso del piano interventi; nel
quadro delle indicazioni dettate dal piano di sviluppo che abbiamo
approvato l'anno scorso ad aprile, con un impegno ipotizzato sui
32.000.000 di euro, è evidente che ci giochiamo il futuro della
casa da gioco. Abbiamo visto perlomeno, anche da notizie recenti,
che i lavori di sistemazione della sala multiuso del casinò con
l'accesso a viale Piemonte è già a buon punto. Ci sono poi i lavori
di
restyling
delle sale da gioco, i lavori di adeguamento e
sistemazione degli impianti tecnologici, il rifacimento delle
camere del Grand Hôtel Billia, la realizzazione
ex novo
di
una piscina coperta, che abbiamo chiesto con un certo vigore in
passato, un parcheggio coperto nella zona ovest del Grand Hôtel:
sono tutte iniziative che danno la sensazione di riuscire a
portarci in una situazione che ci può mettere in concorrenza almeno
con gli altri casinò e con una posizione positiva.
Prendiamo atto che la relazione sulla situazione della società
del Casinò di Saint-Vincent è stata esposta in questo documento,
ancora una volta, in maniera puntuale e corretta. Vogliamo ribadire
che il 2008, come abbiamo già detto, ha rappresentato la punta
dell'iceberg della crisi, una fase in cui le perdite raggiungevano
cifre intorno ai 19.000.000 di euro, che è sempre raffrontata
all'anno precedente, perché è stato un intercalare negativo,
evidentemente. L'incasso dei proventi lordi si chiudeva con un calo
pari a quasi il 13 percento. Le motivazioni le ricordiamo, sono
sempre le stesse: l'assenza di innovazione dei giochi ed inadeguata
offerta di intrattenimento (che a noi, invece, pare aver dato
inizio ad un percorso diverso); scarsa attrattività del
comprensorio soprattutto sotto l'aspetto ricreativo-turistico (ma
questo è un problema che avremo modo di approfondire più avanti);
le condizioni del degrado del Grand Hôtel Billia, in cui mi pare
stia andando avanti; il ritardo nell'adeguamento di alcuni servizi
fra cui: aree più grandi per i giochi elettronici, il salone delle
feste, gli spazi dedicati all'intrattenimento (infatti persiste,
purtroppo ancora oggi, un'immagine della casa da gioco fortemente
caratterizzata dall'azzardo piuttosto che dal divertimento). È qui
che dobbiamo cercare di dare una svolta, ma i segnali positivi, a
mio avviso, ci sono. Sarà necessario quindi proseguire
nell'accelerazione della programmazione degli interventi previsti
per la casa da gioco che consentano di razionalizzare sia le aree
di gioco che lo spazio e i servizi di intrattenimento: tutto ciò
per cercare almeno di difendere la nostra quota di mercato.
È stata ridisegnata la struttura organizzativa, anche questo è
un aspetto che ha del positivo, con lo scopo di ridefinire la
promozione, l'immagine e la comunicazione dell'azienda, così come
l'ospitalità e quindi la gestione di clienti privilegiati: mi
risulta che anche da questo punto di vista stiamo facendo dei passi
avanti, siamo andati alla ricerca di quei clienti che abbiamo
sempre considerato "di alto livello"; quindi qualche segnale
positivo c'è. L'amministratore unico ha manifestato la volontà di
fondare una cultura, una metodologia e un piano di promozione del
"prodotto casinò" con l'obiettivo di aumentare la frequentazione e
la fidelizzazione della clientela, con lo scopo di consentire una
ripresa entro il 2011.
Rispetto a tutte queste enunciazioni che sono state esposte in
maniera molto stringata, vogliamo affermare che, per quanto ci
riguarda, si comincia a vedere qualche timido segnale positivo che
ci pare di buon auspicio. Riteniamo che per il 2010, quando andremo
a ridiscutere questa relazione, l'anno prossimo, avremo
probabilmente dati più positivi, ne siamo convinti; ma la cosa che
ci ha convinto di più è la semplicità e la capacità con cui
l'amministratore unico si è relazionato con noi, in modo molto
chiaro, affondando il dito sulle criticità che esistono senza
creare falsi allarmismi, da un lato, e senza farci delle false
promesse che non possono essere fatte: questo è un aspetto che
abbiamo considerato positivamente. Forse abbiamo aspettato anche
troppo a dare questa fiducia, ma perché, come abbiamo detto anche
negli anni passati, le esperienze del passato non ci hanno mai
fatto vedere nulla di positivo.
Oggi credo che con una certa semplicità, ma anche con una giusta
caparbietà, potremo cercare di rientrare nel mercato e non certo
tornare ad essere il più grande casinò d'Europa, ma certamente un
casinò importante per la nostra Regione e per il nostro Paese.
Président
- La parole au Conseiller Secrétaire
Tibaldi.
Tibaldi (PdL)
- Come consuetudine, alla metà dell'anno
successivo si discute del consuntivo dell'anno precedente di questa
importante azienda, la Casino de la Vallée S.p.A.. C'erano anni che
si arrivava addirittura a settembre, ottobre a discuterlo, quindi
tutto sommato, quello di riuscire ad anticipare questa discussione,
è un progresso. La presentazione del bilancio rappresenta quindi
l'occasione per fare alcune considerazioni; ne farei anch'io
qualcuna, sulla base dei dati che sono stati qui compiutamente
raccolti, in questo documento che ci è stato proposto.
Il 31 dicembre 2009 non si è solamente conclusa un'annualità, ma
si è concluso anche un decennio, il primo decennio del terzo
millennio, quindi si può anche ampliare lo sguardo retrospettivo su
quello che è accaduto. I dati del casinò vengono normalmente
osservati sotto due profili, che sono quelli delle presenze di
clienti e degli introiti e, se abbiamo visto che nel 2009 c'è stato
un modesto recupero delle presenze - 589.000 ingressi rispetto ai
561.000 del 2008, con un più 4,89, come ricordava il Presidente -,
in costante diminuzione invece sono gli introiti che - con
94.400.000 di euro rispetto ai 102.000.000 di euro del 2008, con un
calo rispetto all'anno precedente del 7,61 - segnano il punto più
basso nella recente storia della casa da gioco in termini di ricavi
conseguiti. Per comprendere meglio la dimensione di queste cifre
farei un raffronto con un altro anno, addirittura il 1989, quando
l'allora SITAV raccolse un volume analogo di ricavi allora espressi
in lire, circa 180.000.000.000 di lire... per quanto riguarda il
volume di ricavi, siamo tornati indietro di 20 anni!
Nel decennio appena trascorso, dicevo, la casa da gioco ha
subito una certa metamorfosi che non è indifferente, sia nella sua
natura giuridica, sia nei suoi rapporti con l'ente Regione. È stata
archiviata nel 2003 la formula commissariale della Gestione
straordinaria, i cui postumi purtroppo - e non potrebbe essere
differentemente visti i debiti, i crediti in essere, e i
contenziosi - si propagano ancora adesso con la Gestione
straordinaria in liquidazione, di cui abbiamo qualche ora fa
analizzato il bilancio. Archiviata nel 2003 questa formula
commissariale, è stata poi istituita la Casino S.p.A. che, a fronte
di un'apparente configurazione privatistica, non è che si discosti
molto nei metodi direzionali e nel controllo politico dallo schema
preesistente.
Più marcati sono, invece, quei divari numerici di cui parlavo.
Le quasi 800.000 presenze dell'inizio del millennio si sono ridotte
a 589.000 a fine 2009 e gli incassi sono scesi da una quota
oscillante intorno a 150.000.000 annui a poco più di 94 dello
scorso anno. La sopravvivenza di quest'azienda è stata possibile
solo grazie a continue ricapitalizzazioni - non dimentichiamolo -,
perché se la Regione non iniettava nuovo capitale nella società,
sicuramente non sarebbe sopravvissuta, e grazie soprattutto ad una
consistente revisione delle aliquote di ripartizione del gettito a
favore del casinò, al punto che oggi si trattiene il 90 percento
dei ricavi. Non è difficile far quadrare i bilanci con questi
presupposti e verificare che oggi 6.500.000 sono nel conto
economico come un risultato attivo.
Questi dati, che sicuramente sono conditi con delle mie
considerazioni... però se leggiamo anche la relazione di bilancio
vediamo che ci sono alcuni passaggi che, onestamente,
l'amministratore unico evidenzia con una certa criticità.
"Ovviamente l'andamento dei proventi lordi
- dice -
continua a risentire delle più volte citate criticità che
affliggono da anni la casa da gioco, alle quali grazie a interventi
tattici, seppure in alcuni casi molto importanti, si è potuto
rimediare solo in parte".
Anche se si guarda poi lo schema
complessivo del mercato interno del gioco, ovvero delle altre case
da gioco italiane, si vede che Saint-Vincent - qui il riferimento è
stato fatto all'ultimo sessennio - segna il passo in maniera molto
più marcata rispetto ad altre aziende concorrenti e, a pagina 23
(adesso non vi ripropongo i dati), questa difficoltà balza subito
all'occhio.
Tornando alla ripartizione dei ricavi, 90 alla casa da gioco e
10 alla Regione, ovviamente fa piangere le casse della Regione
questa ripartizione, ma permette la sopravvivenza dell'azienda, di
questo abbiamo parlato lo scorso anno quando si fece la variazione
del disciplinare, però ricordo che, nel 1998, il Presidente della
Regione portò in aula una bozza di convenzione con FINOPER, dove
l'ipotesi di suddivisione era informata ai criteri opposti: il 20
percento alla società e l'80 alla Regione. Si trattava forse più di
una provocazione che non di una vera e propria proposta, e non ebbe
seguito perché all'allora governatore non coltivava affatto
progetti di privatizzazione della gestione, comunque era l'indice
di una volontà che era basata su logiche numeriche differenti
rispetto alle attuali. Allora era 20-80, adesso è 90-10, quindi è
interessante vedere come si è approcciato l'ente pubblico nei
confronti della Casino, pur essendo rappresentato e governato
sempre dallo stesso partito politico. Le casse regionali si
accontentano oggi della decima parte dei ricavi, che sono circa
9.500.000 di euro e che rappresentano un'inezia in rapporto ai
76.500.000 del 2001.
Il 2009 è stato un anno che ha visto la piena e completa
direzione di un amministratore unico, peraltro indicazione da noi
fortemente voluta già all'inizio del 2008, e sotto la totale egida
politica di un Presidente. Onori, ammesso che ve ne siano, e
responsabilità sono indicabili solo a due persone che invocano a
loro difesa l'applicazione delle attenuanti generiche di un mercato
sempre più difficile, ma che non ammette le debolezze strutturali e
intrinseche di un'azienda ancora fortemente condizionata dalla
politica minuta.
Abbiamo parlato, oltre che del 2009, anche del 2010, guardiamo
anche alla prospettiva, non solo alla retrospettiva, quindi
vogliamo guardare al 2010 e al nuovo decennio con spirito più
positivo. Quindi vorrei credere che prima o poi questo piano di
sviluppo decollerà; dopo tutte le correzioni che peraltro sono
state effettuate in corso d'opera rispetto alle versioni iniziali,
spero che questo piano di sviluppo decolli, che la supersocietà
nata dall'incorporazione di STB in Casino S.p.A. porti risultati di
segno positivo, che siano individuate strategie autenticamente
manageriali e che il polo ludico congressuale ricettivo sia in
grado di risalire la china, di recuperare il mercato perduto e di
diffondere gli attesi benefici anche a tutto il comprensorio, che
sta soffrendo pesantemente questa situazione. Nel 2010 ci sono
segnali di inversione di tendenza: speriamo, i primi dati sono
all'insegna, anche se debole, di un'inversione di tendenza
positiva, speriamo che questa debolezza si consolidi e diventi più
robusta e, alla fine, questa fragile azienda riesca a riaffermarsi
sul mercato.
Sui dati che il Presidente ci ha dato su questi primi cinque
mesi vorrei aggiungere due considerazioni. La prima è che non
dimentichiamo che ci sono anche i valdostani che stanno giocando,
c'è una discreta pattuglia di valdostani che si riversa nella casa
da gioco per tentare la buona sorte. La seconda è che mi risulta
che nella contabilità dei volumi dei ricavi siano anche
contabilizzati i ticket promozionali elargiti ai clienti, e questo
contribuisce a modificare sensibilmente questi valori.
Tuttavia concludo, auspicando che questi timidi segnali di
tendenza che si inverte siano confermati e auspichiamo che il 2010
non sia come il 2009, che ha toccato il punto più basso nella
storia recente della Casa da gioco di Saint-Vincent.
Président
- La parole au Vice-président Chatrian.
Chatrian (ALPE)
- Grazie, Presidente. Non è semplice
affrontare un rendiconto importante della nostra società,
interamente partecipata, dopo numerosi e dettagliati interventi
fatti in quest'aula. Vorrei portare un mio e un nostro contributo e
soprattutto fare qualche considerazione, proprio vista la
dettagliata relazione che è stata fornita dall'amministratore
unico, e, vista anche la relazione che il Presidente oggi ci ha
illustrato.
Vorrei sinceramente con voi fare un po' di chiarezza. Lo slogan
più utilizzato in questo periodo è "più clienti, ma meno
incassi"... cerchiamo di parlare del 2009: lei, Presidente, ha già
anticipato l'andamento dei primi cinque mesi del 2010, lo
conosciamo e siamo ben contenti che una piccola leggera
controtendenza ci sia, nero su bianco, perché sono dati di cui lei
ci ha portato a conoscenza, che oltretutto settimanalmente
cerchiamo di monitorare anche noi per quanto di nostra competenza.
Faccio un passo indietro sempre per chiarezza. Immagino che chi ci
ascolta non riesca bene a capire se questa casa da gioco ha chiuso
un bilancio in attivo da una parte, interessante dall'altra,
propulsivo oppure no.
Visto che nel giugno 2009 questo Consiglio ha modificato il
nuovo disciplinare, diciamo che il Consiglio è stato un po' messo
da parte, perché si è deciso di modificare in maniera pesante le
percentuali di divisione fra società e Amministrazione regionale,
quindi possiamo dire che il dibattito è venuto un po' meno, in
quanto nessun aumento di capitale, nessuna iniezione di denaro
fresco perché la situazione era grave. Ed era talmente grave che il
suo Governo ha proposto delle iniziative interessanti, non solo
legate a quello strumento che è il disciplinare, ma legate al piano
di sviluppo, al piano industriale, come affrontato in quest'aula.
L'anno scorso si snocciolavano i dati, ma si snocciolavano anche le
grande ferite di quest'azienda; ci sembrava, nel mese di settembre
2009, di aver toccato il fondo del barile a quota di 102.000.000 di
euro di introiti; purtroppo le analisi bisogna farle sui dati,
altrimenti il resto è "aria fritta" o - se vogliamo utilizzare
altre metafore - dobbiamo "fermare la pallina".
Oggi discutiamo riguardo a questo rendiconto che, come detto da
diversi colleghi, vede gli introiti attestarsi a circa 94.000.000
di euro, non conosco perfettamente e quindi non vorrei parlare
degli ultimi 20-25 anni. Faccio però una piccola considerazione
generale: l'andamento dei casinò italiani è in calo, nel 2004 la
quota di mercato si attestava intorno ai 550.000.000 di euro, al 31
dicembre 2009 si attesta intorno ai 450.000.000 di euro; ebbene,
quasi la metà di questo
spread
(quasi 50.000.000 di euro) è
imputabile alla nostra casa da gioco. Quindi la riflessione che
vorrei fare con voi è che siamo stati meno bravi degli altri, siamo
praticamente a terra. Il Presidente ci ha detto che nei primi
cinque anni del 2010 l'inversione inizia pian piano ad esserci ed è
stato anche detto che negli ultimi mesi del 2009 la controtendenza
ha iniziato a dare i suoi frutti. È positivo, è vero, ma siamo
arrivati alla soglia; si parlava, nel 2008, della fantomatica
soglia dei 100.000.000 di euro... siamo andati ben oltre! Questa è
la storia, le quote di mercato sono state perse; non parliamo più
di primo casinò, ma parliamo di fanalino di coda, perché i conti
dicono che abbiamo perso più degli altri in questi ultimi cinque
anni.
Devo ringraziare dirigenti, funzionari, sia del Dipartimento del
bilancio che dello staff dirigenziale della Casino S.p.A., perché
in questo mese ho cercato di avere delle informazioni per
discuterne in aula, anche perché questa relazione esplicita molto
bene le azioni e le misure che lo staff dirigenziale sta cercando
di mettere in atto. Devo dire che certi incoraggiamenti ci sono, da
una parte; dall'altra, si è compresso il più possibile il discorso
dei costi, più volte si è detto in quest'aula che sotto quella
soglia probabilmente non possiamo andare. In questi due anni,
passatemi il termine - ieri ero presente alla giornata
dell'economia -, questa casa da gioco, che fino a poco tempo fa
elargiva tantissimi posti di lavoro, elargiva grandi risorse
trasferite direttamente sul bilancio regionale, manca per scelta di
quasi 150 posti dal 31 dicembre 2007 al 30 giugno 2010. Quindi il
quadro che il Presidente ci ha dipinto in maniera abile e
interessante, presentandoci in maniera positiva questo rendiconto,
ci dice, da una parte, che ci sono stati meno introiti per la
Regione, 9.000.000 di euro come è stato detto, in due anni 157
posti di lavoro a tempo indeterminato in meno, è stato detto però,
ripetiamolo per chiarezza, perché si sappia che il momento è molto
difficile, legato ad altre condizioni che sono state dette molto
bene ieri: crisi generale dell'economia, federalismo fiscale...
punto interrogativo, sacrifici di cui il mondo imprenditoriale deve
in questo momento farsi carico? Saldo negativo per quanto riguarda
l'occupazione? Manovra che probabilmente non va in quella
direzione? Patto di stabilità? Poi ci diciamo che fino a poco tempo
fa questo era un motore che iniettava tantissimo denaro pubblico
nelle nostre casse regionali e, ad oggi, questi interventi non sono
più diretti e non sono più strategici.
Ci poniamo qualche domanda: qual è il futuro? È stato detto che
gli investimenti sono stati messi in campo, qualche azione è stata
messa in campo, i risultati ad oggi non ci sono ancora. Speriamo di
mantenere questo trend positivo per il 2010, Presidente; lo so che
non le piace parlare del 2009, ma penso che oggi si debba
affrontare direttamente questo rendiconto. Mi ricordo che lo scorso
anno lei gentilmente mi consigliava di parlare del rendiconto 2008
e non dell'andamento del 2009; oggi cercherò di soffermarmi sul
2009, ma sono ben contento se l'inversione di tendenza c'è.
Chiedo solo che si faccia attenzione a non far passare il
messaggio; non voglio fare l'allarmista, perché non è nella mia
natura, però facciamo attenzione a non dire che questo conto
economico è positivo: è positivo dal punto di vista tecnico, ma non
possiamo dire che è un conto economico positivo dal punto di vista
numerico, sostanziale, nella sua vera forma. Diciamo solo che
abbiamo perso parecchio; c'è una lieve controtendenza per quanto
riguarda il 2010, ma il 2009 per il Casino de la Vallée è stato un
anno negativo e soprattutto nero per le casse regionali, in quanto
sono transitati appena 9.000.000 di euro nelle casse regionali
quando, non conosco neanche il 1989 o il 1991 o il 1994, nel 2004 -
sottraendo il discorso delle spese legate ai servizi - più di
60.000.000 transitavano nelle casse regionali. Grazie.
Président
- La parole au Président de la Région,
Rollandin.
Rollandin (UV)
- Grazie, Presidente. Innanzitutto chiedo
scusa per aver interrotto la discussione, vi ringrazio della
disponibilità e voglio solo dire al collega Donzel che ho chiesto
che prendesse appunti, non per mancanza di rispetto, non mi capita
mai, e non vorrei che venisse male interpretato un gesto...
(interruzione di un Consigliere, fuori microfono)
...su questo stendiamo un velo pietoso, infatti non c'è!
Tornando al merito del dibattito che ha come sempre dei limiti,
nel senso che va ad affrontare un tema sicuramente molto
difficile... ma non lo dico a scusante, lo dico perché le quattro
realtà che hanno i casinò si sono in questi ultimi anni confrontate
con tutto quello che era possibile fare, hanno anche cercato, pur
nella loro competitività, di unire le forze per capire come
potevano fare massa critica e dire che i casinò hanno ancora un
ruolo. Ricordo che poco tempo fa abbiamo discusso di alcune prese
di posizione nei confronti di tutte le nuove sale multiuso, nuove
case da gioco mascherate, tutte cose che - dobbiamo dire - sono
ancora lì, sono ancora delle situazioni tutte in evoluzione.
Tornando al rendiconto 2009, ringrazio i colleghi che hanno
preso la parola per fare delle osservazioni puntuali nel merito del
risultato economico che, nel 2009, è stato molto pesante nel primo
semestre; nel secondo semestre ha avuto una ripresa che ha permesso
di ridurre il deficit. Credo di condividere con voi un
apprezzamento sulla gestione di questo periodo, fatto
dall'amministratore unico assieme a tutto lo staff e assieme alle
forze sindacali, che voglio ringraziare e vorrei ricordare che, da
quel momento ad oggi, ringraziando per la compartecipazione e il
senso di responsabilità, non ci sono stati più scioperi, mentre
venivamo da un periodo di due anni di scioperi continui. Non voglio
sottostimare l'azione da portare avanti all'interno della casa da
gioco, ma è significativo, il collegamento tra le modalità di
gestione del lavoro e le modalità con cui si è arrivati a ridurre i
posti di lavoro... vorrei sottolineare che purtroppo siamo dovuti
arrivare a questo, ma vorrei dire anche che studi che erano nei
cassetti riportavano chiaramente che non si poteva continuare con
un numero di addetti di molto superiore alle obiettive esigenze di
funzionamento. Non si sono aumentate le esternalizzazioni e ho una
tabella che darò al collega Donzel con i numeri; credo che il
collega Chatrian abbia avuto modo di verificare questa tabella
nella quale si dimostra che c'è stata una riduzione progressiva di
consulenze esterne, lo dico per chiarire che non ci sono stati
equivoci.
Abbiamo altresì evidenziato, con il bilancio 2009, anche quel
milione di euro per tutti i progetti ultimati nei tempi non solo
sulla sala multiuso, su tutto quello che, di volta in volta... e
alcuni di voi conoscono quanti progetti sono stati fatti per le
modifiche per il casinò: qui si è riassunto e si è tirata una riga
su tutto quello che era successo fino ad allora. Non è la spesa di
questi anni, ma il riassunto di tutto quello che abbiamo ereditato,
questo, tanto per intenderci, e non abbiamo sottratto fondi ad
altri settori, e non abbiamo tralasciato altri settori per colpa di
questo debito che abbiamo ereditato. Malgrado questo, le cifre sono
quelle che meglio di tutto spiegano il fenomeno. Hanno detto bene,
e credo che sia giusto sottolinearlo, anche quelle che sono state
le scelte; quando siamo passati a 90:10 era per non venire tutte le
volte, qui, a dire: dobbiamo ricapitalizzare. Lo abbiamo detto con
onestà, non ci nascondiamo dietro i numeri, quindi oggi il
risultato corretto è: qual è stato l'incasso? Da 102 si è passati a
94... fine! Questi sono i numeri veri, al di là della
ripartizione.
Vorrei però sottolineare un aspetto: anche prima avevamo
l'articolo 13 del regolamento precedente, dove sul personale, cosa
che non veniva mai registrata, la Regione rifondeva alla Casino i
cosiddetti "maggiori costi", più del 50 percento del costo del
personale; quindi sul casinò credo sia corretto dire che i dati
significativi sono quelli che abbiamo richiamato. Ci consola
l'inversione di tendenza, il fatto che ci sia una strutturazione
corretta; c'è un piano di attivazione strutturale che credo vada
nella direzione giusta; la sala multiuso è a buon punto, quindi la
riapertura potrà dare anche un atout per il rilancio dei giochi
americani.
Il collega Tibaldi ha voluto sottolineare, come è corretto, che
c'è stata anche la modifica con il permesso ai valdostani di andare
a giocare; vorrei dire che il permesso era riservato solo ai giochi
americani e, malgrado questo, sono quelli che ancora perdono. Lo
puntualizzo perché l'effetto trascinamento, l'effetto di lieve
miglioramento - sempre relativo, ho detto "miglioramento", non
risorse fantastiche - agli altri giochi e non ai giochi americani,
malgrado si siano cambiate tutte le macchine per le slot...
Con questa relazione si chiude il 2009, che ha visto molte ombre
e qualche luce, un impegno importante per proiettarsi nel 2010;
riscontro con correttezza quello che diceva Chatrian, che è giusto
che in questo momento si parli soprattutto del 2009 e non del 2010
e, come abbiamo fatto lo scorso anno, anche quest'anno diciamo che
è un segnale positivo e non abbiamo fatto una disamina puntuale.
Non è che diciamo: evviva, è tutto risolto... tutt'altro! Diciamo
che c'è un segnale positivo che ci conforta.
Ci auguriamo come chi ha preso la parola, che questi segnali si
facciano sempre più tangibili e consistenti, in modo da arrivare a
dare soddisfazione a chi lavora anche al casinò, perché all'interno
della casa da gioco è cambiato anche il clima con cui si lavora. Il
fatto di rivedere più gente, il fatto di rivedere che qualcosa sta
cambiando è positivo; poi i problemi rimangono, ci sono ancora
delle situazioni da gestire con il coinvolgimento con tutte le
forze sociali e sindacali che sempre hanno dato una mano. Quindi ci
auguriamo che questa relazione, con tutti i limiti, possa essere
capita per quello che è, cioè un risultato che dà prova di un
impegno di tutti, con dei risultati in termini numerici. Ci
auguriamo che il 2010 porti dei risultati ancora più positivi.
Grazie.
Président
- Le Conseil prend acte.
Il Consiglio prende atto della relazione.
Relazione
(omissis)
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK