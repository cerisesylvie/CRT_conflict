Consiglio Regionale della Valle d'Aosta - Oggetto del Consiglio n. 319 del 10 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 319 del 10 febbraio 2021 - Resoconto
OGGETTO N. 319/XVI - Interpellanza: "Presidi adottati
dall'Amministrazione regionale per garantire la terzietà del
responsabile per la prevenzione della corruzione".
Marguerettaz (Presidente) -
Siamo al punto n. 25
all'ordine del giorno Per la presentazione, il collega Aggravi ne
ha facoltà.
Aggravi (LEGA VDA) -
Nel corso degli scorsi Consigli
questa tematica in parte l'ho già più volte toccata, ma purtroppo
non ho avuto una risposta precisa e quindi torno in parte sul tema,
è un tema molto più complesso che riguarda in generale la gestione
della struttura amministrativa della Regione. Tra l'altro, mi ero
anche appuntato la risposta che il Presidente - penso che sarà lui
a rispondere - l'altra volta mi diede sulla richiesta riguardo
appunto l'assegnazione degli incarichi, dicendomi che non siano poi
cose così straordinarie.
In realtà io credo che limitare o prevenire quelle che possono
essere delle insorgenze di conflitti d'interesse sia un aspetto
molto delicato e che non è straordinario, magari in ottica che non
accada, ma sicuramente è qualcosa che merita un'attenzione
particolare.
Non voglio tornare sulla sequenza storica che ha portato di
fatto a revocare l'incarico di reggenza del dipartimento
personale-organizzazione al soggetto che era stato individuato per
attribuirlo al Segretario generale della Regione.
Io avevo già citato due problematiche, la prima che era storica,
perché era del 2019, in cui nella delibera di nomina all'epoca si
diceva che bisognava risolvere l'assegnazione al Segretario sia del
ruolo di responsabile per la prevenzione della corruzione e la
trasparenza sia quello di responsabile della gestione dei dati e, a
maggior ragione, se noi andiamo a vedere le esperienze per quanto
ogni Regione ovviamente si sia data un'organizzazione a sé, noi
vediamo che a oggi su un campione di sette Regioni, fra cui la
Valle d'Aosta, il Segretario generale riveste il ruolo di
responsabile della corruzione e della trasparenza e allo stesso
tempo di responsabile della gestione dei dati soltanto in Valle
d'Aosta. È responsabile della corruzione e trasparenza anche a
Bolzano. Il campione riguarda Friuli, Sud Tirolo, Trento, Veneto,
Lombardia e Piemonte, mi sono limitato a questi esempi.
Voglio ricordare, tra l'altro, con riferimento all'assegnazione
della reggenza del dipartimento personale e organizzazione al
Segretario generale - già avevo detto, e l'ho inserito anche in
questa interpellanza - il fatto che l'attuale quadro normativo pone
particolare attenzione sull'opportunità di nominare responsabile
anticorruzione il dirigente responsabile della struttura con
competenze di accertamenti istruttori d'illeciti disciplinari e
relative sanzioni.
Avevo già rappresentato come chi si occupa oggi di sanzioni
nella struttura amministrativa sia appunto una struttura le cui
dipendenze sono del dipartimento personale e organizzazione, questo
perché - e cerco di spiegarlo in maniera più puntuale rispetto alla
scorsa volta - chi assolve il ruolo di responsabile di corruzione e
trasparenza ha un ruolo preventivo, chi invece si occupa di
sanzioni ha un ruolo di accertamento ed effettivo, quindi se nello
stesso momento, perché comunque il lasso di tempo è abbastanza
lungo, ma fosse anche soltanto un giorno o per assurdo qualche ora
di reggenza se in quel momento si verificasse un caso, ci
troveremmo nello stesso momento in cui ho chi si occupa di
prevenzione a dover occuparsi anche poi di un accertamento, ed è
una cosa molto, molto delicata!
A tal riguardo si va a chiedere con questa interpellanza se in
sede di assegnazione della reggenza del dipartimento personale e
organizzazione sia stata valutata l'opportunità di assegnare tale
ruolo al soggetto che già ricopre il ruolo di responsabile
anticorruzione. Ci avete pensato? Qualcuno vi aveva rappresentato
questa situazione di potenziale conflitto d'interesse ma anche di
distonia normativa, mettiamola così per essere eleganti, oppure no?
Può anche darsi che non vi sia stata rappresentata, nella delibera
non troviamo nessun tipo di riferimento, né nella delibera di
reggenza né nell'eventuale delibera d'incarico del Segretario
generale troviamo più quel riferimento del 2019.
"Quali siano a oggi i presidi adottati o quali s'intenda
adottare" - però oggi ne abbiamo dieci e se non erro a fine
febbraio la reggenza dovrebbe scadere, ce lo si augura - "o quali
s'intenda adottare appunto affinché non si presentino casistiche di
distonia e inefficienza da parte delle strutture coinvolte alla
luce del vigente quadro normativo di riferimento".
Perché dico questo? Perché lo so, sono anche tematiche che
magari non hanno presa sul comune sentire, però si sa che poi è
bene definire dei ruoli chiari, dei ruoli definiti, chiedo scusa
del gioco di parole, proprio per evitare che poi in certe
situazioni straordinarie, e quelle ci sono, si possano creare delle
problematiche o delle spiacevoli eventualità e conseguenze riguardo
a decisioni, valutazioni o come nel caso della prevenzione alla
corruzione o dell'accertamento di sanzioni sono sempre tematiche
comunque delicate e su cui bisogna prestare attenzione, quindi
evitare anche di fronte ai terzi il fatto che la stessa
Amministrazione si possa trovare in una spiacevole eventualità.
Quindi quello che si vuole è chiudere il cerchio rispetto alla
scorsa volta e concentrarsi; mi spiace perché sembra che ce l'ho
con un soggetto in particolare ma purtroppo così è organizzata oggi
la struttura e come ho detto appunto, rispetto ad altre Regioni, la
Valle d'Aosta è in tal senso organizzata e vorrei capire quali sono
state, ripeto, le valutazioni che avete fatto nel momento di
assegnazione della reggenza e soprattutto quali siano i presidi -
se ci sono, me lo auguro - a oggi adottati perché questa distonia,
questa inefficienza non si crei.
Presidente -
Per la risposta, la parola al Presidente
della Regione.
Lavevaz (UV) -
Grazie al collega Aggravi per essere
ancora tornato su questo punto permettendoci, se possibile, di fare
chiarezza.
Concordo ovviamente sulla necessità di porre particolare
attenzione a temi che sono di assoluta delicatezza, questo è
assolutamente condivisibile.
Quello che ha giustamente sottolineato il collega e che va
innanzitutto evidenziato è che si tratta di una questione che sta
nell'ambito delle opportunità e non nell'ambito delle
incompatibilità. In tal senso si è pronunciata già l'Autorità
Nazionale Anticorruzione, l'Anac, in ultimo nel 2019, ritenendo ed
evidenziando che non sussistano condizioni in via generale
d'incompatibilità tra la funzione del responsabile della
prevenzione alla corruzione e l'incarico di componente o di
titolare dell'ufficio procedimenti disciplinari e questo credo è
dimostrato anche dal fatto che - e qui vado alla mia esperienza
pregressa - un po' in tutti gli enti locali, dove c'è un unico
dirigente, le due figure coincidano, sostanzialmente in maniera
quasi esclusiva.
Di contro, l'Anac ha raccomandato, come è altamente auspicabile,
che queste due figure, laddove possibile, siano effettivamente
distinte.
Giuste queste considerazioni, giuste le sue osservazioni, giusto
anche il dato statistico rilevato rispetto alle altre Regioni.
Va sottolineato, ma lei in parte lo ha già fatto
nell'interpellanza, che questa non è una scelta strutturale, bensì
una scelta diciamo di reggenza temporanea, legata a problemi di
contingenza; poi, come ha giustamente già ricostruito lei nella sua
interpellanza, la prima scelta che la Giunta aveva fatto come
figura di reggenza per il dipartimento del personale era quella del
dipartimento bilancio e finanze, poi, vista la situazione
particolare, vista la carenza di personale, visto che ci sono due
strutture dirigenziali su cinque vacanti in quel dipartimento, la
persona individuata ha deciso di rinunciare all'incarico e quindi
esso è stato attribuito al Segretario generale, come lei
giustamente ha ricordato, con una scadenza, che sarà quella del 28
febbraio.
Ovviamente quando è stato assegnato questo incarico si è cercato
di dare la giusta importanza agli aspetti di opportunità, valutando
anche la brevità dell'incarico.
Riguardo ai presidi - per usare l'espressione che lei ha usato
nell'interpellanza - il presidio più semplice è l'astensione del
Segretario generale da qualsiasi procedimento che possa essere
oggetto di qualsivoglia configurazione di conflitto d'interessi;
questo è naturalmente sul tavolo dei cosiddetti presidi, quindi
questo è il punto fondamentale ed è la cosa che più semplicemente
può essere considerata.
L'esempio più classico può essere quello in cui
l'incompatibilità possa, ad esempio, presentarsi nel caso in cui -
l'esempio più lampante - l'infrazione possa essere commessa
direttamente dal responsabile della prevenzione: questo è un caso
evidentemente che presuppone un'incompatibilità e come questa ce ne
possono essere altri e quindi, ovviamente, in questi casi ci si
astiene dal prendere e dal procedere con l'assunzione di
qualsivoglia procedimento.
Presidente -
Per la replica, il collega Aggravi.
Aggravi (LEGA VDA) -
Guardi, Presidente, lei mi ha
ispirato e segnerò nella mia esperienza che il tempo può essere un
presidio, quindi la brevità d'incarico può essere un presidio, io
questo non lo sapevo.
Sul discorso dell'astensione dal commettere atti di potenziale
conflitto d'interesse: io non ho mai visto nella mia esperienza chi
rischi un'infrazione, ma questa è una battuta che le faccio
riguardo all'esempio.
Vede, io ho due cose che vorrei aggiungere: è una questione di
opportunità e non d'incompatibilità, fosse stata ovviamente una
situazione d'incompatibilità sicuramente mi sarei rivolto non a
un'interpellanza ma a un altro tipo di atto, quindi le do atto che
questa è un'opportunità e avete fatto questa scelta, come è stata
in realtà, in generale, un'opportunità scegliere, nel corso e in
tempistiche più o meno ravvicinate, sono coincidenze... che si
siano sovrapposte alcune situazioni, ovvero l'incarico di
Segretario generale e, sulla stessa persona, l'incarico di
responsabile corruzione e trasparenza, l'incarico di responsabile
protezione di dati, questo è un dato di fatto.
Oggi ce lo troviamo reggente del dipartimento personale e
organizzazione e ieri ce lo siamo anche trovati come sostituto
dell'ufficio legislativo nella costruzione della legge 8 e questo è
già stato oggetto di ampio dibattito in Commissione. Ce lo siamo
anche trovati membro della Commissione per la selezione del
direttore della USL, capisco benissimo che lì c'era anche una
situazione d'imbarazzo, perché il responsabile all'epoca
dell'organizzazione del personale... diciamo che c'erano dei
pregressi sul discorso USL e quindi non poteva essere
identificato.
E poi ce lo siamo trovati nel passato - questa è una cosa che
già ho detto - come delegato in assemblee di società partecipate,
nonché responsabile del procedimento amministrativo di assegnazione
d'incarichi di consulenza sui bilanci della Casa da gioco, che
forse andavano assegnati ad altri soggetti, perché le deleghe e il
mansionario, la cosiddetta macro e micro, davano le deleghe ad
altri soggetti.
Io credo che il primo presidio a rischio sia quello di non
caricare certe persone di troppi incarichi, non perché non siano
capaci, ma perché l'esperienza ci dice che non esiste qualcuno
capace di tutto, ovvero spesso sì, ma non è, mi auguro, questo il
caso.
Poi vede, io sono andato anche a leggermi la relazione annuale
sui risultati dell'attività svolta per contrastare la corruzione e
l'illegalità, quella del 2020, redatta dallo stesso soggetto che -
laddove parla di dipartimento personale e organizzazione, nei
meccanismi di formazione, attuazione e controllo delle decisioni -
e questa è una relazione che mi auguro che tutti i colleghi un
giorno leggeranno - dice nelle proposte di miglioramento che "Si
rappresenta la necessità di dare seguito alla normazione dei
controlli interni".
Voi avete tolto l'Audit, onde consentire un'efficace azione di
controllo che superi alcune problematiche derivanti dalla
progressiva attribuzione ai dirigenti di I livello di funzioni
gestionali, anche per effetto della vacanza di dirigenti di II
livello, detta situazione crea evidentemente un'impropria azione di
controllo dei dirigenti di I livello su attività amministrative
svolte o partecipate dagli stessi". Il responsabile della
corruzione e illegalità presenta delle considerazioni sul
dipartimento personale organizzazione e rileva delle distonie che
derivano dal fatto che c'è stata la vacanza di determinati
dirigenti e quindi una sovrapposizione di ruoli, ed è lo stesso
soggetto che oggi si trova reggente del dipartimento personale e
organizzazione!
La mia azione è stata un'opportunità. Colga questa opportunità
per farne tesoro, visto che, le ricordo, io ho apprezzato quando
all'inizio del suo mandato lei disse: "Io voglio approcciarmi ai
problemi con un'ottica scientifica", quindi l'analisi è più che
definita, l'esperimento è in atto, ne tragga le conseguenze
opportune, Presidente!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK