Consiglio Regionale della Valle d'Aosta - Oggetto del Consiglio n. 1552 del 12 gennaio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Sanità veterinaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1552 del 12 gennaio 2011 - Resoconto
OGGETTO N. 1552/XIII - Interpellanza: "Programmazione del
sistema di erogazione delle misure compensative per la sorveglianza
e la protezione della rinotracheite infettiva bovina".
Interpellanza
Preso atto della deliberazione di Giunta n. 2918 del 29
ottobre 2010, avente per oggetto: "Approvazione ai sensi della L.R.
22 aprile 2002, n. 3, per il periodo novembre 2010-maggio 2011,
della prosecuzione del programma di sorveglianza, di protezione ed
eradicazione della Rinotracheite infettiva bovina in Valle
d'Aosta";
Preso atto, altresì, dell'interpellanza prot. n. 116/10, del
5 novembre 2010, del gruppo del Partito Democratico che constatava,
alla luce dell'assenza di ragioni sanitarie che giustificassero
misure radicali con carattere di emergenza rispetto alla
Rinotracheite infettiva bovina, nota come (IBR), la necessità di
percorso maggiormente concertato con gli allevatori;
Preso atto, infine, che a seguito di una più approfondita
analisi il Governo regionale riteneva opportuno correggere la
delibera di cui sopra con la n. 3423 del 26 novembre 2010, che
all'oggetto non aveva più la parola "eradicazione" della
Rinotracheite infettiva bovina;
Considerato che venivano previsti degli indennizzi per
l'abbattimento e la sostituzione dei capi infetti e dei premi per
le aziende che avevano saputo garantire la salute del proprio
allevamento;
Constatato che in sede applicativa alcune aziende "virtuose",
che avevano ottemperato alle disposizioni sanitarie, anche con
sacrifici economici, rientrando nel regime del "de minimis" non
accedevano ad alcun finanziamento o solo ad una parte di esso,
inferiore al 50 percento dello stesso, registrando un grave danno
in termini di raffronti aziendali;
i sottoscritti Consiglieri regionali
Interpellano
il Governo regionale per conoscere se intenda:
1) provvedere a programmare il sistema di erogazione delle
misure compensative con una puntuale concertazione con le aziende
che segnali per tempo quali siano le possibili condizioni di
attuazione delle misure di compensazione;
2) rendere noto quante aziende non abbiano avuto accesso alla
totale misura di compensazione per la sorveglianza e la protezione
e a quanto ammonti la cifra complessiva non erogata;
3) divulgare i dati sulle analisi svolte nella primavera 2010
in relazione alla Rinotracheite infettiva bovina.
F.to: Donzel - Carmela Fontana
Président
- La parole au Conseiller Donzel.
Donzel (PD)
- Egregio Presidente, cari colleghi, cercherò
di fare un ragionamento pacato su un tema che è apparentemente
marginale, ma che coinvolge un settore che è in un momento di grave
difficoltà.
Come avevamo già portato all'attenzione di questo Consiglio,
esistevano alcune perplessità in merito ad una delibera del 29
ottobre che aveva introdotto un principio di eradicazione totale
della rinotracheite infettiva, dopo anni in cui questo programma
veniva portato avanti - a nostro avviso - con dei risultati
scientificamente positivi fino ai dati in nostro possesso; poi, di
colpo, arrivava questa delibera priva delle ultime analisi del
2010. Quindi una delibera a fine 2010 che non tiene conto dei dati
del 2010 e che lascia trasparire una situazione di peggioramento
della realtà sanitaria degli animali, ribadendo ancora una volta
che stiamo parlando di una malattia che non è trasmissibile
all'uomo e che non ha nulla a che vedere con le altre questioni che
sono state affrontate (TBC e cose del genere). Ci occupiamo qui
solo della salute degli animali, ma anche questa ha la sua
importanza.
Veniva poi - non certo per merito della nostra interpellanza,
non pesiamo così tanto in questo Consiglio, ma sicuramente per
valutazioni fatte di concerto con gli allevatori - fatta una
successiva delibera che faceva sparire linguisticamente il termine
"eradicazione" - eccessivo, come da noi segnalato -, mantenendo
però l'impianto di contribuzione a sostegno di queste aziende, che
doveva comunque operare per andare a garantire la salute degli
animali. Il risultato di questa operazione è stato che la
contribuzione agli allevatori, che per anni hanno protetto e
tutelato i loro animali da malattia, finiva in regime di
de
minimis
con la conseguenza per molti - non lo sappiamo, lo
chiediamo all'Assessore - o per alcuni allevamenti di non ricevere
alcuna contribuzione.
Innanzitutto ci chiediamo: siccome c'è un sistema informatico e
l'Assessorato dispone fra l'altro di una task force di impiegati
forestali che contribuiscono a far funzionare questo Assessorato,
come sia possibile che preventivamente non si capisca quanti siano
questi allevamenti che ormai hanno raggiunto la soglia del
de
minimis
e non si dia loro la comunicazione: "state tranquilli a
casa, non venite a presentare domande perché per voi è stata
raggiunta la soglia di contribuzione massima, quindi queste misure
non vi riguardano"...invece gli allevatori devono recarsi negli
uffici, presentare la domanda per poi scoprire che hanno diritto a
70 centesimi, a nulla o a metà del premio dovuto.
L'altro aspetto importante è capire quanta parte di
finanziamento previsto non è stata erogata, perché le aziende che
dovevano beneficiare di un tot non lo hanno avuto, e che questa
parte di denaro risparmiato dall'Amministrazione venga recuperato
in successive variazioni di bilancio nel settore zootecnico. Questo
è molto importante, perché dopo quel bilancio che abbiamo visto con
un taglio di 4.800.000 euro nel settore zootecnico, vorremmo che
ogni centesimo risparmiato su ogni capitolo venisse rimesso a
disposizione di quel settore, per riuscire a ricolmare quel gap che
abbiamo visto. Su questo c'era in parte un impegno della Presidenza
della Giunta e dell'Assessorato in sede di dibattito consiliare a
riallocare al settore le risorse recuperate attraverso successive
variazioni di bilancio: questa è, come dire, una certa attenzione
da parte nostra a vedere di cominciare da subito a tener fede ad un
impegno preso in questa sede.
Infine, visto che sono uscite due delibere senza conoscere i
dati dell'andamento di questa malattia nel 2010, sarebbe cosa
gradita avere finalmente questi dati e capire se c'è un'evoluzione
positiva, o se ci sono stati degli scostamenti che fanno insorgere
preoccupazioni tali da richiedere misure urgenti in tempi brevi.
Grazie.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie Presidente. In merito ai tre
punti fornirò una serie di dati che sono richiesti, che sono in
nostro possesso per quanto possibile, viste le istruttorie ancora
in corso per la quantificazione delle erogazioni.
Le misure di compensazione relative al programma IBR non sono
misure di prima applicazione, come ricordato, trattandosi di
interventi già previsti negli anni precedenti nei programmi annuali
relativi ai piani stessi. Le differenze con gli interventi previsti
negli anni passati riguardano essenzialmente la concessione degli
incentivi solo agli allevamenti con tutti i capi negativi e la
concessione dell'intervento stesso in regime di
de minimis
.
Per quanto attiene la concertazione, va ricordato che le misure
sono state valutate con la locale Association régionale éleveurs
valdôtains, che rappresenta gli allevatori, questo è importante
sottolinearlo; la programmazione futura degli interventi di
compensazione per gli allevatori virtuosi che mettono in atto
misure di prevenzione deve basarsi sull'evoluzione della malattia,
valutabile solo alla fine di ogni campagna, per verificare la
situazione in termini di capi e di allevamenti con positività, cosa
che è stata fatta anche nel passato.
Sul punto 2, i titolari di allevamenti che non beneficeranno
dell'intervento, avendo già raggiunto il tetto di 15.000 euro in
relazione ad altri benefici percepiti nel triennio in regime di
de minimis
, per esempio la Carte Vallée ad uso agricolo, i
danni da fauna selvatica, interventi per il miglioramento del
benessere animale, sono circa 30. Siamo in fase di elaborazione per
i dati di ciascun allevatore, quindi vi sarà anche un certo numero
di allevatori che si vedranno l'importo ridotto, in quanto hanno
già percepito altri aiuti per importi prossimi ai 15.000 euro. Non
si è in grado, ad oggi, di fornire il dato relativo agli importi
non erogati, dovendo ancora provvedere all'istruttoria e al
conteggio delle somme dovute a ciascun avente diritto, quindi in
questi giorni si sta concludendo tutta questa fase. Come già
ricordato dal collega Donzel, in merito al bilancio e alla
riallocazione di risorse per quel che riguarda il settore della
zootecnia si è già detto in quella sede di dibattito del bilancio,
come ricordato dal Presidente e anche dal sottoscritto, e rimane
valido; sul reperimento di queste risorse, se si hanno delle
risorse disponibili già nei capitoli corrispondenti alla zootecnia
stessa, queste vanno utilizzate.
Per quel che riguarda i dati relativi all'ultimo monitoraggio
sierologico conclusosi nel mese di giugno 2010, dati che mancavano
nel momento della predisposizione delle due delibere, elaborati
dall'Osservatorio epidemiologico dell'Istituto zooprofilattico
sperimentale, si possono evidenziare le situazioni che seguono: per
quel che riguarda gli allevamenti con capi IBR positivi nel 2005
avevamo 305 allevamenti; nel 2009, 587; nel 2010, 261 su 1.136
allevamenti, quindi aziende testate; per quel che riguarda i capi
IBR positivi nel 2005 c'erano 5.202 capi, scesi a 1.762 nel 2009, a
1.233 nel 2010; nel 2010 - ricordo - 1.233 su 27.521 capi
testati.
Altre considerazioni si possono fare relativamente alle aziende
con qualifica positiva che hanno fino a 3 capi positivi: queste
aziende risultano essere complessivamente 152, di cui 85 con un
solo capo positivo, corrispondente al 56 percento; aziende con 2
capi positivi sono 46, corrispondente al 30 percento; aziende con 3
capi positivi sono 21, corrispondente al 14 percento...quindi
queste 152 sono comprese nelle 261 citate in precedenza. I dati
relativi alle singole situazioni sono invece in possesso dei
veterinari della sanità animale e dei veterinari incaricati
dell'operazione di vaccinazione negli allevamenti con positività.
Le situazioni per ogni singolo allevamento sono ugualmente
consultabili dal titolare dell'allevamento presso gli uffici
competenti dell'Assessorato. Prossimamente sull'Informatore
agricolo verrà pubblicato un articolo con tutti i risultati
aggregati; poi ulteriori dati sono disponibili e si possono
trasmettere, se necessario. Questa è un po' l'aggregazione.
Président
- La parole au Conseiller Donzel.
Donzel (PD)
- Intanto ringrazio l'Assessore, soprattutto
per aver riconfermato l'importanza di recuperare questi soldi che
sono sui capitoli della zootecnia, quindi mi aspetto un attivismo
da parte del suo Assessorato, perché il problema è proprio
questo.
Qui parliamo di una percentuale apparentemente minima di aziende
che non ha avuto accesso a questi contributi, però è evidente che
se non cerchiamo di costruire, di concerto con le norme dell'Unione
europea, delle misure a sostegno del settore zootecnico, rischiamo
di finire con una certa facilità a portare le aziende a raggiungere
la soglia del
de minimis
e a creare degli squilibri fra le
aziende. Tutte le aziende sono in una situazione di non facilità,
se non di grave difficoltà, quindi creare degli squilibri fra i
finanziamenti all'una e all'altra non è una cosa che crea quella
condizione di parità nella competitività economica anche fra
aziende che c'è. Quindi bisogna lavorare per trovare misure che
evitano di creare questa condizione.
Invece, per quanto riguarda i dati, spero...se saranno
pubblicati non sto a chiederle di trasmettermeli, però il dato
evidenzia che sicuramente nel settore zootecnico c'è uno sforzo per
uscire dalla condizione, perché c'è stato un grosso miglioramento
dal 2009 al 2010 e da questo punto di vista mi sembra di dover
rilevare lo sforzo che fanno gli allevatori per garantire la salute
dei loro animali e combattere queste malattie infettive. Proprio
per questo sforzo continuo che viene fatto, non deve venir meno il
sostegno puntuale dell'Amministrazione regionale e quindi la
necessità di valutare con maggiore attenzione i rischi di
sforamento rispetto alla questione del
de minimis
.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK