Consiglio Regionale della Valle d'Aosta - Oggetto del Consiglio n. 1452 del 7 ottobre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
LAVORO
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1452 del 7 ottobre 2015 - Resoconto
OGGETTO N. 1452/XIV - Interrogazione a risposta immediata:
"Risultanze delle decisioni assunte dal Consiglio di
amministrazione della società AVDA in merito alla situazione
lavorativa dei propri dipendenti".
Presidente
- Punto 3.02 all'ordine del giorno. La parola
alla collega Certan.
Certan (ALPE)
- Grazie Presidente. Buongiorno a
tutti.
Alla ripresa dei lavori dopo la pausa estiva abbiamo ricevuto in
IV Commissione la richiesta di audizione da parte di una
delegazione di dipendenti della società AVDA, che evidenziavano la
loro situazione lavorativa, lamentavano la non ricezione dello
stipendio negli ultimi due mesi e la non erogazione della cassa
integrazione per i dipendenti che da più di un anno sono in questa
condizione. La Commissione ha incontrato il 29 settembre non solo
il consiglio di amministrazione, ma anche le organizzazioni
sindacali e l'Assessore. La problematica è stata messa in evidenza,
però con nostro stupore abbiamo appreso che una parte del consiglio
di amministrazione non era a conoscenza che nella settimana
precedente, verso il 20 di settembre, tutti gli stipendi erano
stati pagati. In un primo momento non si capiva per mandato di chi,
poi abbiamo saputo che era stato il presidente, ma il CdA non era
stato messo a conoscenza e non aveva comunque fatto nessun tipo di
deliberazione o di approvazione. In quella occasione abbiamo anche
appreso che lunedì 5 ottobre ci sarebbe stata una riunione del
consiglio di amministrazione, che in qualche modo avrebbe
ratificato la scelta fatta dal presidente. Vorremmo sapere come si
è svolta questa riunione del Cda, visto che si è riunito due giorni
fa, quindi chiediamo delle notizie fresche. Grazie.
Presidente
- Grazie. La parola all'Assessore
Marguerettaz.
Marguerettaz (UV)
- Grazie.
Le questioni relative al personale di AVDA sono sostanzialmente
riconducibili a due aspetti. Il primo è il pagamento degli stipendi
per le prestazioni lavorative effettuate, mentre l'altro problema è
relativo alla cassa integrazione. Il pagamento degli stipendi per
le prestazioni effettuate non era avvenuto, perché i conti correnti
della società erano stati sequestrati da un provvedimento della
procura di Genova, per cui la società stessa si trovava
nell'impossibilità di pagare e gli stipendi sono stati corrisposti
con un versamento fatto direttamente dal presidente della società,
Mario Costantino.
L'altro aspetto, quello della cassa integrazione, sicuramente ha
portato dei disagi alle persone che sono a zero ore, perché la
richiesta di cassa integrazione è stata formulata erroneamente, da
parte del presidente Costantino, al Ministero anziché alla sede
regionale, quindi tutta una serie di atti hanno avuto dei ritardi.
C'è anche un problema, di cui i sindacati hanno chiesto contezza,
che è un buco, perché dopo questo errore la cassa integrazione è
stata chiesta nella sede opportuna, è stata riconosciuta, ma c'è un
vuoto.
Ora il consiglio di amministrazione ha preso atto di tutte
queste attività. Ovviamente le attività - proprio come ha detto la
collega Certan - non erano a conoscenza e non erano state
deliberate dal consiglio di amministrazione, che quindi
tardivamente ha dovuto ratificare l'operato del presidente
Costantino per evitare danni e disagi al personale; tardivamente,
ha legittimato un'azione che era stata fatta senza i dovuti poteri.
Su questo, come avete avuto modo di vedere nella riunione
consiliare, i legali hanno diverse e tante opinioni, però direi
che, rispetto a tutta una serie di attività, il personale
dipendente a questo punto presenta una situazione dove gli stipendi
di luglio e agosto sono stati pagati, la cassa integrazione è stata
riconosciuta e c'è il decreto ministeriale.
Presidente
- Grazie Assessore. La parola alla collega
Certan.
Certan (ALPE)
- Sì, grazie Assessore.
È un po' quello che ci aspettavamo già in Commissione, perché
c'era stato in qualche modo annunciato ed era anche la richiesta
che veniva fatta dalle organizzazioni sindacali: quella di
legittimare tardivamente.
Ci chiediamo se possa la Regione continuare a prendere atto,
tardivamente legittimare e ratificare delle scelte che avvengono in
altre sedi, non nel CdA. Onestamente anche in Commissione - già
l'altra volta, ma questa volta ancora di più - abbiamo visto i
rappresentanti della Regione un po' rassegnati al destino che non
si possa fare niente. Io credo che su questo, lei come Assessore,
ma la Regione tutta, dobbiate intervenire e non si possa più
continuare con una situazione del genere, dove qualcuno decide e
poi il CdA deve ratificare; il consiglio di amministrazione ha il
ruolo di prendere le decisioni prima. Poi, chiaramente, tutto il
discorso sull'aeroporto credo che vada preso in considerazione.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK