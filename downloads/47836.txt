Consiglio Regionale della Valle d'Aosta - Oggetto del Consiglio n. 3998 del 3 ottobre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Celebrazioni
ASSISTENZA SOCIALE
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3998 del 3 ottobre 2024 - Resoconto
OGGETTO N. 3998/XVI - Interrogazione: "Partecipazione della
Regione al primo G7 dedicato alla inclusione e disabilità di
Assisi".
Bertin (Presidente) -
L'interrogazione n. 23 è già stata
affrontata, passiamo pertanto alla n. 24.
All'interrogazione risponde l'assessore Marzi: ne ha
facoltà.
Marzi (SA) -
Venendo alla prima domanda (se la Regione
parteciperà a quest'importante momento ad Assisi, direttamente o
indirettamente, e, in caso affermativo, con quale delegazione), la
riunione ministeriale "Inclusione e disabilità" è una delle 23
riunioni ministeriali previste nel calendario di eventi del G7 2024
sotto la Presidenza italiana.
Ad eccezione della prima giornata, dedicata all'accoglienza ad
Assisi delle delegazioni, che è aperta al pubblico, l'evento
coinvolge sostanzialmente gli Stati membri del Forum
intergovernativo.
L'obiettivo è il confronto tra i diversi Ministri che vi
parteciperanno per giungere a definire e sottoscrivere la Carta di
Solfagnano, il documento finale condiviso di intenti con cui i
Paesi partecipanti al G7 si impegnano per il futuro a dare
centralità alle persone, valorizzandone i talenti e le
competenze.
Su questo importante documento, che scaturirà dall'incontro,
tutti saranno chiamati a contribuire nel rafforzare le azioni per
l'attuazione della Convenzione ONU.
A livello italiano è stato coinvolto l'Osservatorio nazionale
sulla condizione delle persone con disabilità.
Parteciperanno quindi, quali componenti dell'Osservatorio, oltre
ai vari Ministeri e alla Conferenza delle Regioni, diverse
associazioni di invalidi e disabili e vari enti e categorie come
ANCI, INPS, INAIL, ISTAT, Sindacati, Confindustria e terzo
settore.
Sentito il Co.Di VDA, cioè l'organizzazione di volontariato
maggiormente rappresentativa del mondo della disabilità della
nostra Regione, è emerso che alle giornate del 14 e del 15 ottobre
sono state invitate a partecipare le due associazioni nazionali, la
Fish e la Fand, che siedono all'interno dell'Osservatorio nazionale
sulla condizione delle persone con disabilità.
L'organizzazione del G7 ha quindi previsto che la rappresentanza
territoriale a livello di associazionismo sia appunto declinata
attraverso l'appartenenza alle due citate Federazioni
nazionali.
Il Coordinamento disabilità Valle d'Aosta potrà parteciparvi,
quindi, indirettamente, in quanto aderente alla Fish, tramite
materiale di promozione dell'associazionismo della nostra Regione
che potrà essere proposto al pubblico nello spazio espositivo a
disposizione della stessa Fish.
Nella giornata del 14 ottobre, l'unica aperta al pubblico, non
sono previsti momenti di studio o approfondimenti, né sono trattate
tematiche o esperienze da condividere.
Non avendo ricevuto notizie in merito, e anche a seguito della
presentazione di quest'interrogazione, da ultimo, lo scorso 26
settembre, abbiamo chiesto informazioni alla segreteria del
Ministro per la disabilità, al fine di conoscere il grado di
coinvolgimento delle Regioni italiane all'evento, in particolare
rispetto alla giornata dell'accoglienza del 14 ottobre.
In data 30 settembre, quindi meno di 48 ore fa, è giunto
l'invito dalla Segreteria del Ministro, diretto agli Assessori, a
partecipare alla giornata d'accoglienza delle delegazioni del
prossimo 14 ottobre, in merito al quale stiamo in questi giorni
valutando la partecipazione.
Per rendere maggiormente completa la connotazione dell'evento,
la giornata inaugurale del 14 ottobre prevede una cerimonia
istituzionale di accoglienza aperta, che, oltre a un grande
messaggio di condivisione generale, prevede naturalmente un
messaggio d'inclusione rispetto ai Paesi coinvolti.
Presidente -
Per la replica, consigliere Marquis.
Marquis (FI) -
Ho ascoltato con attenzione la
risposta.
Abbiamo presentato questa interrogazione perché crediamo che
quest'evento sia di grande rilevanza e di grande importanza per il
mondo della disabilità.
È il primo G7 che viene dedicato all'inclusione e alla
disabilità, e credo che questo sia un vanto per il Governo
italiano, in particolare per l'operato del Ministro competente, che
dimostra una grande sensibilità verso la materia.
Crediamo anche che questa possa essere un'occasione per tutte le
Regioni di partecipazione e di sensibilizzazione sull'argomento, un
argomento sul quale si lavora e c'è bisogno di confronto, c'è
bisogno di crescere, c'è bisogno di dimostrare sempre più
attenzione, tant'è che la notizia ci è pervenuta il 19 marzo
attraverso una conferenza stampa di presentazione di questo G7,
dove veniva indicato che il primo giorno si svolgerà con
un'accoglienza delle delegazioni ministeriali aperta a tutti
(cittadinanza, mondo delle scuole, terzo settore); tutti sono
invitati alla partecipazione.
In sostanza l'invito che è arrivato nei giorni scorsi può essere
un
rappel
, credo che sia ultroneo a una manifestazione di
questo genere, tant'è che ieri abbiamo parlato della giornata
mondiale del nonno, non è che arrivano delle comunicazioni, sono
delle questioni di cui si ha conoscenza attraverso i media e
attraverso la comunicazione istituzionale.
Sotto questo profilo, pertanto, riteniamo che sarebbe importante
una partecipazione della Valle d'Aosta perché, diversamente, una
non partecipazione andrebbe a denotare, secondo noi,
un'insufficiente attenzione verso questo mondo, un'insufficiente
sensibilità verso un tema che riteniamo sia di grande importanza
come settore a cui bisogna dimostrare anche vicinanza con questo
tipo di partecipazione.
Sono anche dei momenti di confronto e di sensibilizzazione
sull'argomento, ai quali sarebbe bene dare un'informativa di
carattere generale.
La invitiamo quindi a mettere in piedi una partecipazione della
Valle d'Aosta, qualora possibile con il suo Assessorato, o
direttamente con lei, o indirettamente attraverso quelle che sono
anche le strutture che possono essere invitate, le scuole e
associazioni perché, per quanto ci riguarda, riteniamo che la
partecipazione sia proprio meritevole.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK