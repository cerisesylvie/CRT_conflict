Consiglio Regionale della Valle d'Aosta - Oggetto del Consiglio n. 549 del 29 maggio 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 549 del 29 maggio 1989 - Resoconto
OGGETTO N. 549/IX - Personale iscritto nei ruoli nominativi
regionali del personale del servizio sanitario nazionale.
(Interpellanza).
Presidente: Do lettura dell’interpellanza
presentata dal Consigliere Aloisi:
INTERPELLANZA
APPRESO che, il Dott. Augusto ROLLANDIN figura nei ruoli
nominativi regionali del personale del Servizio Sanitario
Nazionale, approvato a partire dal 1985 dalla Giunta regionale ove
l’anzianità di servizio si fa risalire addirittura
al 26 settembre 1983, data attestata di costituzione del rapporto
di impiego;
CONSIDERATO che il Dott. Rollandin non ha mai prestato servizio
dopo la sua nomina in seguito a concorso, vigendo
l’incompatibilità fra la carica di Assessore alla
Sanità rivestita nel 1983 e la funzione di pubblico dipendente
(art. 35 Statuto Speciale e legge n. 157 del 1978);
VERIFICATO che, non avendo il Dott. Rollandin preso servizio nel
rituale termine di 30 giorni, fissato dalla lettera di incarico,
termine non prorogato dall’Amministrazione, era
intervenuta, ex lege, la sua decadenza (art. 20 DPR 30.1.1982), e
l’Amministrazione, oltre ad aver omesso di
deliberare la decadenza stessa, accoglieva invece la sua richiesta
di essere collocato in aspettativa per motivi politici, pur non
dichiarando nel deliberato (delibera Comitato di Gestione
dell’USL n. 939 del 26.9.1983)
l’avvenuta assunzione, ma dando atto che,
l’assunzione sarebbe avvenuta solo allo scadere del
divieto posto alle assunzioni (legge 130/83) senza che alcun atto
dell’Amministrazione sia intervenuto a
quell’epoca, per rimuovere il blocco;
CONSTATATO che, si è applicato un istituto tipico del rapporto
di pubblico impiego ad un soggetto del tutto estraneo
all’Amministrazione, in quanto il rapporto
d’impiego stesso non si è mai costituito;
CONSIDERATO inoltre che, il provvedimento di concessione di
aspettativa è stato adottato il 14.11.1983, con effetto retroattivo
al 26.9.1983 dal Dottor Alberto Morelli in veste di coordinatore
amministrativo, incarico dal quale il Morelli era decaduto
l’1.7.1983 (senza essere mai più stato rinnovato
fino ad oggi), dopo che la precedente nomina provvisoria a tale
funzione era stata censurata dalla Co.Re.Co. e che pertanto il
provvedimento "de quo" è privo di validità giuridica non potendosi
invocare "la prorogatio" di una funzione per la quale
l’interessato non aveva e non ha nè titoli nè
requisiti;
VISTO infine che, l’Amministrazione
dell’USL versa regolarmente i contributi ai fini di
liquidazione e pensione a favore del Dottor Augusto ROLLANDIN;
tutto ciò premesso il sottoscritto Consigliere regionale del
MSI-DN
INTERPELLA
l’Assessore alla Sanità ed Assistenza Sociale per
conoscere:
1) quali determinazioni intende assumere ed in quali sedi di
fronte alle gravi irregolarità suesposte, per ripristinare il
rispetto della legalità, sia con riferimento alla posizione del
Dott. Rollandin, sia in relazione a quella dei componenti del
Comitato di gestione dell’U.S.L. nonchè del Dott.
Morelli e dei relativi operatori.
Presidente: Vorrei ricordare al Consigliere Aloisi che si
tratta di un argomento di carattere politico generale quello che ha
sollevato con la sua interpellanza, se però, trattandosi di
persona, intende fare degli apprezzamenti particolari, ricordo che
in questo caso deve chiedere la seduta segreta.
Ha chiesto di illustrare l’interpellanza il
Consigliere Aloisi, ne ha facoltà.
Aloisi (MSI):
Ringrazio il Presidente di questa
precisazione. Non penso di fare riferimento a persone in modo
particolare, c’è un personaggio che eventualmente è
responsabile del settore amministrativo regionale della sanità, per
cui penso che citando il suo nome non sia un fatto di carattere
personale. Mi riferisco al dottore Morelli.
Il motivo di questa interpellanza sta nel fatto che scorrendo i
ruoli nominativi regionali del personale del servizio sanitario
nazionale, ho trovato inserito in questo elenco anche il nome del
Dott. Rollandin, attuale Presidente della Giunta, nella qualifica
di veterinario condotto, veterinario collaboratore, con data di
decorrenza del rapporto di impiego del 26 settembre 1983. Questo è
in contrasto con il fatto ben noto, e cioè che
l’attuale Presidente della Giunta, Dott. Rollandin,
non ha mai prestato servizio nell’USL.
I ruoli citati dal 1985 al 1987 sono stati approvati con
delibere della Giunta regionale assunte anche con il voto
favorevole del Presidente della Giunta.
Una rapida consultazione delle delibere dell’USL
permette di ricostruire una vicenda che ha in parte
dell’incredibile, e la memoria è corsa subito ad un
recente passato, quando fece scalpore la vicenda del concorso per
un posto di veterinario comunale espletato e vinto nel 1978 dal
Dott. Rollandin, ma la cui graduatoria, contenuta in un decreto
riportato sul foglio annunci legali (DPG n. 345 del 10.7.78) fu
pubblicata solo 4 anni dopo, cioè nel 1982. La conseguenza di
questo è che per molto tempo il posto è stato occupato
interinalmente, a partire dall’aprile del 1980, da
un altro sanitario, secondo in graduatoria, che non ottenne di
essere inserito in ruolo al posto del vincitore che non aveva preso
servizio.
Nel 1981 l’allora Presidente della Giunta
Andrione, rispondendo ad una precisa richiesta
dell’Amministrazione comunale circa il mancato
inserimento del Dott. Rollandin nei ruoli nominativi regionali
dell’USL, dichiarava l’impossibilità
di tale inserimento in quanto non erano stati posti in essere gli
elementi costitutivi del rapporto di impiego, ma che qualora in
futuro si fosse concretizzato tale rapporto, il Dott. Rollandin
sarebbe stato inserito nei ruoli.
Questi sono i fatti noti al pubblico, per essere stati a quel
tempo oggetto di polemiche, che sono stati anche oggetto di una
denuncia che è stata presentata dal sottoscritto nel 1983.
Cosa è accaduto dopo? Successivamente alla pubblicazione della
graduatoria del concorso, finalmente avvenuta sul n. 19, parte IIa,
del Bollettino Ufficiale del 25.10.82, veniva adottata la delibera
di Giunta n. 3802 del 10.6.1983, con la nomina formale del Dott.
Rollandin, il conferimento del posto e la sua assegnazione
all’USL. In stretta successione a tale
provvedimento, il Presidente della Giunta comunicava
all’interessato l’avvenuta nomina,
invitandolo a prendere servizio nel termine rituale perentorio di
trenta giorni. A riscontro della comunicazione il Dott. Rollandin,
anzichè prendere servizio, chiedeva in data 11.8.1983 di essere
posto in aspettativa senza assegni per tutta la durata del suo
mandato politico. Il Dott. Rollandin era infatti a
quell’epoca Assessore alla Sanità, posizione
incompatibile con qualsiasi altro pubblico ufficio, in base
all’art. 35 dello statuto speciale;
l’incompatibilità era ed è ancora sancita
dall’art. 6 della legge n. 1257 del 1962, modificata
ed integrata dagli artt. 4 e 5 della legge nazionale 157 del '78.
Prendere servizio avrebbe significato rinunciare alla carica di
Assessore alla Sanità.
Nel settembre 1983, quando già era scaduto il termine di 30
giorni per prendere servizio senza che alcuna procedura di proroga
fosse stata avviata ai sensi dell’art. 20 del DPR
30.1.1982, l’USL, invece che dichiarare
l’avvenuta automatica decadenza, assumeva la
delibera n. 939 del 26.9.83, con la quale dava atto che il Dott.
Rollandin era stato nominato al posto di organico vacante con
provvedimento della Giunta regionale, ben guardandosi dal
dichiarare che l’interessato avesse preso servizio,
condizione essenziale per l’instaurarsi del rapporto
di lavoro.
Dava inoltre atto che l’interessato avrebbe
potuto essere assunto solo allo scadere del blocco delle
assunzioni, operante dall’aprile dello stesso anno
in forza della legge n. 130, blocco formalmente superato da un
provvedimento dell’Amministrazione regionale solo
nel 1987.
Anche in questo frangente l’USL non ha inoltrato
all’Amministrazione regionale alcuna richiesta
finalizzata a consentire il superamento del blocco, nè
l’Amministrazione regionale ha assunto
all’epoca iniziative in tal senso.
Infine, la stessa deliberazione disponeva di accogliere la
richiesta di collocamento in aspettativa senza assegni del Dott.
Rollandin; quest’ultimo punto della deliberazione
veniva però annullato dalla Co.re.co in data 20.10.1983, per
incompetenza del comitato di gestione ad assumere tale
provvedimento.
E’ da allora che entra in scena il Dott. Morelli,
in veste di coordinatore amministrativo dell’USL,
adottando il provvedimento n. 1 del 14.11.1983, con il quale
collocava il Dott. Rollandin in aspettativa senza assegni, con
effetto retroattivo al 26.9.1983, data della deliberazione n. 939
di nomina al posto vacante di veterinario condotto.
Da allora l’USL, benchè il Dott. Rollandin non
abbia mai preso servizio, paga regolarmente i contributi compresa
la quota a carico dell’interessato ai fini della
liquidazione e della pensione.
Il fatto esposto merita alcune considerazioni:
1 - l’USL non ha dichiarato la decadenza del
Dott. Rollandin, come previsto dalla legge, per non avere lo stesso
preso servizio nei termini stabiliti e non prorogati;
2 - l’USL ha applicato al Dott. Rollandin
l’istituto dell’aspettativa per
motivi politici che presuppone l’avvenuta
costituzione del rapporto di lavoro, che invece non è mai stato
posto in essere dall’interessato, in quanto non ha
mai preso servizio;
3 - nel ruolo nominativo regionale, allegato e parte integrante
delle delibere della Giunta regionale n. 7949 del 2.9.1988, n. 337
del 24.5.1985 e n. 10458 del 27.11.1987, si attesta che il Dott.
Rollandin ha instaurato il rapporto di impiego in data 26.9.1983.
Tale dichiarazione è in palese contrasto con il fatto che il Dott.
Rollandin, non avendo preso servizio, ha fatto venir meno il
presupposto della costituzione del rapporto di impiego;
4 - il provvedimento assunto dal Dott. Morelli è privo di
validità giuridica, in quanto il funzionario
all’epoca era, come lo è tutt’ora,
sprovvisto della legittimazione ad assumere atti propri del
coordinatore amministrativo; l’incarico infatti
precedentemente conferitogli con delibera n. 1081 del 29.12.1982 ha
carattere eccezionale e provvisorio dopo che un precedente atto di
nomina era stato annullato dalla Co.Re.Co per le illegittimità che
comportava. Infatti aveva validità solo fino al 30.6.1983.
Tale nomina non è più stata rinnovata per il permanere della
carenza dei requisiti richiesti. Lo stesso Assessore alla Sanità il
9.12.88 ha dichiarato in una risposta scritta ad una interrogazione
consiliare del sottoscritto che, sulla base degli atti contenuti
nel fascicolo personale del dott. Morelli e in rapporto alla
normativa contrattuale, l’USL ha implicitamente
riconosciuto che non sussistono elementi per inquadrare lo stesso
nella figura professionale del dirigente direttore, presupposto per
fare il coordinatore amministrativo.
L’aver più volte denunciato le gravi irregolarità
ed alterazioni della realtà documentale, in forza delle quali
l’amministrazione dell’USL e
l’Assessorato alla Sanità mantengono in un posto e
ad una posizione funzionale indebita il funzionario, già condannato
in prima e seconda istanza per un falso in certificazione
amministrativa, finalizzata ad ottenere la qualifica funzionale
superiore che oggi ricopre, ci esonera dal dilungarci su questo
punto.
Perchè tutta questa elencazione di fatti, di citazione di
delibere, di documentazione? Semplicemente perchè ci troviamo di
fronte ad una posizione illegittima ed irregolare assunta dal Dott.
Morelli per favorire la posizione personale del Presidente della
Giunta, mettendo quest’ultimo in aspettativa e
versando i relativi contributi pensionistici.
Ho tutta la documentazione a dimostrazione di quello che ho
citato, pertanto invito l’Assessore, senza voler
assolutamente strumentalizzare o perseguitare nessuno, a chiarire
questo aspetto. In base alla documentazione in mio possesso la
posizione è irregolare e illegittima, quindi invito
l’Assessore a darmi una risposta obiettiva, citando
però anche le leggi e i documenti da me citati, altrimenti il
discorso rimane comunque in piedi e mio malgrado dovrò provvedere
in altro modo a sostenere questa mia tesi.
La ringrazio.
Presidente:
Ha chiesto di parlare
l’Assessore alla Sanità e Assistenza Sociale
Lanièce, ne ha facoltà.
Lanièce (DC):
L’interpellante ripropone le
proprie deduzioni personali sulla posizione di impiego presso
l’USL del Dott. Morelli, nonostante le esaurienti
risposte fornite anche ad organi nazionali su precedenti analoghe
interpellanze ed interrogazioni anche parlamentari, ove sono state
indicate inequivocabilmente le determinazioni assunte in proposito
per le rispettive competenze dall’Assessorato, dalla
Giunta regionale e dal Comitato di gestione
dell’USL.
Quanto alla posizione del Dott. Augusto Rollandin, con
riferimento alla sua iscrizione nel ruolo nominativo regionale del
personale del servizio sanitario nazionale addetto
all’USL della Valle d’Aosta, ed alla
carica di Assessore regionale alla Sanità ed Assistenza sociale,
rivestita nel 1983, si rileva che anch’essa è già
stata oggetto di analoghe interrogazioni e di interpellanze, ed
anche in tale caso sono stati forniti per iscritto elementi che
confermano la conformità dei provvedimenti adottati alle vigenti
disposizioni in materia.
Ciò premesso si osserva che il vigente ordinamento del personale
del SSN distingue il momento della nomina agli effetti giuridici da
quello della nomina agli effetti economici. Com’è
noto, l’istituto della decadenza disciplinato
dall’art. 20 del DM 30.1.1982 non ricomprende
particolari e temporanee situazioni soggettive di vincitori di
pubblici concorsi, che possono ricadere nell’ambito
di applicazione di norme speciali che investono la generalità dei
cittadini, rivolte a conservare per un certo periodo di tempo il
diritto conseguito a mezzo di concorso di accedere alla pubblica
amministrazione.
Peraltro il Consigliere interpellante non ricorda che analoga
procedura è adottata nei casi in cui i vincitori di concorso si
trovano in altre situazioni, che non consentono
l’inizio del servizio effettivo nei termini previsti
dall’art. 20 del DM 30.1.1982.
Così come interpreta l’interpellante, la norma
farebbe decadere dall’assunzione anche le gestanti e
i cittadini che stanno assolvendo l’obbligo di leva,
se non ci fosse questa possibilità di derogare.
Che nel caso non sia stato applicato semplicemente un istituto
tipico del rapporto di pubblico impiego, è confermato dal fatto che
gli atti del collocamento in aspettativa per mandato politico
richiamano le disposizioni di legge in base alle quali sono stati
assunti (legge 5.8.1962, n. 1257; legge 5.5.1978, n. 157; legge
12.12.1966, n. 1078; legge 27.12.1985, n. 816).
Si evidenzia inoltre che gli atti adottati in proposito dagli
organi dell’USL sono stati regolarmente resi
esecutivi, così come il provvedimento di iscrizione del Dott.
Augusto Rollandin nei ruoli nominativi regionali del personale del
SSN, atto fra l’altro pubblicato nel bollettino
ufficiale della Regione ed avverso il quale non è pervenuta alcuna
opposizione. Quindi, la pubblicazione ufficiale dei ruoli non è
stata impugnata da nessuno, pertanto riteniamo che sia più che
regolare.
Giova infine citare quanto a suo tempo detto in proposito dal
Segretario Generale della Regione:
"Si deve osservare che
l’eventuale inserimento del vincitore del concorso
in questione fra il personale dell’USL non
intaccherebbe i motivi, in questo caso sopravvenuti, di
eleggibilità a Consigliere regionale, data
l’inequivoca disposizione dell’art. 6
della legge 5.8.1962, n. 1257, come modificata dalla legge
5.5.1978, n. 157. Infatti l’art. 39 della LR
22.1.1980, n. 2, include l’USL della Valle
d’Aosta fra gli enti sottoposti alla vigilanza della
Regione, fermo restando, poi, che la legge 23.4.1981, n. 154, non è
applicabile al Consiglio regionale della Valle
d’Aosta. Appare evidente che
l’applicazione delle disposizioni concernenti i
dipendenti delle USL della Valle d’Aosta in ordine
alle cariche di cui all’art. 8 della legge medesima
non è rilevante nel caso in esame, e pertanto non è possibile fare
riferimento alla procedura prevista dall’art. 9
della legge stessa".
Presidente:
Ha chiesto di parlare il Consigliere Aloisi,
ne ha facoltà.
Aloisi (MSI):
Sono rimasto stupito nel sentire le
dichiarazioni dell’Assessore. Mi rendo conto che
probabilmente un’alta personalità ha preparato
questo intervento (se ho ben capito il Dott. Barbagallo), però è
nettamente in contrasto con le leggi. Qui non ci siamo
assolutamente capiti.
La situazione è molto diversa da quella che viene illustrata
dall’Assessore: qui non si tratta di una messa in
aspettativa per un dipendente già in servizio, ma si tratta di una
persona che non ha mai preso servizio e quindi non può essere messa
in aspettativa perchè non c’è un rapporto di
impiego. Questa è la differenza.
Rispetto alla questione della decadenza, il DM del 31.1.1982 che
è stato citato dice:
"Colui che senza giustificato motivo non
assume servizio (
quindi, ha vinto il concorso e non assume il
servizio)
entro trenta giorni dal termine stabilito nel
provvedimento di nomina, decade dalla nomina".
Se non c’è la presa di servizio non
c’è rapporto di lavoro, se non c’è
rapporto di lavoro non può esserci l’aspettativa,
retribuendo l’indennità pensionistica e di malattia.
C’è inoltre la legge che lei ha citato sulla
ineleggibilità; a monte di tutto c’è anche una
posizione di ineleggibilità, perchè in base all’art.
35 dello Statuto speciale c’è ineleggibilità fra la
carica ricoperta di veterinario condotto di Aosta e la carica di
Assessore, per cui già a quel momento bisognava optare per una
soluzione o per l’altra. Su questo punto
c’è stata una denuncia che rimane tuttora nei
cassetti, per cui non si è più saputo nulla.
Quindi, sono assolutamente insoddisfatto delle risposte
dell’Assessore, anche perchè dice esattamente il
contrario di quello che citano le leggi; pertanto mi riservo di
valutare attentamente questa posizione e di prendere ulteriori
iniziative.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK