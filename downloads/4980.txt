Consiglio Regionale della Valle d'Aosta - Oggetto del Consiglio n. 701 del 16 dicembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 701 del 16 dicembre 1982 - Resoconto
OGGETTO N. 701/VII - STRADA CARRABILE PER IL COLLEGAMENTO
DELLA LOCALITA' LA SUELVA IN COMUNE DI FENIS -
(Interpellanza).
PRESIDENTE
: Do lettura dell'interpellanza presentata dal
Consigliere Minuzzo:
INTERPELLANZA
RICORDATA
la mia interpellanza presentata in data 29
aprile ed illustrata nella seduta del Consiglio regionale del
12.5.1982 concernente la costruzione di una strada carrabile che
colleghi Fénis a La Suelva;
CONSIDERATO che si sono svolti incontri e un sopralluogo al
termine del quale era stato stabilito di investire della cosa il
Presidente della Giunta tramite i Consiglieri facenti parte
dell'attuale maggioranza che avevano partecipato agli incontri ed
al sopralluogo;
RILEVATO che, avendo stabilito al termine del sopralluogo di
"rivedersi" a ottobre-novembre per concordare eventuali iniziative
al fine di realizzare la citata opera in quanto tutti avevano
ravvisato il 2 luglio u.s. la necessità di costruire una strada
carrabile che colleghi Fénis a La Suelva ivi compresi i colleghi
Maquignaz, Faval, Tonino e, con qualche riserva, lo stesso
Capogruppo dell'Union Valdôtaine Ugo Voyat, nulla mi è dato di
sapere a tutt'oggi della richiesta fatta, alcuni anni fa, da
numerosi abitanti del Comune di Fénis,
INTERPELLA
il Presidente della Giunta regionale per conoscere se è già
stato dato l'incarico di studiare le possibilità di costruzione
della strada in oggetto, se si a chi ed in che data, e se è sua
intenzione intervenire al fine di realizzare al più presto l'opera
da anni attesa.
PRESIDENTE
: Ha chiesto di parlare il Consigliere Minuzzo.
Ne ha facoltà.
MINUZZO - (P.S.D.I.):
Si tratta della strada che dovrebbe
collegare Fénis a La Suelva. Ho fatto questa interpellanza per
conoscere come proseguivano i lavori sul problema che avevo avuto
occasione di portare in Consiglio regionale nel mese di maggio. Nel
mese di luglio si è fatto un sopralluogo al quale hanno partecipato
assieme a me i Consiglieri Voyat, Faval, Maquignaz, Tonino per
andare a verificare la possibilità ed i motivi per i quali veniva
richiesta la costruzione di questa strada interpoderale. Abbiamo
avuto un lungo incontro al termine del quale era stato concordato
da tutti i presenti, con la sola riserva del Consigliere Voyat, il
quale diceva che era da verificare la possibilità di far proseguire
la strada che sale da Chambave, prima di indirizzarci unicamente
sul collegamento Fénis-La Suelva. Peraltro però, verificata quella
possibilità, vi sarebbe stata la disponibilità anche da parte sua
alla costruzione della strada dalla parte di Fénis.
I Consiglieri Faval e Voyat, in quanto componenti della
maggioranza regionale, erano stati incaricati di sensibilizzare del
problema il Presidente della Giunta regionale al fine di dare
l'incarico ad un geometra di rivedere il progetto iniziale per
rendere la strada un po' più accessibile, di modo che deturpasse il
meno possibile il paesaggio e comunque avesse una sicurezza
maggiore, in quanto in alcune zone vi è il pericolo di frane. Dal
mese di luglio ad oggi non ne abbiamo saputo più nulla, per cui
questa interpellanza si propone di chiedere al Presidente della
Giunta se si è interessato ulteriormente di questa questione, alla
luce delle risultanze emerse dal sopralluogo che avevamo fatto.
PRESIDENTE
: Ha chiesto di parlare il Presidente della
Giunta, ne ha facoltà.
ANDRIONE -- (U.V.):
Il funzionario dei Lavori Pubblici,
insieme al geom. Brunier, che è il tecnico che ha redatto il
progetto, hanno effettuato un sopralluogo per vedere quali sono le
possibilità di costruzione di questa strada, in quanto la Giunta
regionale si era espressa in senso contrario già diversi anni or
sono - addirittura il Consigliere Lustrissy aveva avuto questo
dossier fra le mani - perché il costo, così come risulta da
progetto, è estremamente elevato. Ai prezzi attuali si va oltre i 2
miliardi di lire. Dopo un attento esame della zona, valutando anche
altre soluzioni possibili per la scelta del tracciato, sul
territorio del Comune di Fénis si consiglia di adottare in linea di
massima il progetto redatto; occorre tuttavia, per risparmiare
notevolmente sul costo dell'opera, realizzare solo una strada per
mezzi agricoli e fuoristrada, riducendo la larghezza della sede
stradale a 2,50 mt., accorciando il raggio di curvatura dei
tornanti e seguendo la mulattiera esistente per il maggior tratto
possibile. Non vi sono altri percorsi alternativi, salvo quello di
Chambave che allungherebbe la strada. Dice il tecnico che in
conseguenza di quanto sovraesposto, si consiglia la costruzione di
una strada agibile a mezzi, agricoli che potrebbe essere realizzata
a costi contenuti sul territorio di Fénis; questo "contenuti" è
comunque mezzo miliardo per cui la Giunta valuterà la priorità
dell'opera. Se la riterrà prioritaria e se avremo disponibilità di
denaro, esamineremo anche la possibilità di costruirla.
PRESIDENTE
: Ha chiesto di parlare il Consigliere Minuzzo.
Ne ha facoltà.
MINUZZO - (P.S.D.I.):
Mi ritengo sufficientemente
soddisfatto per la risposta fornitami dal Presidente della Giunta,
perché ritengo che si sia fatto un passo avanti a quelle che erano
le originarie posizioni della Giunta stessa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK