Consiglio Regionale della Valle d'Aosta - Oggetto del Consiglio n. 2747 del 25 luglio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ELEZIONI
Precedente
Successivo
Resoconto integrale del dibattito dell'aula
Oggetto del Consiglio n. 2747 del 25 luglio 2002 - Resoconto
OGGETTO N. 2747/XI Discussione congiunta delle proposte di legge
n. 160 e n. 166 relative alla modifica della legge elettorale.
Président
Collègues conseillers, je vous propose
de procéder à l'examen conjoint des deux points suivants à l'ordre
du jour, à savoir les points n° 17.2 et n° 17.3.
Qu'il me soit permis de rappeler que le premier de ces deux
projets de loi, à savoir le projet n° 160, a été examiné par la
I
ère
Commission, qui a formulé un avis contraire à la
majorité; qu'un avis contraire a également été exprimé par le
Conseil permanent des collectivités locales, tandis qu'un avis
positif a été formulé par la Conférence régionale de la condition
féminine; que nous avons également reçu des remarques de la part du
CORECOM.
Le projet de loi n° 166 a fait l'objet de l'examen de la
I
ère
et de la II
ème
Commission; la
I
ère
Commission a adopté un nouveau texte à la majorité
et c'est sur ce texte que l'on discutera. La II
ème
Commission, quant à elle, a exprimé un avis de compatibilité
financière en la matière. Le Conseil permanent des collectivités
locales s'est aussi prononcé par un avis favorable et un avis
contraire a été formulé par la Conférence régionale de la condition
féminine; des remarques aussi ont été produites par le CORECOM.
La parole au rapporteur, le Conseiller Curtaz pour le premier
projet de loi.
Curtaz (PVA-cU)
La legge costituzionale 31 gennaio 2001,
n. 2, ha attribuito alla Regione autonoma Valle d'Aosta nuove e
importanti competenze.
Il nuovo articolo 15 dello Statuto speciale, ampiamente
modificato dalla legge costituzionale citata, impone alla Regione
di dotarsi di regole nuove in materia di partecipazione popolare
alle decisioni politiche, introducendo tra l'altro nuove forme di
referendum, il consultivo ed il propositivo, che si affiancano al
referendum abrogativo, già conosciuto dall'ordinamento regionale.
Consente inoltre alla Regione di scegliere autonomamente la propria
forma di governo, determinando le modalità di elezione degli organi
regionali e prevedendo meccanismi che garantiscano l'equilibrio di
rappresentanza fra i sessi. La Valle d'Aosta deve dunque dotarsi di
un nuovo sistema di regole che permetta all'intera comunità
valdostana di partecipare direttamente e consapevolmente alle
scelte di carattere generale, realizzando un avanzato modello di
democrazia, interpretando in modo innovativo l'antico principio del
"governo del popolo".
La proposta di legge in oggetto si propone, dunque, in primo
luogo di colmare un grave vuoto legislativo, disciplinando tutti i
tipi di referendum previsti dal nuovo Statuto speciale. Si propone
altresì di disciplinare una nuova forma di governo, con elezione
contestuale e diretta del Presidente della Regione e del Consiglio
della Valle. Tale modello salvaguarda i diritti di rappresentanza e
consente ai cittadini di decidere direttamente chi deve governare e
chi deve stare all'opposizione. La proposta, composta da 112
articoli, si occupa di tre ambiti. Una prima parte disciplina gli
strumenti di partecipazione diretta: intervento dei cittadini nel
procedimento normativo, petizioni, proposte di legge e di
regolamento di iniziativa popolare, referendum popolari; una
seconda parte disciplina la nuova forma di governo e le modalità di
elezione del Presidente della Regione e del Consiglio regionale;
un'ultima parte interviene sul tema del rapporto fra risorse
finanziarie e politica.
Il Titolo I si occupa dell'intervento dei cittadini nel
procedimento normativo, della petizione popolare, della proposta di
iniziativa popolare, di tutti i tipi di referendum regionali:
consultivo, propositivo, abrogativo. L'obbiettivo che si vuole
raggiungere - lo si ripete - è quello di colmare un inammissibile
vuoto normativo: a un anno e mezzo dall'entrata in vigore della
legge costituzionale n. 2/2001, la Valle d'Aosta non ha ancora
disciplinato le nuove, ampie competenze in materia di referendum,
attraverso - e questa è la proposta di disciplina - un vero e
proprio testo unico dei referendum regionali. Gli elementi
caratterizzanti della proposta sono:
- la richiesta da parte di 1/50 degli elettori per indire un
referendum, analogamente a quanto già avviene per il referendum
confermativo, che ha natura costituzionale;
- il quorum di validità del 50 percento per i referendum
abrogativo e propositivo, del 30 percento per il consultivo;
- il giudizio di ammissibilità preventivo affidato ad un
qualificato organo imparziale.
Il Titolo II si propone di disciplinare una nuova forma di
governo e una nuova legge elettorale, che tenga conto anche della
necessità di conseguire l'equilibrio di rappresentanza dei sessi.
Gli obbiettivi perseguiti sono quelli di consentire ai cittadini di
scegliere direttamente e contestualmente il Presidente della
Regione ed il Consiglio regionale, favorendo aggregazioni
pre-elettorali e consentendo un'ampia rappresentanza di tutti gli
orientamenti politici; ulteriore obbiettivo è quello di favorire
pari opportunità per l'accesso alle cariche elettive. Gli elementi
più significativi della riforma sono:
- l'elezione diretta, con eventuale doppio turno, del Presidente
della Regione e del Consiglio della Valle;
- l'incompatibilità fra la carica di consigliere e quella di
assessore;
- un modesto premio di maggioranza a chi ottenga una maggioranza
risicata, chi vince le elezioni avrà, come minimo, 20 consiglieri,
e sbarramento di coalizione al 5 percento;
- il voto di preferenza per un uomo e/o una donna, cui si
associa la necessità che i sessi siano entrambi rappresentati nelle
liste nella misura del 40 percento.
Il Titolo III, infine, interviene sulla questione del sostegno
finanziario all'attività politica, affermando in pochi articoli
alcuni principi basilari:
- il sostegno pubblico all'attività politica attraverso la messa
a disposizione di servizi reali: contributi per le spese di
utilizzo di sale per riunioni pubbliche, per spese postali e per
spese di affissione, a beneficio dei partiti e movimenti politici,
ma anche dei comitati promotori di referendum regionali;
- la riduzione significativa delle attuali indennità dei
consiglieri regionali che, a causa del loro ammontare eccessivo,
producono effetti negativi;
- la limitazione delle spese per le campagne elettorali
regionali, analogamente a quanto la vigente legislazione già
prevede per elezioni comunali, politiche ed europee.
Nel momento in cui la nostra proposta di legge n. 160 viene
portata all'attenzione dell'Assemblea, resta il rammarico che le
altre forze politiche rappresentate in quest'aula non abbiano
finora colto lo stimolo costituito da un disegno di riforma
innovativo e coraggioso per riflettere, dibattere, consentire o
dissentire, eventualmente proporre altre soluzioni ai problemi
posti.
Paralizzati dal timore dell'emergere delle proprie divisioni
interne o dalla convenienza politica, le forze di maggioranza si
sono nascoste dietro "la foglia di fico" della pretesa imminenza
delle elezioni politiche per evitare un confronto che portasse ad
una vera riforma sia in riferimento agli strumenti di democrazia
diretta, sia sui temi della forma di governo e della relativa legge
elettorale. Evidentemente, le forze politiche che governano la
nostra Regione preferiscono mantenere il potere in mano alle
segreterie dei partiti - che con l'attuale sistema possono fare e
disfare governi e maggioranze dopo le elezioni, tenendo in poco
conto le indicazioni elettorali -; preferiscono impedire che
l'elettorato decida direttamente chi deve governare; preferiscono
conservare il sistema delle tre preferenze, che altera il corretto
confronto fra i candidati attraverso il meccanismo delle cosiddette
"cordate".
Per evitare il confronto sui temi veri dell'attuale assetto
istituzionale, la maggioranza ha preferito rinviare tutto al 2008!
Non si tratta certo di lungimiranza! Evidentemente, molte forze
politiche non vogliono fare uscire la Valle d'Aosta da un sistema
istituzionale fra i più retrogradi d'Europa che ha creato tutte le
storture che ben conosciamo. Il ripetere che siamo troppo vicini al
voto - previsto, in verità, fra un anno -, invece che entrare nel
merito delle questioni poste, è un artificio dialettico che
dimostra tutta la debolezza di quest'ampia maggioranza ed è,
peraltro, osservazione di scarsissimo fondamento. Si tratta di
un'osservazione infondata giuridicamente perché oggi, con il nuovo
testo dell'articolo 15 dello Statuto, è addirittura la legge
costituzionale che, prevedendo il referendum confermativo, fissa i
possibili tempi delle riforme, anche in materia elettorale; si
tratta di una questione infondata politicamente perché ad un anno
dalle elezioni non si può certo sostenere che si cambino "in corsa"
le regole del gioco, la competizione non è in corso, oggi non
conosciamo liste, aggregazioni, possibili candidature.
Sostenere il contrario, significherebbe prendere atto che, in
sostanza, si è sempre in campagna elettorale e che, di conseguenza,
non si possono mai affrontare seriamente i temi delle riforme
istituzionali. Il tema sarebbe dunque soggetto ad un perenne
rinvio. Peraltro, l'ennesimo rinvio del dibattito e delle decisioni
sui grandi problemi istituzionali, così come l'affossamento della
Commissione speciale per la riforma dello Statuto, è la scelta che
ha fatto e farà la maggioranza, rifiutando il confronto sui temi
veramente importanti che vengono rimandati "sine die".
Così oggi si contrapporrà alla nostra proposta di riforma
organica una leggina di basso profilo e di trascurabili contenuti,
un unico punto viene disciplinato seriamente: quello delle spese
elettorali, tema che peraltro viene affrontato trascurando i
problemi determinati dal livello raggiunto dalle indennità di
carica per consiglieri, presidenti, assessori, sindaci e
amministratori locali. A tale ultimo proposito, è bene meditare sul
fatto che in pochi anni si è passati da una visione della carica
pubblica intesa come servizio alla collettività ad una concezione
professionale della politica, con conseguenze negative che, mi
pare, non si possano disconoscere.
Una leggina, quella contenuta della proposta n. 166, che
pochissimo innova in materia elettorale, che nulla riforma in tema
di forma di governo, che dimentica completamente il tema dei
referendum. Si tratta, in quest'ultimo caso, di una dimenticanza
grave e paradossale: grave perché da oltre un anno e mezzo è
impedito ai Valdostani di esercitare un loro diritto
costituzionalmente garantito; paradossale perché, in una Regione
che fa dell'autonomia un proprio vanto e delle nuove competenze un
obiettivo da perseguire, si evita deliberatamente di approvare una
normativa che dia concreta e legittima attuazione a nuove
competenze attribuite dallo Statuto alla nostra Regione.
Président
Pour ce qui est du projet de loi n°
166, la parole au rapporteur, le Conseiller Piccolo.
Piccolo (SA)
Premetto che la relazione che vi è stata
consegnata è stata da me leggermente modificata proprio in seguito
agli interventi che mi hanno preceduto.
Permettetemi, prima di entrare nel merito della proposta di
legge, di poter fare alcune premesse in ordine al lavoro svolto
dalla I Commissione e soprattutto dal gruppo di lavoro istituito
dalle forze di maggioranza che hanno presentato la proposta. Sono
state fatte audizioni con i Sindaci di Gaby, Gressoney-La-Trinité,
Gressoney-Saint-Jean, Issime ed il Presidente della Comunità
montana Walser in merito al mantenimento del Comune di Gaby
all'interno dei Comuni Walser; con i rappresentanti del CORECOM,
della Consulta permanente per la salvaguardia della lingua e della
cultura Walser.
Per la predisposizione del testo del disegno di legge, affinché
lo stesso fosse giuridicamente a posto, sono stati chiesti pareri
al Prof. Ferrari, all'Ufficio legislativo della Presidenza del
Consiglio regionale ed aggiungo inoltre che sono pervenute una
serie di osservazioni al testo di legge da parte di alcuni enti
interessati. A seguito di questi incontri, dei pareri, delle
proposte di emendamenti, oltre che delle indicazioni da parte dei
vari uffici: l'Ufficio elettorale, il Dipartimento enti locali,
l'Ufficio legislativo della Presidenza del Consiglio e da parte del
CELVA, la I Commissione ha apportato una serie di emendamenti che
trovate oggi indicati nel nuovo testo predisposto dalla I
Commissione e votato dai soli commissari di maggioranza.
Premetto e sottolineo che in coda alla relazione sulla proposta
di legge presenteremo alcuni emendamenti che sono stati
perfezionati sia in commissione che di seguito dagli uffici e dei
quali vi darò lettura, andando ancora a modificare il nuovo testo
redatto dalla I Commissione rispetto a quello presentato da parte
dei Capigruppo della maggioranza: "Union Valdôtaine", "Stella
Alpina" e "Riformisti".
Per quanto riguarda i "Democratici di Sinistra", credo sia
giusto che siano loro a dare giustificazioni per non aver
sottoscritto come forza di maggioranza la proposta di legge, pur
sottolineando che i "Democratici di Sinistra" hanno comunque
partecipato attivamente alle riunioni che hanno portato alla
stesura della legge. Si tratta quindi - e chiudo con la premessa
che ritenevo doveroso fare - di una proposta di legge che,
nonostante non abbia modificato radicalmente la legge regionale n.
3/93, ha comunque avuto un iter abbastanza complesso che ha
impegnato sia il gruppo di lavoro costituito dal Presidente della
Regione e dal Presidente del Consiglio regionale, dai
rappresentanti delle forze politiche della maggioranza, che la
stessa I Commissione che con l'occasione voglio ringraziare per la
collaborazione, oltre al ringraziamento rivolto al Dr. Gentile, ai
suoi collaboratori, ai funzionari della commissione ed agli altri
uffici che hanno dato il loro fattivo contributo, migliorando
appunto il testo di legge presentato anche sotto il profilo
tecnico-giuridico.
Premetto che si tratta quindi di una proposta di modificazioni
alla legge regionale n. 3 del 12 gennaio 1993 vigente: "Norme per
l'elezione del Consiglio regionale della Valle d'Aosta". Sottolineo
che le modificazioni che le forze politiche di maggioranza
intendono proporre al Consiglio sono state oggetto di valutazione e
di discussione nelle singole sedi politiche, che quindi hanno dato
il loro assenso al testo in discussione, un testo che tiene
innanzitutto conto delle modifiche apportate dalla legge
costituzionale n. 2/2001 allo Statuto speciale della Valle d'Aosta,
quindi si tratta di un adeguamento "in primis" della normativa in
vigore che ha mutato il nostro Statuto.
In merito all'articolato, ritengo che la relazione allegata sia
più che esaustiva, e quindi mi limiterò ad evidenziare alcuni punti
innovativi della proposta di legge che vado qui di seguito ad
elencare in modo sintetico.
- Esercizio dell'elettorato passivo: la residenza viene ridotta
da 3 ad 1 anno.
- Rappresentanza di entrambi i sessi: sono state avanzate alcune
proposte che "obbligano" i responsabili politici ad inserire nelle
liste elettorali la componente femminile, componente femminile che
è stata già positivamente sperimentata in Valle d'Aosta per quanto
attiene le liste elettorali per le elezioni comunali. Viene
garantita inoltre, nei programmi televisivi ed in ogni altro mezzo
di comunicazione, la presenza di candidati di ambo i sessi, per
quanto concerne le liste durante la campagna elettorale.
Non abbiamo previsto alcuna determinazione di quote di
rappresentanza femminile all'interno delle liste elettorali in
quanto è stata fatta la considerazione che esiste proprio oggi una
più viva sensibilità sull'importanza del ruolo femminile nel
contesto sociale dei nostri giorni, si è pertanto preferito
inserire l'obbligo di prevedere nelle liste la presenza di ambo i
sessi, senza stabilire alcuna percentuale, nel rispetto proprio
dell'importante ruolo della donna nel contesto sociale. Questa
sensibilità sul ruolo femminile nel contesto istituzionale non può
e non deve essere riconosciuto soltanto fissando una percentuale di
partecipazione in una lista elettorale, la percentuale diventerebbe
un obbligo e non una scelta libera della donna.
A completamento delle considerazioni fatte prima vorrei, per
quanto attiene le mie idee sulla presenza femminile nelle liste,
farne alcune più personali. Il cammino della donna in politica è
certamente arduo, tranne per le fuoriclasse - cosa che non è
richiesta al maschio e non me ne vogliano i maschi -, ma le
scorciatoie non servono, anzi nuocciono alla stessa causa della
donna, sarebbe come fare un recinto protetto di animali "speciali"
e perciò da tutelare dall'alto: l'immagine che si presenta è quella
di "bouquetins" rinchiusi.
Meglio è convincere le altre donne a votare donne soprattutto in
gamba e proporsi, quando elette, come valida alternativa. La donna
ha ancora una strada più lunga e difficile da percorrere, ma anche
più vergine rispetto all'uomo: è il cammino dell'alternativa al
"potere" per tentare la strada del "servizio", non facile, ma
indispensabile per le stesse istituzioni, oltre che auspicato dai
cittadini. Non voglio fare qui in ultimo esempi su presenze
femminili capaci all'interno di enti istituzionali della nostra
Regione, sono davanti agli occhi di noi tutti, alcune delle quali
sono a capo di amministrazioni comunali e confermate alla guida del
proprio comune. A supporto delle considerazioni che ho appena
fatto, ricordo ai colleghi che è inoltre pervenuto un comunicato a
firma di donne elette nei Comuni della Valdigne che sono sicuro
abbiate tutti letto attentamente; colgo l'occasione per
ringraziarle per il loro contributo al dibattito.
Per quanto attiene il problema relativo alle minoranze Walser,
preciso per dovere di informazione che sono avvenuti due incontri
con i Comuni di Gressoney-La-Trinité, Gressoney-Saint-Jean, Gaby e
Issime ed il Presidente della Comunità montana Alta Valle del Lys i
quali hanno espresso parere unanime al mantenimento del Comune di
Gaby tra i Comuni di minoranza Walser. È inoltre pervenuto il
parere espresso dai rappresentanti degli enti locali, il CELVA, che
hanno caldeggiato le richieste avanzate dai Comuni Walser
interessati.
Infine, in seguito ad una lettera della I Commissione
indirizzata al Sindaco del Comune di Gaby affinché lo stesso
deliberasse esprimendo con un atto formale la volontà di
appartenere alla Comunità Walser, il Comune di Gaby ha trasmesso
copia della delibera votata all'unanimità nella quale viene
richiesto di voler essere reinserito tra i Comuni appartenenti alla
minoranza Walser, atto formale con le deduzioni in esso contenute
che la maggioranza, composta da "Union Valdôtaine" e "Stella
Alpina", hanno ritenuto valide anche a seguito delle audizioni con
i Comuni interessati e il parere del CELVA.
- Contenimento, pubblicità e controllo delle spese per la
campagna elettorale: è stato ritenuto opportuno inserire nel
disegno di legge un capitolo innovativo che mira al controllo ed al
contenimento della spesa pubblica per le campagne elettorali,
inserendo provvedimenti punitivi con sanzioni a coloro che sforino
le somme previste nel disegno di legge e prevedendo, tra l'altro,
una commissione di garanzia regionale per il controllo, oltre al
ruolo importante di vigilanza in materia di campagna elettorale che
viene attribuito al CORECOM.
Prima di concludere intendo sottolineare che le forze di
maggioranza, come tra l'altro precisato nella relazione allegata al
disegno di legge, intendono, a meno di un anno della scadenza della
legislatura, non modificare in modo radicale la legge elettorale
esistente ed apportare quelle necessarie modifiche che possono
permettere il regolare svolgimento della consultazione elettorale,
proponendo qualche novità nel contesto della proposta, prima su
tutte quella relativa alla specifica indicazione del rispetto delle
pari opportunità ed obbligando i responsabili dei partiti e dei
movimenti politici al rispetto della presenza di ambo i sessi nelle
liste elettorali.
Infine si intende sottolineare il fatto, proprio per l'imminente
scadenza elettorale, che l'attuale modello di legge elettorale ha
permesso fino ad oggi, nelle ultime legislature, a differenza di
altre regioni, stabilità governativa alla nostra Regione. Si è
inteso quindi lasciare alla prossima legislatura, ai prossimi
amministratori, eventuali decisioni sulla revisione radicale della
legge elettorale, nel rispetto quindi di una libertà di decisione
politica del nuovo Consiglio regionale che si insedierà il prossimo
anno.
Concludo dicendo che, per quanto riguarda il disegno di legge e
le proposte di emendamenti, chiederò aiuto ai colleghi che li hanno
con me sottoscritti e li ringrazio ancora per la
collaborazione.
Président
La discussion générale est ouverte.
La parole au Conseiller Rini.
Rini (UV)
Una legge elettorale è indubbiamente importante
per il rapporto fra i cittadini e le istituzioni e dovrebbe tendere
a salvaguardare i principi di governabilità e di rappresentatività.
Già nella stesura e nell'approvazione della legge che oggi andiamo
a modificare, nel 1997, avevamo cercato di raggiungere questi
importanti obiettivi. Allora avevamo un quadro politico troppo
variegato, tant'è che in quest'aula erano presenti ben 11 gruppi
consiliari, quindi era necessario semplificare il quadro politico,
oltre che per raggiungere l'obiettivo di una maggiore stabilità,
per dare un po' di chiarezza e fiducia all'elettorato valdostano
che rischiava di non capirci più nulla staccandosi sempre più dalle
istituzioni. All'epoca, ricordo che, in occasione della discussione
in quest'aula, alcune forze, e i "Democratici di Sinistra" in
particolare, avevano espresso un giudizio estremamente negativo
della legge ed erano convinti che la stessa non avrebbe
assolutamente dato alcuna garanzia di governabilità e stabilità,
erano fortemente preoccupati dal fatto che la nostra Regione
andasse in controtendenza rispetto alle altre regioni italiane.
Oggi possiamo constatare che abbiamo fatto bene a non lasciarci
influenzare dall'esterno e a prendere seriamente in considerazione
la realtà valdostana.
Con l'applicazione della legge il quadro politico è stato
semplificato e la governabilità e la stabilità sono state garantite
permettendo, malgrado i noti eventi negativi, che hanno colpito la
nostra Regione in questi ultimi anni, di poterci posizionare ai
primissimi posti nelle graduatorie nazionali e non solo. Un altro
punto importante che avevamo introdotto in legge era la volontà di
dare la possibilità alla minoranza Walser di avere un suo
rappresentante in Regione. Certo è, e sarebbe stata auspicabile, la
creazione di un collegio uninominale e personalmente credo che
sarebbe in coerenza con i principi federalisti che gran parte dei
presenti in quest'aula professa a gran voce. Solo dando un collegio
uninominale alla minoranza Walser si dimostrerebbe di volere
veramente un loro rappresentante in quest'aula, purtroppo non è
stato possibile e spero che, come richiesto dai comuni interessati,
ciò possa avvenire almeno per le elezioni regionali del 2008.
Tornando alla legge del 1997, legge che ha dato nel suo
complesso dei buoni risultati, si ritiene che non siano necessari
dei grandi cambiamenti, tenendo conto anche del fatto che sembra
inopportuno, a meno di un anno dal completamento della legislatura,
cambiare le regole del gioco. Andiamo quindi principalmente ad
apportare alcune modifiche rese necessarie per l'adeguamento della
normativa al nuovo quadro statutario affinché si permetta un
regolare svolgimento della consultazione elettorale.
È stata prevista inoltre, in attuazione dell'articolo 15, II
comma dello Statuto, la promozione dell'equilibrio della
rappresentanza di entrambi i sessi e delle condizioni di parità per
l'accesso alle consultazioni elettorali, evitando il ricorso a
meccanismi di determinazione di quote e soprattutto la
monetizzazione della parità. Tali meccanismi risulterebbero
offensivi nei confronti dell'uno o dell'altro sesso perché
presupporrebbero l'accettazione di una qualche inferiorità rispetto
all'altro sesso e quindi il bisogno di tutela.
È stato poi infine previsto l'inserimento di regole per il
contenimento delle spese elettorali sia per i partiti e movimenti
che per i singoli candidati, prevedendo tutta una serie di
controlli e sanzioni. È da rilevare che nella predisposizione della
legge che stiamo esaminando in parte abbiano preso in
considerazione, con le debite ed inevitabili mediazioni tra le
varie forze politiche, anche le richieste di una discutibile
petizione popolare sottoscritta da 723 cittadini che, nel chiedere
l'attuazione dello Statuto speciale per la Valle d'Aosta,
sollecitava fra l'altro una revisione della legge elettorale.
Per concludere, nel 1997 avevamo votato la legge con la speranza
che la stessa avrebbe risolto i problemi di base, cioè
governabilità e semplificazione del quadro politico, oggi potremo
votarla con più serenità perché sappiamo che a queste problematiche
ha dato risposta positiva e spero che anche chi come i "Democratici
di Sinistra" nel 1997 era scettico, critico e contrario alla legge,
alla luce degli effetti che la stessa ha prodotto, possa
tranquillamente votarla, anche se non è in linea con quelle di
altre regioni d'Italia per la nostra realtà ha funzionato e con le
modifiche apportate sicuramente darà ancora degli ottimi frutti.
Siamo a governare la Valle d'Aosta e non altre regioni ed è al bene
della collettività valdostana che dobbiamo prima di tutto
guardare.
Président
La parole au Conseiller Nicco.
Nicco (GV-DS-PSE)
La proposta di legge n. 166
rappresenta, come si legge nella relazione illustrativa, un
adeguamento, un adeguamento dovuto della normativa in vigore agli
effetti del mutato quadro statutario. Credo che poteva e forse
doveva essere l'occasione per compiere qualche ulteriore passo e ne
voglio indicare uno in particolare.
L'articolo 15 dello Statuto, così come modificato dalla legge
costituzionale n. 2/2001, stabilisce che la legge regionale
determini, fra le altre cose, anche i rapporti fra gli organi della
Regione, ovvero la ripartizione delle rispettive competenze, e
quindi anche delle competenze fra Consiglio e Governo. È questo un
tema su cui, periodicamente, si sviluppa qualche schermaglia anche
in questo Consiglio. Poteva, proprio in questa occasione, essere
opportunamente affrontato, per esempio inserendo una norma che
riservi ai consiglieri l'iniziativa delle proposte di legge
riguardanti le questioni di particolare rilievo, dalla
programmazione economica alla pianificazione territoriale, alle
norme di riforma economico-sociale, e al Governo funzioni più
marcatamente esecutive.
Altre questioni avrebbero potuto e dovuto essere ridiscusse, a
partire dalle preferenze multiple, meccanismo che in teoria
consente una maggiore possibilità di scelta da parte del cittadino,
ma che di fatto può costituire - e credo abbia costituito - uno
strumento di controllo del voto.
Per quello che poi è dei referendum, altra materia indicata
nell'articolo 15, è certo rispettabile la scelta, che peraltro non
ho condiviso, di non includerne nella disciplina in questa legge e
di procedere con uno strumento legislativo ad hoc, ma evidentemente
ora occorre concludere rapidamente la redazione di quella proposta
essendo grave il perdurare del vuoto legislativo per quanto
concerne il referendum propositivo e consultivo. Questa proposta di
legge affronta all'articolo 11 la delicata questione del
contenimento, pubblicità e controllo delle spese per la campagna
elettorale. È una questione che, credo, nella sostanza rimarrà
tuttavia irrisolta, nonostante l'introduzione di queste e di
consimili norme e le osservazioni valgono anche per la legge dei
colleghi "dell'Ulivo": norme necessarie, ma sulla cui efficacia è
lecito dubitare. L'alterazione della libera espressione di voto
segue ben altri e consolidati canali e certo non ha come arco
temporale di riferimento quello della campagna elettorale e non è
scalfita dalla necessità di effettuare qualche burocratica
resocontazione, fin troppo facilmente aggirabile e semmai possibile
fonte di contenzioso.
È poi una proposta di legge che prende in considerazione,
giustamente, la necessità di limitare il periodo in cui è lecito
rendere pubblici i risultati dei sondaggi demoscopici, sondaggi
che, in un crescendo via via sempre più accentuato, pare quasi
debbano oggi sostituire il momento elettorale. Ora, dato che vi è
ancora, per fortuna, una naturale scadenza elettorale, in quella
serenamente credo che gli elettori debbano esprimersi; tutto il
resto è il prodotto malato di una società in cui tutto, e perciò
anche le elezioni, viene subordinato alle esigenze del circo mass
mediatico, prima con i sondaggi, poi con gli exit poll. Cosa mai vi
è di più inutile di un exit poll, il cui commento produce ore di
interminabili chiacchiere a volte totalmente smentite dai risultati
definiti? Sarebbe stata dunque opportuna una limitazione non solo
di quindici giorni, ma di ben altra ampiezza!
È una proposta di legge che interviene anche in merito alla
"questione Walser" e su questo punto vorrei soffermarmi un po' più
a lungo. Prima che sulle norme contenute nella proposta di legge n.
166, credo che qualche considerazione vada fatta a monte, ovvero
sulle fonti da cui queste derivano.
L'articolo 40 bis dello Statuto sancisce, giustamente, il
diritto per le popolazioni di lingua tedesca della Valle del Lys
alla "salvaguardia delle proprie caratteristiche, tradizioni
linguistiche e culturali". È un diritto che ha trovato puntuale e
piena attuazione con la legge n. 47/1998, in cui abbiamo indicato
le azioni da mettere in atto, cioè l'introduzione progressiva della
lingua tedesca negli uffici degli enti locali e in quelli
dell'Amministrazione regionale presenti su quel territorio;
l'insegnamento della lingua tedesca nelle scuole; l'incremento
delle iniziative di studio, ricerca e documentazione; l'istituzione
della Consulta permanente per la salvaguardia della lingua e della
cultura Walser e quant'altro. Quella mi pare la strada corretta da
percorrere per conseguire l'obiettivo della valorizzazione del
patrimonio culturale e linguistico Walser.
Mi sembrano invece altre le finalità perseguite con il
meccanismo elettorale introdotto dal comma 8 dell'articolo 6 della
legge n. 3/1993, così come modificata dalla legge n. 31/1997,
meccanismo rivelatosi peraltro inefficace nelle elezioni del 1998.
Paradossalmente, c'è stata una rappresentanza Walser in questo
Consiglio nella precedente legislatura, senza quel meccanismo
elettorale ad hoc, con l'elezione del Consigliere Linty.
Ciò detto in linea di principio, per quanto attiene poi
all'individuazione dei comuni a cui applicare la normativa in
questione, mi pare che non ci si possa discostare da quanto sancito
dall'articolo 2 della legge n. 47. L'appartenenza o meno di un
comune ad una minoranza linguistica è evidentemente e non può che
essere frutto di un'analisi scientifica di dati oggettivi. Ciò,
credo, abbia fatto la commissione che a suo tempo ha individuato in
Gressoney-La-Trinité, Gressoney-Saint-Jean ed Issime i Comuni
Walser inseriti - ci ricorda proprio la Consulta permanente, con un
documento agli atti della I Commissione - nell'elenco ufficiale dei
Comuni Walser, elaborato, dopo studi ed osservazioni, dall'Unione
internazionale Walser, Internationale Vereinigung für
Walsertum.
Proporre l'inserimento di Gaby fra i Comuni Walser, come fece il
citato comma 8, e come qualcuno vorrebbe oggi riproporre, è far
torto alla storia. Voglio ricordare che nel 1951 i promotori
dell'istituzione di Gaby in Comune distinto da Issime posero tra le
ragioni a sostegno della loro richiesta come prima ragione la
seguente, ve la leggo, con un linguaggio un po' colorito - il
titolo era: "Diversità di razza" -:
"Gli abitanti di Gaby sono
di razza latina con dialetto romanzo e quelli di Issime sono di
razza tedesca con dialetto tedesco, onde antagonismo secolare"
.
Questa argomentazione è stata fatta propria dal Consiglio comunale
di Issime che, il 15 febbraio 1952, nel trasmettere alla Regione
tale richiesta, scriveva:
"Issime è il solo Comune della Valle
d'Aosta che consti di due frazioni la cui popolazione è di razza
diversa: il capoluogo è di razza e di dialetto tedesco e la
frazione di Gaby è di razza valdostana con dialetto valdostano,
ne risulta che, da non meno di duecento anni, fra le due
popolazioni non corre buon sangue, per cui esse sono sempre in
lotta".
È su questa base che il Consiglio della Valle, nella seduta del
14-15 maggio 1952, decise la costituzione del Comune di Gaby. Nella
relazione al disegno di legge, tra i "fondati e importanti" motivi
che consigliarono la separazione fra Gaby ed Issime sono indicati
appunto quelli "storici di dialetto e di razza". Decisione che il
canonico Jean Joconde Stévenin, illustre cittadino di Gaby, così
commentò sul "Pays d'Aoste" del 20 marzo 1952:
"Notre
Conseil..."
- e cioè questo Consiglio -
"... s'est démontré
en cela conséquent avec lui-même, avec ses principes de respect des
groupes ethniques et linguistiques"
. Aggiungo che, proprio in
questi giorni, in occasione dei festeggiamenti per il cinquantesimo
anniversario dell'istituzione del Comune di Gaby, è stato
presentato un interessante volume, curato da Iolanda Stévenin,
nella cui presentazione il Sindaco di Gaby ricorda che la
separazione di Gaby da Issime è stata perseguita
"innanzitutto
per poter assicurare il pieno épanouissement della propria identità
culturale e linguistica"
, anche da lui definita
"gallo-romana".
La realtà mi pare dunque sufficientemente chiara ed è una realtà
che evidentemente nessuna deliberazione di Consiglio comunale può
modificare. E meno che mai su questa base il Consiglio della Valle
può procedere alla modificazione dell'articolo 2 della legge n. 47,
come proposto dall'emendamento n. 10, a meno di voler fare violenza
all'intelligenza, alla logica e al buon senso. Se si vuole rivedere
la legge n. 47, altro è il percorso da seguire: occorre
ricostituire la commissione che si incaricò della redazione di
quella legge, di cui alcuni colleghi hanno fatto parte, e, sulla
base poi delle sue indicazioni, fondate ovviamente su dati
oggettivi e scientifici, eventualmente apportare le modifiche
necessarie. Ma farlo oggi, sulla base degli elementi in nostro
possesso, è improponibile.
Parimenti non mi pare accettabile l'argomentazione avanzata dai
rappresentanti dei Comuni di Gressoney-La-Trinité,
Gressoney-Saint-Jean, Gaby e Issime, con lettera inviata alla I
Commissione il 9 luglio 2002, ovvero che il mantenimento di Gaby
all'interno del collegio elettorale individuato dalla legge n. 31
"trovi ragione nella sua appartenenza a pieno titolo al
territorio dell'alta valle del Lys, sancita con la costruttiva
partecipazione in seno alla Comunità montana Walser Alta valle del
Lys"
, perché, se così fosse, si introdurrebbe un principio di
territorialità nell'elezione dei consiglieri regionali estraneo
all'attuale sistema elettorale e che evidentemente in nessun caso
può valere per una sola porzione di territorio, pena credo anche la
possibilità di ricorsi.
Per quanto concerne poi la proposta di legge n. 160, presentata
dai Consiglieri Curtaz, Squarzino e Beneforti, si tratta
indubbiamente di un lavoro corposo ed organico di cui dare atto ai
colleghi. È una proposta che sostanzialmente poggia su due
pilastri: presidenzialismo, per quanto attiene alla forma di
governo ed alle modalità di elezione, ed ampio ruolo accordato agli
strumenti di partecipazione diretta. Ho già avuto modo di esprimere
le mie opinioni in merito in altre sedute consiliari e quindi non
faccio oggi che ribadire e precisare quanto già detto.
In merito al presidenzialismo, all'elezione diretta da parte del
popolo del Presidente della Regione, come previsto dall'articolo
41, ribadisco tutto il mio scetticismo. Credo che il
presidenzialismo sia espressione organica di una concezione delle
relazioni politiche e sociali, della stessa democrazia, che connota
la Destra, che vede nell'uomo forte, nel governatore-demiurgo, la
soluzione alla complessità dei problemi. È una soluzione legittima,
ma che non condivido e che mi pare non faccia parte della cultura
politica della Sinistra. Penso, all'opposto, che abbiamo bisogno di
maggiore collegialità, di maggiore condivisione, non di una
maggiore concentrazione del potere in una sola persona, ma di un
primo "inter pares" nel governo della Regione e, nel contempo, per
tornare a quanto dicevo prima, nelle relazioni Governo-Consiglio
abbiamo bisogno di una diversa ripartizione delle competenze, con
rivalutazione del momento assembleare. Le presunte scorciatoie
presidenzialiste non mi convincono.
Sarei anche cauto sul ruolo che effettivamente viene esercitato
dal popolo, non lo enfatizzerei eccessivamente. "Il Presidente
della Regione è eletto direttamente dal popolo": detto così, sembra
che a decidere sia effettivamente il popolo, che ci si appresti a
compiere un passo decisivo verso un maggiore coinvolgimento dei
cittadini in una scelta essenziale.
Certo, la scelta fra i due - o quali che siano - candidati è
affidata al cittadino, ma l'altra scelta, come già diceva ieri
qualcuno, che sta nell'indicare quei nomi, rimane tutta partitica,
anzi tutta interna ad un partito, quello di maggioranza relativa,
frutto di mediazioni correntizie in quel partito, ed anche questo,
a scanso di equivoci, mi pare opportuno ricordarlo.
Guardando al panorama italiano, ci troveremo forse un giorno a
scegliere direttamente fra Berlusconi e Rutelli, ma chi li ha
scelti Berlusconi e Rutelli? È questo il punto. Per quanto ci
concerne, non ho soluzioni da proporre e non voglio certo
magnificare il sistema attuale, di cui conosciamo i limiti, ma a
chi a Sinistra pare essersi invaghito del presidenzialismo, vorrei
insinuare almeno qualche dubbio: prima di sostituire un sistema,
credo sia necessario individuare con ragionevole certezza il nuovo
punto di approdo e non sono affatto convinto che il
presidenzialismo ci porti verso lidi sicuri.
In merito alla seconda questione, ovvero agli strumenti di
democrazia diretta, il tema è certo fra i più delicati e complessi
e meriterebbe una discussione a parte. È difficile individuare un
giusto punto di equilibrio fra questi strumenti e i momenti
elettivi, anche perché le valutazioni sono forse inevitabilmente e
anche inconsapevolmente condizionate dal ruolo che ognuno di noi si
trova svolgere: chi è all'opposizione, e ancor più chi si reputa
"alternativo", tende a privilegiare i primi e chi governa pone
l'accento sui secondi, almeno nel nostro panorama politico. In
altri paesi, con una diversa tradizione e cultura politica, il
quadro può essere altro. Comunque, anche qui non enfatizzerei
troppo la possibilità di intervento diretto dei cittadini; proprio
le ultime vicende relative alla "Petizione per l'attuazione dello
Statuto speciale", ci hanno ulteriormente dimostrato che in realtà
sono partiti e movimenti ad utilizzare poi quegli strumenti.
Ciò detto, per quanto concerne nello specifico i referendum, ho
sostenuto in una precedente discussione consiliare del dicembre
1999, e ribadisco, che li considero uno strumento fondamentale di
democrazia che rischia tuttavia oggi, per il modo in cui è stato
utilizzato in Italia in questi ultimi anni, di essere svuotato e
svilito, come dimostra ampiamente la sempre più bassa
partecipazione popolare alle consultazioni referendarie. È uno
strumento da utilizzare quando sono in discussione le norme
fondamentali su cui si regge una comunità, quelle che regolano le
relazioni tra i diversi livelli di governo, quando si tratta di
questioni di principio che attengono alla coscienza
individuale.
Più in generale, ritengo che occorra una rivalutazione proprio
del momento elettivo e del ruolo delle assemblee che ne risultano.
Certo, non si tratta con le elezioni di attribuire una delega in
bianco, ma il cittadino elettore deve essere ben consapevole che
con quell'atto attribuisce un potere considerevole alla persona
indicata e che quindi quella scelta va attentamente ponderata. Mi
pare che altro sia l'impianto di questa proposta di legge, una
proposta che contiene indicazioni apparentemente suggestive per
ampliare gli spazi di partecipazione, a partire dalla possibilità
per ogni singolo cittadino di intervenire nella formazione delle
leggi presentando osservazioni tramite lettera, fax o posta
elettronica su cui il relatore e la competente commissione
consiliare devono esprimere una valutazione, ma mi chiedo poi
quanto ciò sia in realtà praticabile, quale impatto abbia sull'iter
di formazione delle leggi già oggi sufficientemente complesso fra
pareri, audizioni e quant'altro.
Già in passato abbiamo approvato proposte che in linea di
principio parevano ineccepibili, ma i cui effetti sono stati
scarsamente utili e talvolta perversi, con ampliamento e
complicazione delle procedure, e da ciò ovviamente dobbiamo
discostarci. Infine - ed è l'ultima questione - per quanto concerne
il riequilibrio della rappresentanza dei sessi, la proposta di
legge n. 160 all'articolo 43 propone l'introduzione di un
meccanismo di ripartizione in quote: almeno il 40 percento dei
candidati di entrambi i sessi, riprendendo in ciò testualmente la
proposta avanzata sin dal febbraio di quest'anno dalla Consulta
regionale per la condizione femminile. Un organismo questo - lo
dico per inciso - che già si è premurato di comunicarci
l'interpretazione autentica del dettato costituzionale in
materia.
La Consulta scrive infatti:
"L'inserimento nella legge
elettorale di una norma che preveda almeno un uguale numero di
candidati dei due sessi risulta essere l'unica in grado di
soddisfare in modo sufficiente l'obiettivo fissato dai nuovi
dettami costituzionali"
, con minaccia preventiva che, se così
non sarà fatto, la Consulta si sentirà in obbligo di impugnare una
diversa normativa, chiedendone l'annullamento. Mi pare un singolare
modo di affrontare una questione quanto mai importante, complessa e
delicata. Io la definirei una soluzione burocratica della questione
femminile, questione su cui a lungo ha recentemente discusso il
Parlamento in sede di esame del disegno di legge costituzionale:
"Modifica dell'articolo 51 della Costituzione".
Ora, senza voler qui oggi riprendere in esteso quel dibattito,
mi limito a riproporre alcune considerazioni in merito di una donna
molto nota, che di tanto in tanto scrive qualche interessante
commento su "La Stampa" e che il 9 marzo di quest'anno così si
esprimeva proprio sulle modificazioni all'articolo 51 della
Costituzione:
"Sarò cocciuta, ma mi chiedo se proprio mai
accadrà che la scelta fra uno di Destra o uno di Sinistra, oppure
fra un uomo e una donna, fra un nero e un bianco, fra un
omosessuale e un eterosessuale, proprio mai verrà fatta tenendo
conto delle specifiche capacità, della preparazione e
dell'intelligenza. Mi devo rassegnare? Non ce la faccio".
E noi
con lei.
La proposta delle "quote protette", secondo la definizione di
quello stesso articolo, è offensiva in primo luogo per le donne
stesse, che, nella loro stragrande maggioranza, credo vogliano
essere considerate e poter contare proprio per la loro capacità,
preparazione e intelligenza e non sulla base di una distinzione di
sesso. Considerazioni che mi pare emergano chiaramente anche dal
documento che le donne che fanno parte delle Giunte comunali della
Valdigne hanno redatto e hanno inviato a questo Consiglio, in cui
affermano, fra l'altro, che l'elezione di una donna deve avvenire
"sulla base di considerazioni attinenti alla capacità e alle
competenze specifiche, senza l'ausilio di norme che riservino una
determinata quota alle donne"
e che
"tale meccanismo
risulterebbe anzi offensivo perché presuppone l'accettazione di una
qualche inferiorità femminile bisognosa di tutela"
.
Credo anch'io che il necessario riequilibrio non passi
attraverso semplicistici artifici legislativi, quanto piuttosto
attraverso la rimozione complessa e lunga di tutti quegli ostacoli
materiali e culturali che impediscono un'effettiva parità di
opportunità e, nel contempo, passi anche attraverso una forte
assunzione di responsabilità da parte delle donne stesse, che
devono voler portare il loro contributo anche in quest'aula, così
come con competenza, con passione, con dedizione e con sensibilità
già fanno in molti altri ambiti della società, spesso quanto e
meglio dei colleghi maschi.
Président
La parole à la Conseillère Squarzino
Secondina.
Squarzino (PVA-cU)
Oggi intendo affrontare l'esame dei
due disegni di legge partendo da un'ottica precisa: quella
riguardante la parità di accesso alle cariche elettive. Quando si
parla di parità di accesso, si intende parità per entrambi i sessi,
ma in questo momento storico, in cui è palese la carenza di figure
femminili all'interno delle istituzioni, parlare di parità di
accesso diventa sinonimo di "parità di accesso delle donne rispetto
agli uomini".
Nel momento in cui ci sarà carenza di figure maschili, le azioni
positive saranno rivolte nei confronti degli uomini rispetto alle
donne. Perché si parla di carenza delle figure femminili? È sotto
gli occhi di tutti come sia scarsa la presenza femminile nelle
istituzioni.
In Valle d'Aosta al Consiglio regionale siamo due donne, dopo
vent'anni in cui si era registrata la presenza di una sola donna.
Raggiungiamo quindi la percentuale del 5,7 percento, ma questo
significa che la percentuale di presenza degli uomini raggiunge il
94,3 percento. Saremmo forse anche - ringrazio il collega Piccolo -
delle "fuoriclasse", però tutti noi preferiremmo che ci fossero
meno fuoriclasse e più donne normali all'interno delle istituzioni.
A fronte di questi dati credo che sia difficile parlare di una
situazione di parità della rappresentanza dei due sessi e questo
avviene in Italia anche, dove la percentuale si attesta sull'11,4
percento alla Camera e l'8 percento al Senato, quindi la
rappresentanza maschile è o superiore al 90 percento o sfiora il 90
percento.
Al Parlamento europeo le deputate italiane raggiungono l'11,5
percento a fronte di una media del 34,2 percento. La situazione è
diversa in Europa, dove si registrano percentuali superiori al 30
percento: Svezia, Danimarca, Finlandia, Norvegia, Olanda, Islanda,
Germania e nella stessa Spagna, che è un paese mediterraneo, si
raggiunge il 28 percento.
Se poi osserviamo la situazione nel mondo, l'Italia si colloca
al 69° posto, dopo Paesi come la Tanzania, il Burundi, l'Angola, il
Cile, Capoverde e via dicendo. È un dato che impone una
riflessione, in tutti gli altri ambiti di attività - professioni,
studio, mondo artistico - le donne hanno poco per volta conseguito
un loro ruolo importante. In tutte le professioni, in cui la
selezione avviene tramite concorsi, sulla base di competenze
accertate, le donne sono in genere le migliori e si collocano ai
primi posti.
Nelle stesse università le donne si laureano con voti migliori
degli uomini, anche se poi hanno più difficoltà a raggiungere posti
di potere e di responsabilità. Anche nella nostra Valle ci sono
molte donne imprenditrici che si distinguono in settori innovativi
e nei servizi. "Il Corriere della Valle" ha tracciato in questi
ultimi tempi un quadro chiaro, articolato, dell'impegno delle donne
valdostane imprenditrici che sono riuscite in ambiti fino a poco
tempo fa dominio quasi esclusivo di uomini.
Sono riuscite, aggiungendo un quid alla loro attività, un di più
di creatività, di capacità di accoglienza, di entusiasmo, a
dimostrazione che l'apporto femminile è complementare, non
sostitutivo o fotocopia di quello maschile. Pare che solo e
specialmente in ambito politico sia difficile questa riuscita. È
come se - riutilizzo un'immagine consueta, ma efficace - ci fosse
un "soffitto di cristallo" che impedisce alle donne di accedere ai
luoghi di governo della cosa pubblica.
Quali sono le cause dell'assenza delle donne dalla sfera
politica? Alcuni colleghi ieri in Consiglio hanno ricordato:
"Siamo in un regime di libertà, le donne, se vogliono, possono
presentarsi nelle liste elettorali, alla competizione elettorale;
se valgono, riescono, sono votate e possono accedere ai posti di
potere"
.
"Se questo non avviene..."
- non è stato detto,
ma è sottinteso -
"... è o perché non lo vogliono o non sono
così competenti come gli uomini"
. Sono affermazioni che, sono
certa, le stesse persone che le hanno pronunciate capiscono essere
una battuta che non individua il cuore del problema. Le cause sono
molto più complesse e non sono riducibili né ad una battuta e
neanche soltanto ad un intervento normativo.
Sicuramente c'è un dato culturale: da sempre le donne sono state
escluse dal potere e i nostri modelli culturali si sono costruiti
sulla separazione netta fra il ruolo della donna confinato nel
privato - casa, attività artigianali e agricole, svolte sempre
nell'ambito familiare e del privato - e quello dell'uomo costruito
nel pubblico. C'è voluta la rivoluzione industriale per aprire le
porte dell'extra famiglia alle donne.
Oggi ormai lo sviluppo industriale ed economico si basa
sull'apporto lavorativo professionale delle donne, apporto
indispensabile, ma tale mutamento non ha intaccato in profondità la
percezione che il mondo maschile, e a volte anche quello femminile,
ha del ruolo della donna, ruolo che in genere è visto come ruolo di
chi deve occuparsi innanzitutto dei lavori di cura, casa e
famiglia.
Le donne che intendono esercitare il loro diritto di elettorato
passivo incontrano difficoltà oggettive, le stesse difficoltà con
cui si confrontano quotidianamente tutte le donne che cercano di
conciliare l'impegno lavorativo professionale con la cura della
casa e della famiglia. Ed è una difficoltà particolare delle donne
italiane e anche noi valdostane rientriamo, secondo i dati
dell'ISTAT, in queste classifiche. Questi sono i dati dell'ISTAT:
la donna italiana fra il lavoro di casa e quello fuori casa è
quella che in assoluto lavora di più al mondo; il 92 percento delle
donne lavora più di 60 ore la settimana e di queste più della metà
superano le 70 ore, a fronte di un 15 percento di uomini che
superano le 60 ore settimanali. Le donne che decidono - sì in tutta
libertà come ieri si diceva - di partecipare alla vita politica,
devono affrontare il problema di aggiungere ulteriori impegni
derivanti dall'attività politico-amministrativa.
La donna non è un problema, collega Perron, il problema è come
consentire nei fatti alle donne che lo desiderano la partecipazione
alla vita politica; il problema sono i nostri schemi culturali, non
per niente nelle direttive europee si insiste sulla necessità di
contrastare gli stereotipi di genere fin dalla scuola. Il problema
è l'organizzazione del lavoro, il problema è la squilibrata
distribuzione dei compiti familiari all'interno della coppia. Non
per niente il Parlamento europeo parla di
"assoluta necessità di
adottare misure appropriate che consentano di conciliare vita
familiare e professionale degli uomini e delle donne, attraverso
una gestione flessibile dell'orario di lavoro e migliori servizi di
assistenza per i bambini e le altre persone non
autosufficienti"
.
All'affermazione formale dell'uguaglianza fra uomo e donna si
contrappone nei fatti una disuguaglianza sostanziale perché le
donne non sono messe in grado, per ostacoli oggettivi, indipendenti
dalla loro volontà, di esprimere la loro libera scelta. Si tratta
di ostacoli non indifferenti all'impegno delle donne in politica,
ostacoli che troppe volte si liquidano con la battuta:
"La colpa
è delle donne che non votano le donne"
. Il problema è molto più
complesso: si tratta di individuare come colmare il retaggio
culturale, che tende di fatto ad escludere o ad allontanare le
donne dalla politica e dalla rappresentanza istituzionale; si
tratta di intervenire nell'organizzazione del lavoro e dei servizi
perché alcune azioni di cura finora demandate alle donne diventino
responsabilità di tutti; si tratta di prevedere strategie, che
facilitino la partecipazione delle donne al governo della cosa
pubblica. Sono questioni di cui la comunità mondiale si è occupata
e continua ad occuparsi. La Conferenza mondiale di Pechino nel 1995
ha individuato alcune linee precise, chiedendo ai Paesi di attivare
azioni positive che facilitino la presenza delle donne nel mondo
del lavoro, della cultura e della politica. L'Europa, come
l'Italia, periodicamente è tenuta a verificare se le azioni
predisposte danno i loro risultati ed è tenuta a comunicare i
risultati.
L'Europa, per quanto riguarda l'ambito lavorativo, impegna
ingenti risorse per finanziare i progetti finalizzati a promuovere
la parità fra uomo e donna. Non si dà per scontato che le donne
possono accedere liberamente al mercato del lavoro e che, basta che
lo vogliono, lo possono fare.
Si studiano appositi percorsi, si impiegano ingenti risorse - il
10 percento di programmi comunitari - perché le donne riescano e
possano esprimere le loro risorse intellettuali e professionali a
vantaggio di tutti. In quest'aula abbiamo approvato progetti
finanziati dal Fondo sociale europeo, progetti che realizzano
l'obiettivo di promuovere la parità fra uomini e donne sul lavoro;
progetti che, come leggo sul periodico dell'Agenzia del lavoro del
marzo 2002,
"mirano a sviluppare in modo trasversale per uomini
e donne modalità diverse di organizzazione del tempo e del lavoro,
così da rispettare la diversità dei due sessi pur nell'uguaglianza
di opportunità"
.
Noi, votando quei progetti, abbiamo accettato la logica di
azioni positive nei confronti delle donne lavoratrici e/o
imprenditrici. Perché solo in ambito politico, mi chiedo, questa
logica non funziona? Per quanto riguarda l'ambito politico,
l'Europa continua a non limitarsi nei suoi rapporti a registrare
l'esistenza di una situazione di disparità fra uomini e donne.
L'Europa ha scelto di indicare in direttive e raccomandazioni
una direzione di lavoro per tutti i Paesi europei, accompagnando
sempre le affermazioni di principio con indicazioni di azioni
positive, cioè di interventi ad hoc, che hanno proprio il compito
di colmare il gap fra diritti riconosciuti teoricamente alle donne
e la loro realizzazione, come ad esempio nell'ultima risoluzione
approvata dal Parlamento europeo il 18 gennaio 2001, dal titolo
"Partecipazione equilibrata di donne e uomini al processo
decisionale", risoluzione che conclude e riassume il dibattito
avvenuto in sede parlamentare proprio sulla relazione concernente
l'attuazione di direttive europee riguardanti la partecipazione
equilibrata delle donne e degli uomini al processo decisionale.
Cito questo documento perché esso sintetizza le acquisizioni
condivise raggiunte in sede di Parlamento europeo; non sono le idee
di una donnetta o di qualcun altro, sono conclusioni del Parlamento
europeo.
"Le donne costituiscono..."
- dice il Parlamento europeo
-
"... almeno la metà dell'elettorato in quasi tutti i Paesi,
hanno ottenuto il diritto di votare, di ricoprire cariche pubbliche
in quasi tutti gli Stati membri dell'ONU ma, ciononostante,
continuano ad essere sotto rappresentate fra i candidati a cariche
pubbliche. Questa rappresentazione è inaccettabile in una
democrazia! La partecipazione delle donne..."
- continua il
documento europeo -
"... al processo decisionale è infatti
riconosciuta come una condizione di democrazia che va costruita
perché esistono difficoltà da superare. Da una parte..."
- e
qui si riprendono le difficoltà che già conosciamo -
"...
l'assenza di parità fra uomo e donna affonda le sue radici in
strutture antiquate e in atteggiamenti tradizionalisti, dall'altra
le donne devono far fronte alla duplice responsabilità derivante
sia dai compiti e dagli obblighi familiari, sia dai propri impegni
professionali, donde la necessità di una condivisione più equa del
lavoro, delle responsabilità genitoriali fra le donne e gli
uomini.
La partecipazione paritaria delle donne
..." - continua
ancora il documento, motivando la raccomandazione europea -
"...
al processo decisionale è sì un'esigenza di giustizia e di
democrazia, ma anche una condizione necessaria affinché gli
interessi delle donne, le loro preoccupazioni, le loro esperienze
siano prese in considerazione. Infatti i principi, le idee, i
valori e le esperienze proprie delle donne possono contribuire alla
ridefinizione delle priorità politiche, inserendo temi nuovi
nell'agenda politica, e possono offrire nuove prospettive per i
problemi politici tradizionali".
Forse - aggiungo io - solo quando saranno presenti anche delle
donne nelle sedi decisionali, sarà possibile attuare politiche che
concilino tempi di vita, di cura e di lavoro.
"Il Trattato di
Amsterdam..."
- continua sempre il documento europeo -
"...
ha creato la base giuridica che consente azioni positive e misure
orizzontali di
mainstreaming delle questioni di genere;
tocca ora ai Governi attivare nel concreto le azioni che consentano
di contrastare le ineguaglianze in tutte le politiche".
Il Parlamento europeo indica, a conclusione delle sue
osservazioni, alcune azioni positive che a riguardo possono essere
fatte. Innanzitutto si chiede ai Governi di puntare a raggiungere
un equilibrio di genere che dovrebbe consistere in una
rappresentanza non inferiore al 40 percento per ciascun sesso; ecco
donde ha origine questo 40 percento della nostra legge: ha origine
nel documento europeo.
"Inoltre..."
- dice il Parlamento europeo -
"... tutti
i Governi, in particolare quelli dei Paesi in cui la partecipazione
delle donne agli organi decisionali è inferiore al 30
percento..."
- e noi qui sicuramente ci troviamo in quella
situazione -
"... sono invitati a riesaminare l'impatto dei
sistemi elettorali sulla rappresentanza politica di genere negli
organismi elettivi, a prendere in considerazione un adeguamento e
una riforma di questi sistemi, se è necessario, ad adottare
provvedimenti legislativi, ad incoraggiare i partiti politici ad
introdurre i sistemi di quota, a prendere provvedimenti per
favorire una partecipazione equilibrata".
Le quote: questo è il tema del contendere. Mi sembra che un tema
così complesso non possa essere soltanto ridotto alle quote, però
affrontiamo questo problema perché anche attraverso le quote passa
la questione della parità dei sessi negli organi decisionali. A
lungo si è discusso sull'opportunità di introdurre delle quote di
presenza femminile o maschile nelle liste elettorali. Forse è una
misura che può non piacere, però finora non si è trovato nessun
altro strumento che si sia rivelato così efficace.
I Paesi europei che si sono posti come obiettivo la parità fra
uomini e donne nella vita politica sono passati attraverso il
sistema delle quote o nelle rappresentanze dei partiti, vedi la
Spagna, o nelle liste elettorali, si pensi al Portogallo, al Belgio
e alla Francia. Ora, anche a livello europeo, dopo che l'Europa ha
raccomandato ai partiti di assicurare maggior presenza delle donne
in lista... si è deciso di adottare
"l'applicazione di quote in
quanto misura transitoria che contribuisce a riequilibrare la
partecipazione degli uomini e delle donne alla vita politica"
(Risoluzione n. BC - 0180/2000)
.
Le quote diventano così una delle azioni positive che possono
servire proprio per garantire una maggior presenza di donne nella
politica, misura che noi donne per prime speriamo che si possa in
tempi brevi abbandonare, quando di fatto nelle assemblee sia stata
raggiunta l'effettiva parità della rappresentanza dei due sessi.
Nell'attesa vanno prese sul serio, da parte delle assemblee
legislative, le indicazioni della Comunità europea.
A livello nazionale si sta già operando in tal senso: le forze
sia di maggioranza che di opposizione si sono accordate su un
disegno di legge costituzionale, già passato in seconda lettura al
Senato, che prevede l'inserimento di un comma all'articolo 51 della
Costituzione che legittima l'introduzione di azioni positive perché
l'uguaglianza formale fra i sessi, riconosciuta dall'articolo 51
della Costituzione, diventi uguaglianza sostanziale. Può darsi che
qualche donna non sia d'accordo su questa impostazione, sta di
fatto che su questa legge tutti i partiti, maggioranza e
opposizione, nel Parlamento sono d'accordo. Il testo legislativo è
sintetico.
Dopo che al primo comma dell'articolo 51 della Costituzione è
stata affermata l'uguaglianza fra i sessi, si aggiunge:
"A tal
fine la Repubblica promuove, con appositi provvedimenti, la pari
opportunità fra donne e uomini"
. In tal modo si supera la
sentenza della Corte costituzionale che aveva annullato tutte le
norme di parità introdotte da leggi regionali e noi, come Regione a
Statuto speciale, abbiamo ormai una norma che consente l'adozione
di azioni paritarie, per cui non dobbiamo aspettare l'approvazione
delle modifiche dell'articolo 51 per introdurre azioni positive nei
confronti di chi non è adeguatamente rappresentato nelle sedi
istituzionali. Abbiamo già la norma costituzionale e
paradossalmente non la utilizziamo.
Interventi a livello regionale - e vengo alla legge regionale -:
la maggioranza ripropone, tale e quale, una misura già sperimentata
a livello comunale prima che la Corte costituzionale l'abrogasse,
misura così sintetizzata:
"presenza di entrambi i sessi nelle
liste elettorali"
(articolo 2).
La novità sta nel fatto che la estende anche per quanto riguarda
la presenza nei programmi di comunicazione politica o negli spazi
dei messaggi autogestiti. Il meccanismo della semplice presenza di
entrambi i sessi ha dato i suoi frutti a livello comunale. Anche
grazie a questo meccanismo si è passati dal 10 percento di
rappresentanza femminile negli enti comunali nel 1990, al 15
percento nel 1995 e nel 2000 siamo al 20 percento. Tale misura però
non è riproponibile a livello regionale, innanzitutto sono passati
cinque anni, nel frattempo il clima culturale e politico è
cambiato, come lo dimostrano le prese di posizione dell'Unione
europea, lo stesso Trattato di Amsterdam, che include all'articolo
2
nell'elenco delle finalità perseguite dalla Comunità anche "la
promozione dell'uguaglianza fra uomini e donne"
, "
promozione
della parità fra uomini e donne"
all'articolo 3. Quindi c'è un
elemento nuovo che non c'era nel 1995, ma soprattutto ci sono state
le modifiche all'articolo 15 dello Statuto in cui sono indicati
obiettivi e procedure nuove da regolamentare. Crediamo che occorra
prendere sul serio quanto detto dallo Statuto. È legge
costituzionale che anticipa per le Regioni a statuto speciale quei
principi di democrazia paritaria che la riforma dell'articolo 51
della Costituzione introdurrà nella Costituzione. Viene indicato un
fine: conseguire equilibrio della rappresentanza dei sessi
all'interno delle istituzioni e nei luoghi decisionali; viene
individuata una procedura, delle azioni da fare, che vanno
nell'ottica di promuovere condizioni di parità per l'accesso alle
consultazioni elettorali.
Si chiede cioè che, nel momento in cui si esplicano le
consultazioni elettorali, siano promosse condizioni di parità, che
nessun sesso sia posto in condizioni di inferiorità o di
superiorità rispetto all'altro, che siano pari di fronte
all'elettorato che deve operare una scelta; non si domanda che
nelle assemblee siano presenti in misura pari uomini e donne, ma
che lo siano nel momento in cui la lista presenta i suoi candidati
agli elettori. Alla luce di tali considerazioni la proposta della
maggioranza è inaccettabile; a livello europeo, si considera il 40
percento di presenza come dato minimo per parlare di democrazia
paritaria, addirittura già all'interno dei luoghi decisionali.
A livello di dibattito italiano, sta andando avanti la proposta
di garantire la presenza paritaria di entrambi i sessi nelle liste
elettorali (50 percento uomini e 50 percento donne). Si sta
svolgendo in tutta Italia, anche in Valle d'Aosta, la raccolta di
firme per la presentazione di una legge di iniziativa popolare in
tal senso, iniziativa appoggiata dalla Commissione per le pari
opportunità in cui tutte le tendenze politiche sono rappresentate.
A livello regionale, in una Regione che ha uno Statuto che prevede
norme precise per l'equilibrio della rappresentanza, ci si limita a
prendere atto dell'esistente:
"la presenza di entrambi i sessi
nelle liste elettorali"
.
La proposta della legge elettorale presentata dal nostro gruppo
non chiede il 50 percento, come dovrebbe essere a rigore la
condizione che consente la reale parità fra i due sessi. Ci
limitiamo, per così dire, ad una percentuale minore delle presenze
in lista, il 40 percento, come primo passo che consente di
procedere verso l'equilibrio. Altri Paesi hanno proceduto in questo
modo, in Belgio, ad esempio, viene indicata in legge una
percentuale che si modifica, che si aumenta nel tempo: nel 1996 la
quota era del 25 percento, nel 1999 è arrivata al 33 percento con
l'obiettivo dichiarato di arrivare progressivamente nel 2015 alla
presenza del 40 percento di donne in Parlamento, e non nelle liste
elettorali.
La proposta della maggioranza è anticostituzionale. Basta
scorrere il parere di alcuni costituzionalisti, fra cui quello
della Prof.ssa Lorenza Carlassare, ordinaria di diritto
costituzionale all'Università di Padova.
Interpellata a proposito della legittimità costituzionale della
previsione di una quota del 50 percento riservata alle candidature
femminili, fatta in una proposta di legge della Provincia autonoma
di Bolzano, presentata dall'Assessore della "Margherita", non solo
ne ha dimostrato la piena legittimità, ma ha anche detto con
estrema chiarezza che sarebbe illegittima la legge regionale che
non tenesse conto delle disposizioni costituzionali ora vigenti. Lo
Statuto della Provincia di Bolzano riporta la stessa dicitura
presente in quello della Valle d'Aosta per quanto riguarda la
parità di accesso alle cariche elettive. La Prof.ssa Carlassare ha
detto:
"Non si tratta..."
- nello statuto -
"... di un
semplice invito a promuovere condizioni di parità che il
legislatore..." -
provinciale nel loro caso, regionale nel
nostro -
"... è libero di seguire nella misura che crede: non
basterebbe la previsione generica di candidature dei due sessi. Per
raggiungere l'equilibrio della rappresentanza dei sessi, data la
libertà di scelta degli elettori, la misura più efficace, nel
rispetto dei principi di cui agli articoli 3 e 51 della
Costituzione, è stabilire che donne e uomini siano presenti nelle
liste elettorali in misura eguale. Solo così si può ipotizzare che
entrambi vengano eletti in numero non del tutto spareggiato..."
- che saranno poi gli elettori a decidere -
"... e si possa
ottenere quindi una rappresentanza equilibrata. Se non sono
inserite nelle liste, se non vengono candidate, le donne non hanno
la possibilità neppure teorica
di accedere alle cariche
elettive, dunque il principio costituzionale è violato"
.
Noi riteniamo che la proposta della maggioranza sia
anticostituzionale, che non rispetti il dettato dello Statuto, per
cui, in caso di sua approvazione, noi faremo ricorso, lo faremo
come donne e lo faremo come movimento politico.
In ultimo - permettetemi - la proposta della maggioranza è
inutile: la sua prescrizione di presenza di entrambi i sessi è
stata già ottemperata in questi ultimi venti anni in occasione
delle elezioni regionali. Dati alla mano, se scorriamo le liste
elettorali presentate dal 1983 al 1998, vediamo che in tutte le
liste si sono presentate nella competizione elettorale delle
candidate a volte anche 8 o 9 donne fra i 35, nomi presenti in
lista, questo è sempre avvenuto.
Notate che nel 1983 neppure una donna è stata eletta. Come si
vede, cari colleghi della maggioranza, l'obiettivo che voi vi siete
posti con la vostra legge in realtà è già stato raggiunto prima che
voi lo pensaste e lo regolamentaste in attuazione di una norma
costituzionale. In Valle è stata realizzata "ante litteram" la
riforma elettorale che traduce il dettato costituzionale del
principio del conseguimento dell'equilibrio della rappresentanza
dei sessi. Certamente, in Consiglio viene rappresentato il rapporto
fra i sessi che le forze politiche vogliono, perseguono e che
considerano "equilibrato" rispetto alle loro aspettative: l'assenza
o la riduzione ai minimi termini della presenza femminile la
volontà politica delle forze di maggioranza è in contrasto con la
volontà del legislatore costituzionale e con le direttive europee e
noi lo ribadiamo. Come donne, come forza politica, ricorreremo
contro questa legge perché calpesta i diritti di cittadinanza che
sono stati sanciti dal Trattato di Amsterdam, dalla Costituzione
italiana, dallo Statuto e che saranno presto parte integrante dei
principi fondanti dell'Unione europea, così come la convenzione li
elaborerà.
Con questa legge voi, colleghi della maggioranza, fate un danno
a questa comunità: voi impedite che nelle decisioni politiche, che
riguardano tutti, uomini e donne, sia assente la visione delle
donne, il loro punto di vista, che è diverso da quello maschile e
che deriva da quel rapporto tutto particolare che la donna ha con
la maternità, con la vita in tutte le sue forme, specie con le sue
espressioni più deboli, da cui deriva una quasi connaturata
attenzione alla persona, alle relazioni che costituiscono uno dei
fondamenti della qualità della vita e della tenuta dello stesso
tessuto sociale, relazioni che vanno curate e non date per
scontate, che richiedono politiche mirate finora assenti
dall'azione di governo, di questo Governo. Forse la qualità della
vita in questa Regione potrebbe essere diversa, migliore se, come
dice la risoluzione europea,
"i principi, i valori, le
esperienze proprie delle donne contribuissero a ridefinire le
priorità politiche inserendo nuovi temi nell'agenda
politica".
Il tentativo da parte delle donne di partecipare al governo
della cosa pubblica è antico:
"Nel giorno che si avvicina osiamo
un colpo audace..."
- dicono le donne del coro nelle "Donne in
assemblea" di Aristofane -
"... cerchiamo di prendere in mano
gli affari di Stato per far sì che lo Stato ne tragga qualche
vantaggio"
. Ma è antica anche la reazione del mondo maschile
nei loro confronti. Oggi lo Statuto si mette dalla parte delle
donne e offre i mezzi perché questo possa avvenire, non vorremmo
che proprio i più strenui difensori dello Statuto non lo
rispettassero!
Président
La parole au Conseiller Perron.
Perron (UV)
Sarò molto più breve, colleghi, della collega
Squarzino. Solo per ribadire alcuni concetti espressi nella
giornata di ieri in occasione di un altro dibattito e per
risottolineare, collega Squarzino, che abbiamo due concezioni
profondamente diverse circa quello che è il ruolo della donna in
questo contesto. Qui secondo me non si parla solo di un gioco
politico, di chi è più bravo a garantire una presenza o no
femminile in questo consesso. Quello che mi preoccupa di questo suo
ragionamento - poi ogni ragionamento è legittimo - è che abbiamo un
modo veramente diverso, quasi diametralmente opposto di concepire
la donna all'interno di questa società.
Riconosco che diverse questioni che lei ha sollevato hanno un
fondamento: quando lei parla del ruolo della donna all'interno di
questa società che viene tante volte sminuito o non
sufficientemente valorizzato, che esiste una disuguaglianza anche
marcata in certi momenti con l'uomo, però io ho l'impressione che
lei sia andata profondamente fuori tema perché oggi non facciamo un
dibattito generale sulla condizione della donna, che potrebbe
essere interessante e che potrebbe anche essere sostenuto in questo
Consiglio, noi oggi stiamo parlando di una proposta di legge
elettorale per l'elezione del Consiglio regionale e, per quanto
importante sia, io ritengo che non sia necessario scomodare
l'Europa, i massimi trattati internazionali, l'ONU, la convenzione,
i massimi sistemi di questo mondo per giustificare un sistema
elettorale di quote - sul quale poi tornerò - che, a mio giudizio,
crea più danno che beneficio per la donna.
La collega Squarzino sostiene, argomentando molto bene, tutta
una serie di tesi che sono assolutamente legittime, ma che dal
nostro punto di vista sono assolutamente non condivisibili.
Abbiamo, ripeto, un modo diverso e contrastante di concepire la
condizione della donna e il suo ruolo all'interno della società. È
pur vero che ci sono dei retaggi culturali che bisogna superare,
quindi ogni normativa che contribuisca ad eliminare questo va presa
in considerazione, però tornerei sul problema posto ieri. Io credo
che dobbiamo esaminare se da un punto di vista normativo ci sono
delle cose che ostano ad un piano di parità fra uomo e donna e,
secondo me, non ve ne sono. Ognuno qui in materia elettorale, uomo
o donna, può fare quello che vuole. Alla donna non è vietato essere
in lista, a nessun movimento politico è vietato, se lo ritiene
opportuno e interessante da un punto di vista elettorale, proporre
il 50 percento delle donne, ma perché impostare un obbligo?
Lei pensa veramente che in questo modo facciamo l'interesse fino
in fondo della categoria femminile? Vorrei che mi si spiegasse
quale "forma mentis" c'è dietro questo ragionamento. Io, non per
partito preso o per ragionamento politico, di parte, dove la
maggioranza deve sostenere una linea e la minoranza deve sostenerne
un'altra, ma veramente da un punto di vista di impostazione, ho
delle serie difficoltà a concepire un modo di ragionare così e
soprattutto ad accettare che questo porti un vantaggio per le
donne.
Lei, collega Squarzino, sostenendo questa tesi - legittima dal
suo punto di vista - contribuisce a rafforzare quella logica per
cui la presenza o non presenza della donna in politica sia un
problema. Non è così, non è un problema al quale bisogna
necessariamente trovare una soluzione facendo delle forzature di
tipo legislativo. Questa sì che è un'impostazione che sminuisce
fortemente il ruolo della donna perché riconosce che essa si
colloca su un piano di profonda inferiorità rispetto all'uomo, cosa
che assolutamente non è.
Penso che questa tesi sia dannosa per la donna, reputo che valga
la pena di citare, come ha fatto un collega prima, questo documento
di alcune donne della Valdigne, che non so neanche se appartengono
tutte ad uno stesso partito politico, ma poco importa. Vale la pena
ricordare che queste donne considerano negativamente che la società
valdostana venga divisa in due categorie, sulla base di distinzioni
di sesso: uomini da una parte e donne dall'altra, quasi in
competizione fra di loro per la composizione delle liste elettorali
e per l'assunzione di responsabilità amministrative nel governo dei
comuni e della Regione, e che propongono una visione fondata sulla
complementarità e sulla collaborazione, cioè su un piano di parità,
di uguale dignità, di uguale rispetto, di uguali diritti nella
gestione della cosa pubblica, come accade nella vita privata. Esse
rivendicano - e questo mi sembra un passaggio ancora più importante
- il loro sentirsi persone prima ancora che donne e come tali degne
della fiducia dei cittadini maschi e femmine che le votino per
scelta e non perché obbligati a scrivere sulla scheda elettorale il
nome di una donna accanto a quello di un uomo.
Termino risottolineando in estrema fretta queste argomentazioni
che ho già evidenziato ieri, Non esiste a mio avviso nulla di
peggio che obbligare: quando si obbliga, si ottiene l'effetto
opposto, qualunque cosa si voglia tutelare. Io credo che con questo
sistema di riserva di quota, dove si obbliga ad una presenza
femminile, che altrimenti non sarebbe naturalmente formata così, si
procura solo un danno a tutta la categoria femminile.
Président
La parole au Conseiller Fiou.
Fiou (GV-DS-PSE)
Non è una novità che le forze politiche
della maggioranza di oggi abbiano ereditato dalla precedente
legislatura posizioni alquanto diversificate riguardo alla vigente
legge elettorale, visto che allora, al momento di pronunciarsi con
il voto, il gruppo che ha preceduto l'attuale dei "Democratici di
Sinistra" ha votato contro il testo in quella occasione approvato.
Ciò dopo un confronto approfondito, un dibattito serrato perché fra
l'altro avveniva in una fase di grande tensione e lavorìo in tutto
il Paese per ricercare regole che potessero garantire insieme
rappresentatività e governabilità, entrambe fortemente in crisi a
tutti i livelli istituzionali.
Mi riferisco alla fase abbastanza lunga, che ha visto una
sostanziale trasformazione dei meccanismi elettorali sia a livello
nazionale che locale, con uno spostamento significativo dai sistemi
proporzionali ai sistemi maggioritari perché a questi ultimi venne
allora riconosciuto di coinvolgere maggiormente gli elettori nelle
scelte e di garantire una maggiore stabilità dei governi. Le scelte
diverse a cui si rifece la legge elettorale per l'elezione del
nostro Consiglio regionale, allora approvata, fecero emergere
significative diversità di posizioni fra le forze di maggioranza.
Queste differenze permangono e il nostro giudizio sulla legge in
vigore rimane diverso da quello espresso ieri dal Consigliere
Perron e oggi dal Consigliere Rini, per cui bisogna prendere atto
di queste diversità.
Ci sono alcuni riferimenti nella legge che ci vedono e ci hanno
visto su posizioni diverse e qui prendo in considerazione la
"questione proporzionale o maggioritario".
Concordo con
quanto detto ieri dal Consigliere Perron, quando afferma che non
esiste un sistema elettorale perfetto, non lo è sicuramente quello
proporzionale perché apre la strada a polverizzazione, instabilità,
utilizzo anche personalistico della politica e delle istituzioni:
abbiamo ben presente alcune avventure che ricordano i "pensionati"
- tanto per capirci - del passato. Non lo è quello maggioritario
perché rischia di escludere la rappresentanza istituzionale a
correnti di pensiero storiche del nostro Paese; perché può poi
portare a concentrazioni di potere in mano a singole figure, come è
stato detto nel dibattito odierno. Dicevo, entrambi i sistemi, al
di là degli esempi particolari che ho fatto, sono portatori di
limiti significativi nella realizzazione degli obiettivi, che sono
quelli di partecipazione democratica, di accesso rigoroso alle sedi
istituzionali e di stabilità politica. La scelta di uno o
dell'altro sistema o di soluzioni miste dipende soprattutto dalle
necessità che emergono di governare derive del quadro politico
contingente nella gestione dei rapporti democratici.
La spinta verso la filosofia maggioritaria, che ha
caratterizzato la legislazione elettorale dell'ultimo decennio in
particolare, è stato il tentativo di superare, nel quadro politico
contingente, da una parte lo sfilacciamento dei rapporti fra
cittadini e istituzioni, responsabilizzando maggiormente i
cittadini nelle scelte della squadra di governo, dall'altra di dare
una maggiore stabilità ai governi in una situazione di crisi
continue, mortificanti di qualsiasi programma di sviluppo.
In Valle d'Aosta per quanto riguarda la Regione, si è fatta una
scelta diversa, partendo dalla constatazione che da noi non si
pongono problemi di stabilità di governo e con uno sbarramento alto
si è voluto risolvere il problema degli "avventurieri" della
politica.
Alla luce dell'esperienza del 1998 e del percorso successivo di
questa legislatura, si possono però fare alcune riflessioni e anche
qui non do le stesse valutazioni che ha dato stamani il Consigliere
Rini. La stabilità è stata garantita non tanto dalle regole della
legge elettorale; mi pare che tale obiettivo sia stato piuttosto
realizzato dalla stabilità del partito di maggioranza relativa,
rimanendo aperta la porta all'instabilità qualora questa situazione
si modificasse. Non mi auguro nulla del genere, faccio solo
un'ipotesi teorica, però è un'ipotesi che può esistere da un punto
di vista teorico.
La spinta alla semplificazione del quadro politico attraverso lo
sbarramento alto a cui mi riferivo non si è poi realizzata nella
sostanza in quanto sovente le aggregazioni elettorali sono state
realizzate solo per superare lo sbarramento stesso, ma non hanno
favorito grandi sintesi politiche. Stiamo ancora facendo i conti
con la possibilità di invenzioni di "soluzioni autobus", che
lasciano aperte le porte a successivi spostamenti, a distinguo, e
quindi ad instabilità politica.
Terzo elemento: lo sbarramento alto ha però tagliato fuori
correnti di pensiero storiche della rappresentatività all'interno
delle istituzioni di settori di società. Ecco, queste ed altre
valutazioni ci fanno ancora optare per una scelta di carattere
elettorale diversa che permetta ai cittadini di esprimersi sulle
coalizioni di governo per essere più coinvolti; che garantisca la
rappresentanza delle più significative correnti di pensiero
presenti nella comunità; che limiti le possibilità di organizzare
cordate elettorali, ad esempio prevedendo la preferenza unica,
indicazione fra l'altro già sancita da un referendum popolare e poi
in qualche modo messo da parte; che favorisca le pari opportunità
fra i sessi diversi.
Una legge come quella prevista per l'elezione dei consigli
comunali ci pare in questo momento la soluzione più idonea a
realizzare questi obiettivi, a rispondere alle problematiche poste
dall'attuale quadro politico e a ridurre la distanza fra cittadini
e istituzioni. Le parziali riforme costituzionali, come anticipato
dai precedenti interventi, hanno creato l'occasione per tornare
sulla materia e quindi le due proposte di legge in discussione sono
il primo risultato delle sollecitazioni che da lì derivano.
In questo contesto la proposta del gruppo "Valle d'Aosta per
l'Ulivo" tenta una risposta complessiva alla nuova situazione delle
nostre competenze, essa contiene aspetti condivisibili e altri
meno. Ciò che mi convince di meno in questa proposta è il taglio
eccessivamente populista che pervade la proposta stessa che perciò
ritengo svaluti la scelta della democrazia delegata su cui si regge
tutto il nostro sistema istituzionale. Inoltre il complesso della
materia non permette il confronto sufficiente, essendo in questo
momento tutti a ridosso ormai di una campagna elettorale, direi
perciò fuori tempo. Condivido la posizione di chi dice che cambiare
le regole appena prima del voto non è molto corretto. Da questa
valutazione deriva allora che rimane lo spazio per un adeguamento
tecnico della vecchia legge ad alcuni aspetti non rinviabili
sollevati dalla nuova normativa costituzionale, quindi da qui la
proposta di modifica elaborata dalle forze politiche di
maggioranza. Questa proposta introduce poche, limitate correzioni
alla vecchia legge, non mettendone minimamente in discussione
l'impianto, quindi sulla vecchia legge vale il ragionamento che ho
fatto all'inizio del mio intervento.
Alcune di queste correzioni sono positive anche se obbligate,
altre come la regolamentazione delle spese elettorali,
rappresentano un reale passo avanti, altre, come la questione del
Collegio Walser, così come indicato dal mio collega Nicco, da noi
non condivise. Nell'insieme è un passaggio obbligato, ma troppo
parziale, si poteva ad esempio affrontare la questione della
preferenza unica, dare qualche respiro in più alla questione delle
pari opportunità.
La nostra posizione sulla legge elettorale nel complesso e i
limiti che ho evidenziato ci hanno fatto scegliere un atteggiamento
di astensione sia al momento della sottoscrizione della proposta,
sia oggi al momento del voto in aula. La stessa astensione
esprimeremo sul disegno di legge presentato da "Valle d'Aosta per
l'Ulivo".
Président
La parole à la Conseillère Charles
Teresa.
Charles (UV)
Simplement une remarque quant à la question
qui relève d'une partie de l'article 15 de notre Statut; afin
d'atteindre une représentation équilibrée des deux sexes, ladite
loi favorise la parité entre homme et femme dans les élections.
Moi je veux d'abord remercier la collègue Squarzino pour son
rapport exhaustif sur le monde féminin, sur les problèmes que les
femmes rencontrent, sur la valeur, la sensibilité et le travail des
femmes dans la société, pas seulement dans la société, y compris la
politique, mais nos positions ne sont pas toujours à l'unisson,
nous le savons bien. A une importante réunion de la Conférence
féminine, qui discutait des positions officielles et connues de
ladite conférence - quotas, préférences distinctes, etcetera -
j'avais chanté hors du ch?ur en affirmant que les quotas je les
considérais un peu offensantes à l'égard des femmes. Je n'étais pas
en minorité, mais j'étais simplement seule.
J'ai été une note discordante dans la symphonie de cette soirée
et j'ai parlé de réserve indienne où les femmes risquaient d'être
emprisonnées parce que l'égalité des chances ne se fait pas à
travers les quotas, elle se fait à tous les niveaux, à partir des
jeunes et des adolescents qui doivent dès leur jeune âge avoir les
mêmes chances, comme tout le monde l'a souligné, par exemple, ce
matin pendant la discussion de la loi relative au pensionnat des
religieuses de Saint Joseph. Voilà pourquoi j'ai apprécié et j'ai
lu avec grande satisfaction la lettre des Administratrices
communales de la Valdigne qui nous est parvenue au Conseil, lettre
déjà citée, mais dont je veux lire moi aussi un passage:
"Tout
en étant convaincues que, comme le prévoit le Statut régional, la
parité des hommes et des femmes en vue de l'accès aux fonctions
électives soit à encourager, nous considérons négativement que la
société valdôtaine soit divisée en deux catégories sur la base de
distinction de sexes: les hommes d'un côté et les femmes de
l'autre, presque en compétition entre eux pour la constitution des
listes électorales et pour la prise en charge des responsabilités
dans l'administration des communes de la Région".
Toute la lettre m'a frappée, j'ai voulu simplement lire ce
passage qui peut-être, à mon avis, était plus encore significatif
que les autres. Après j'ai ri de bon c?ur suite à certaines
affirmations du rapporteur de la loi n° 166, le sympathique
collègue Piccolo, mais il me faut avec un sourire amical apporter
quelques précisions. Moi je n'ai jamais été proche de mouvements
ainsi dits "féministes", mais j'ai eu une revanche pseudo-féministe
en écoutant certains passages.
D'abord il a dit à l'égard des femmes des choses flatteuses - et
déjà Dina l'avait remarqué - et je le remercie, mais elles sont
très flatteuses ou trop flatteuses et, après les compliments, il
tombe dans quelques pièges, peut-être pour trop de participation
pour la condition des femmes.
J'ai souri par exemple à l'égard de "bouquetins enfermés", mais
je veux lui contester une autre phrase, celle-ci:
"meglio è
convincere le altre donne a votare donne"
, moi je préférerais
quelque chose de moins sectoriel, comme: convaincre des personnes à
voter des personnes.
Président
La parole au Conseiller Martin.
Martin (SA)
Signor Presidente, colleghi consiglieri, il
mio sarà un intervento abbastanza breve in quanto il gruppo della
"Stella Alpina" ha già avuto modo con il relatore, il Consigliere
Piccolo, di esprimere la posizione del gruppo su questo disegno di
legge, consentitemi comunque alcune brevi considerazioni su questa
importante legge che andiamo ad approvare.
Ho l'impressione che questo disegno di legge si occupi
essenzialmente di quattro aspetti: la forma di governo, la parità
fra i sessi, le spese elettorali e il problema riguardante la
Comunità Walser. Questo è un provvedimento che ripropone un sistema
proporzionale con sbarramento. Coloro che sono intervenuti prima di
me e che sono da sempre su posizioni diverse, in quanto sostengono
un sistema maggioritario, hanno basato le loro tesi soprattutto sul
fatto che quel sistema elettorale, ossia il maggioritario,
consentirebbe una maggiore stabilità e una maggiore
governabilità.
Ora io vorrei ricordare a questa Assemblea che forse questi
concetti sono dei concetti validi per altre realtà, ma se
consideriamo la realtà valdostana, possiamo constatare che da dieci
anni esiste lo stesso Presidente della Regione, così come diversi
Assessori, e penso che se non ci fosse una regola interna al
movimento di maggioranza relativa, per cui si decide - o così
sembra abbiano deciso - di bloccare coloro che hanno fatto tre
mandati, nessuno impedirebbe all'attuale Presidente di continuare
tranquillamente per un altro mandato; quindi non c'è un problema di
stabilità o di governabilità politica. Viceversa, se andiamo a
vedere altre realtà, dove esiste il sistema maggioritario, se
andiamo a vedere nella passata legislatura a livello centrale, ci
accorgiamo che in una legislatura c'è stato prima un Presidente del
consiglio che si chiamava Romano Prodi, che poi è stato sostituito
da D'Alema, che poi è stato sostituito da
Amato…
(interruzione della Consigliera Squarzino Secondina, fuori
microfono)
… penso che non si possano ripetere
dei concetti che "Forza Italia" ha espresso, solo perché magari non
fanno piacere alla Consigliera Squarzino. Dicevo che ci sono stati
questi tre presidenti che si sono succeduti, così come nella
passata legislatura almeno molte volte non sapevamo "chi stava
dove..." ossia gente che era eletta con il Centro Destra che
passava al Centro Sinistra e viceversa. Ricordiamo tutti i casi di
Mastella, eletto con il Centro Destra, e poi fautore dei Governi di
Centro Sinistra, così come di Dini, ma anche di Bertinotti stesso
che fu l'autore della caduta del Governo Prodi.
(interruzione del Consigliere Beneforti, fuori
microfono)
… sì, di Dini, certo. No, Rini non
farebbe mai una cosa simile. Ecco perché dicevo che i due sistemi -
dipende magari in quale contesto si sviluppano - possono avere dei
pro e dei contro. Penso che fra l'altro un pensiero al ritorno del
proporzionale si stia sviluppando anche fuori dalla Valle d'Aosta;
mi risulta che una Regione autonoma come il Friuli Venezia Giulia
abbia già legiferato in merito e sia tornata da un sistema
maggioritario ad un sistema proporzionale, così come si sentono
altre regioni che in effetti stanno facendo lo stesso discorso. Non
penso neppure che il fatto di avere un sistema di governo basato
sul proporzionale ponga un problema di rappresentanza, come
evidenziava prima il Consigliere Curtaz nella sua relazione, in
quanto non mi pare che in questo Consiglio non siano rappresentate
tutte le forze politiche, perlomeno quelle più rappresentative. Per
quanto riguarda la forma di governo, quindi ho l'impressione che il
sistema proporzionale, perlomeno nella nostra Regione, abbia
dimostrato di poter continuare ad essere perseguito.
La parità dei sessi è un argomento su cui stamani in aula si è
discusso moltissimo. Penso che alla base di tutto abbia ragione la
Consigliera Squarzino quando afferma che c'è un dato culturale, c'è
un gap culturale non solo qui, ma nella società in genere che non
permette in questo momento una parità dei sessi. Ho l'impressione
però che questo problema non possa essere risolto con una legge
elettorale, con un voto a favore piuttosto che con un voto
contrario.
Dobbiamo tener conto che, proprio per questo fatto culturale a
cui lei accennava, le donne devono faticare molto più degli uomini
per raggiungere dei giusti obiettivi, hanno dovuto lottare molto
più degli uomini per poter avere diritto di voto, per poter essere
inserite successivamente nelle liste elettorali, devono lottare
quotidianamente molto più degli uomini per poter emergere nel
lavoro, sono ancora molto poche le donne manager rispetto ai
manager uomini, però si stanno affermando. Sono anche convinto che
questo sarà un problema che poco alla volta verrà risolto, ossia
che le donne, perché dobbiamo riconoscere che sotto certi aspetti
hanno più costanza, più forza e determinazione, otterranno
naturalmente - e non con delle leggi - la parità, perché così
stanno le cose, così si sta evolvendo il mondo. Che poi questi
fatti siano dibattuti nello stesso mondo femminile, lo dimostrano
le cose che sono state dette qui stamani, la delibera delle elette
della Valdigne che il Consigliere Perron ha citato, le parole
stesse che la Consigliera Charles ha ripetuto stamani, ma che aveva
già avuto modo di dire in altri momenti... che fa sì che anche nel
mondo femminile ci siano delle posizioni diversificate. Sono
convinto però che i dati citati dalla Consigliera Squarzino, che
mettano in luce come la presenza femminile stia aumentando nei
consigli comunali e cose di questo genere, siano ineludibili,
quindi nei prossimi anni vedremo crescere sempre più tale
presenza.
Le spese elettorali. Forse aveva ragione ieri il Consigliere
Tibaldi che ha detto che in questa legge elettorale siamo stati più
realisti del re, ossia siamo stati molto severi nel sostenere una
rendicontazione molto precisa, ma ho l'impressione che, se è anche
vero questo concetto che siamo stati molto severi, comunque ci
voleva una regolamentazione, anche se concordo con lui quando
sostiene che la politica costa - è stato il Consigliere Lattanzi a
dirlo... scusa Tibaldi… - che la
comunicazione costa, che l'organizzare i dibattiti, che il cercare
di conoscere le opinioni della società, che il fatto di mettere in
piedi le strutture che aiutino i partiti a portare avanti il loro
lavoro e le forze politiche siano tutte cose che costano. Il gruppo
di lavoro che ha steso questa legge ha fatto bene nell'essere
piuttosto severo nel mettere delle regole certe a cui tutti ci
dovremo rifare.
Ultimo argomento: la Comunità Walser. Ho molto apprezzato il
concetto che ha espresso il Consigliere Nicco e non posso che
essere d'accordo con lui; ho l'impressione che siamo in tanti in
quest'aula a condividere tutte le cose che ha detto, questa è la
verità delle cose! Per non sembrare in contraddizione - e poi dirò
che il mio voto a questa legge è favorevole -, vorrei provare a
spiegare perché, pur essendo d'accordo con l'impostazione del
Consigliere Nicco, la comunità di Gaby ha diritto di "stare" in
questa legge. Mi rifarei alla discussione che c'è stata alcuni anni
fa quando si trattò di inserire la comunità di Gaby nella Comunità
montana Walser Alta valle del Lys. Già in quella occasione i
commissari ebbero modo di approfondire l'argomento e allora come
oggi si scelse la strada di dire che, anche se Gaby non è una
comunità Walser, ma è una comunità francofona, come tutti sappiamo,
è comunque presente in una specie di territorio e fra due comunità
- Gressoney da una parte e Issime dall'altra - che sono Walser ed è
un'omogeneità territoriale che si riscontra solo in quella parte di
Valle d'Aosta.
Per quelle ragioni in quel tempo quindi si acconsentì a fare in
modo che Gaby entrasse a far parte della Comunità montana Walser
Alta valle del Lys ed è per questo motivo che ritengo che gli
estensori della legge abbiano inteso inserire Gaby in quanto
facente parte di una comunità che è più territoriale che
linguistica - su questo concordo con il Consigliere Nicco -, ma che
comunque ha delle particolarità tali che non si riscontrano in
altre parti della Valle d'Aosta.
Questo è il motivo per cui non si modifica quanto era già
previsto nella vecchia legge e fa sì che alle comunità di Gaby, di
Issime, dei due Comuni di Gressoney sia data la possibilità di
eleggere un proprio rappresentante nel Consiglio regionale della
Valle d'Aosta.
Président
Je propose de suspendre la séance. Les
travaux du Conseil reprendront en début d'après-midi à 16
heures.
La séance est levée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK