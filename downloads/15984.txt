Consiglio Regionale della Valle d'Aosta - Oggetto del Consiglio n. 2317 del 11 dicembre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
FINANZA REGIONALE E LOCALE
Precedente
Successivo
Resoconto integrale del dibattito dell'aula
Oggetto del Consiglio n. 2317 del 11 dicembre 1996 - Resoconto
SEDUTA POMERIDIANA DELL'11 DICEMBRE 1996
OGGETTO N. 2317/X Impegno per una revisione del progetto recante
lo schema delle tipologie di attività economiche da insediare
nell'area autoportuale di Pollein. (Reiezione di mozione)
Mozione Il Consiglio regionale della Valle d'Aosta
Visto l'ordine del giorno approvato da questo Consiglio in data
9 novembre 1994, che impegnava la Giunta regionale
"a) a sottoporre al Consiglio regionale entro 90 giorni lo
schema delle tipologie di attività insediabili nell'area in
questione considerando il cosiddetto "serpentone" come sede di
attività produttiva e/o di stoccaggio, immagazzinamento, trading
internazionale con la sola eccezione riguardanti possibili
trasferimenti di punti vendita della grande distribuzione già
operanti nel Comune di Pollein;
b) a rendere possibile, per ciò che concerne le attività
localizzabili nel Centro direzionale, l'insediamento di punti di
vendita di prodotti locali, gestiti da cooperative o associazioni o
consorzi di produttori e/o artigiani operanti in Valle, fermo
restando le condizioni economiche di insediamento che debbono
essere a prezzi di mercato".
Visto l'oggetto n. 1187/X in data 22 febbraio 1995 con il quale
questo Consiglio ha approvato lo schema delle tipologie dei
attività economiche insediabili nell'area oggetto del piano di
ristrutturazione e riconversione nel quale si prevede
l'insediamento di attività commerciali quali: intermediazione
commerciale e commercio all'ingrosso di prodotti alimentari e di
altri beni di consumo finale, commercio al dettaglio per
corrispondenza, commercio di motocicli e pezzi di ricambio,
commercio al dettaglio limitatamente a trasferimento e/o
potenziamento di punti vendita della grande distribuzione già
operanti nel Comune di Pollein;
Considerato come sia stato palesemente disatteso il contenuto
dell'Ordine del Giorno sopra citato, poiché esso prevedeva
esplicitamente il solo trasferimento di punti vendita della grande
distribuzione già operanti nel Comune di Pollein e non il loro
potenziamento;
Vista la scheda tecnico-economica di richiesta di finanziamento
al CIPE relativa al secondo stralcio funzionale di investimenti per
l'attuazione del piano di ristrutturazione e di riconversione
dell'area autoportuale di Pollein-Brissogne, redatta nel settembre
1996 e presentata dalla Presidenza della Giunta al fine di ottenere
i contributi statali previsti per questa tipologia di opere;
Rilevato come dalla scheda sopra citata emerga un'ennesima
incongruenza, laddove si paventa la realizzazione di: Ipermercato,
Brico Center, Sport Center, Centro del Mobile e
dell'Elettrodomestico, Centro Auto (tabella 5.4.1 di pagina 73 e
seguenti), poiché nello schema delle tipologie insediabili
approvato da questo Consiglio non rientrano né il Brico Center, né
lo Sport Center, né il Centro del Mobile e
dell'Elettrodomestico;
Considerato come la grande distribuzione stia generando effetti
devastanti per i piccoli commercianti valdostani, che operano in un
mercato nel quale l'attività della grande distribuzione (Cidac,
Mega, Conti, Standa, Hard Discount eccetera) ha già da tempo
saturato la domanda proveniente da un bacino di utenza stimato
intorno a 115.000 abitanti;
Appreso della decisione del Governo francese ed inglese di
procedere ad un graduale ridimensionamento delle licenze
commerciali della grande distribuzione, a fronte del depauperamento
del tessuto socioeconomico dei centri abitati, causato dalla
progressiva chiusura delle piccole e medie imprese commerciali;
Atteso come da studi qualificati emerga che per ogni posto di
lavoro creato all'interno della grande distribuzione ne vengano
eliminati tre nelle piccole imprese commerciali;
il Consiglio regionale
Impegna
la Giunta regionale a predisporre un immediato stralcio dai
piani e progetti fin qui approvati delle parti incompatibili con
gli indirizzi approvati dal Consiglio stesso nell'Ordine del Giorno
di cui in premessa ed il contestuale aggiornamento della scheda
tecnico-economica inviata al CIPE.
Président La parole au Conseiller Linty.
Linty (LNPIAP) La presentazione di questa mozione nasce dalla
comparazione di tre atti, due di paternità consiliare, l'altro
invece della Giunta, partendo da un ordine del giorno che in data 9
novembre '94 impegnava la Giunta regionale in modo molto preciso a
sottoporre lo schema delle tipologie, considerando il cosiddetto
serpentone come sede di attività produttive e di stoccaggio,
immagazzinamento, trading internazionale con la sola eccezione
riguardante possibili trasferimenti di punti vendita della grande
distribuzione già operanti nel Comune di Pollein. Successivamente
il Consiglio regionale, con l'astensione di alcuni consiglieri,
richiamando questo ordine del giorno inserisce anche il
potenziamento dei centri di grande distribuzione già in esercizio
nel comune di Pollein. Questa è la prima incongruenza che viene
rilevata all'interno di questa mozione.
Una seconda incongruenza emerge poi dalla scheda
tecnico-economica che è stata inviata al CIPE per ottenere il
finanziamento da parte dello Stato di questo nuovo insediamento
commerciale, perché emergono alcune tipologie di attività
insediabili, nella fattispecie a pagina 73, come Brico Center,
Sport Center, Centro del Mobile e dell'Elettrodomestico, che non
trovano un riscontro fra le tipologie approvate da questo
Consiglio, poiché nella fattispecie si prevedono solo forme di
commercio all'ingrosso e non al dettaglio, all'interno del
serpentone e del centro direzionale.
Vi è poi un discorso più ampio da fare che è quello relativo al
bacino di utenza della Valle d'Aosta per quel che riguarda la
grande distribuzione. Pensiamo che la tutela del consumatore in
Valle d'Aosta è più che mai garantita da Standa, GS Mega, Cidac, ci
sono 4 Discount: Eurospin, Hard Discount, Sosti, Lombardini, i
quali permettono una vastissima scelta sia come qualità che prezzi,
supportata da 2684 esercizi commerciali in sede fissa, 230
ambulanti, 242 grossisti. Come rapporto esercizio commerciale -
abitanti siamo la prima regione in Italia e in Europa secondi solo
al Liechtenstein, Lussemburgo e San Marino.
C'è una tendenza come quella citata all'interno della mozione di
grandi città europee, che è quella di limitare le licenze dei
centri della grande distribuzione ed è sintomatico come una delle
prime nazioni europee che ha iniziato un dietro front al riguardo
sia proprio la Francia, dalla quale sono partiti questi centri di
grande distribuzione. In Francia si sono accorti che questi centri
possono, è vero, praticare prezzi più bassi, però danneggiano alla
fine i centri storici e gli agglomerati urbani, là dove i centri
commerciali si vedono costretti a chiudere. Quindi riteniamo che
una conferma del potenziamento di un centro della grande
distribuzione in quel dell'autoporto di Pollein vada a danneggiare
il piccolo e medio commercio presente nella fattispecie della città
di Aosta.
Non solo, questo può avere ripercussioni anche sugli esercizi
commerciali delle vallate laterali, e già questa mattina abbiamo
più volte ribadito la necessità di evitare lo spopolamento di
questi comuni minori.
Questo nuovo centro che vuole essere insediato non solo non
porterà nuova occupazione, ma penalizzerà quella esistente, perché
sovente quando si parla di questi centri neo-nascenti si dice che
tutto è giustificato da una assunzione massiccia di personale, però
dobbiamo tenere in considerazione che da uno studio approssimativo,
qual è quello citato nella mozione - mi rendo conto che è
approssimativo sempre per difetto e non per eccesso -, un posto di
lavoro che nasce all'interno di un centro di grande distribuzione
ne elimina regolarmente tre in quello che è il commercio al minuto
per forza di cose.
Mettetevi nei panni di chi ha un esercizio commerciale in quel
di Aosta, che si trova con una concorrenza incredibile; già oggi
c'è una concorrenza insostenibile, pensiamo a quanti vanno a fare
la spesa alla Cidac, pensiamo agli altri Hard Discount. Quindi
potenziare il settore della grande distribuzione, vorrebbe dire
condannare alla chiusura il piccolo commercio valdostano.
Ci sono poi dei parametri che vengono utilizzati per la
determinazione dei centri della grande distribuzione relativamente
ai bacini di utenza. Per 30-40mila abitanti si prevede un grande
magazzino o un supermercato integrato e un centro commerciale
piastra, supermercato, più 20-50 negozi, sempre per un bacino di
30-40mila abitanti. In Valle con 110mila abitanti abbiamo già 8
grandi superfici, quindi abbiamo già 8 centri di grande
distribuzione, in più sappiamo che la Cidac è in aumento.
Questo come discorso generale sul futuro del commercio della
Valle d'Aosta e per non andare contro corrente rispetto a chi in
Europa ha già iniziato questa inversione di tendenza, quindi di
rivalutare quelli che sono i centri abitati, gli agglomerati urbani
e di limitare la grande distribuzione.
Vi è poi un altro aspetto nella scheda tecnica, questo fa parte
del dispositivo, perché si chiede una variazione di quelli che sono
stati gli atti fin qui adottati in merito all'autoporto di Pollein;
però è curioso come vi sia una palese contraddizione almeno in
termini di numeri, perché in questa scheda che viene presentata a
Roma a pagina 81 si prevede un passaggio di TIR, traffico medio
annuo delle merci, di circa 843.500 unità in quel dell'area
interessata.
Ora, facendo i debiti conti con i dati rilasciatici in data 29
maggio '96 in occasione dell'ecotassa per i TIR, dove si parlava di
2500 passaggi al giorno, e moltiplicando i 2500 passaggi al giorno
per 300 giorni (perché bisogna togliere le festività e i giorni nei
quali i TIR non possono circolare), siamo notevolmente al di sotto
del dato proposto a Roma. Chiedo dunque se il dato che è stato
proposto a Roma era un dato che prevedeva l'approvazione di una
ecotassa, altrimenti qui approviamo una legge per diminuire il
traffico e a Roma si dice che ne passano di più di quelli che noi
vogliamo limitare. Questa è la grande contraddizione che esiste
all'interno di questa scheda.
Non solo. Sempre a pagina 61 della scheda, tabella 4.3.8, si
vede come la zona nord-ovest del paese sia già permeata da centri
di grande distribuzione perché vediamo che sono un totale di 283
centri contro i 100 del nord-est, i 121 del centro e i 46 delle
isole. Quindi credo che qualunque azione mirata ad incrementare
questo tipo di attività vada contro quelle che sono le statistiche
a livello nazionale.
Si chiede quindi una inversione di tendenza da parte
dell'amministrazione regionale, per evitare un danneggiamento del
tessuto economico commerciale della città di Aosta e per
eventualmente utilizzare questo centro, anche se la Lega Nord si è
sempre dimostrata contraria all'apertura di questo centro
commerciale, e nel limite del possibile coinvolgere gli operatori
commerciali della nostra città e della nostra regione per la
gestione del centro in questione. Mi riservo di intervenire
dopo.
Si dà atto che, dalle ore 19,01, presiede il Vicepresidente
Aloisi.
Presidente Siamo in tema di discussione generale, chi chiede la
parola? Non ho nessun iscritto a parlare. Dichiaro chiusa la
discussione generale.
Ha chiesto la parola l'Assessore al bilancio e finanze,
Lévêque.
Lévêque (Ass.tec.) Rispetto a questa mozione del Consigliere
Linty la Giunta propone una astensione per una serie di motivi che
illustrerò. Motivi che sono di carattere tecnico e di carattere più
generale.
La mozione appena illustrata da Linty si inserisce in un
procedimento in cui il Consigliere Linty prende in esame, dice lui,
tre atti: due del Consiglio e uno della Giunta, ma non prende in
esame i precedenti che sono fondamentali e determinanti non solo
per leggere il senso della iniziativa che è la riconversione
dell'autoporto e non è l'ampliamento della grande distribuzione in
Valle, ma che consente forse anche di spiegare alcuni aspetti che
il Consigliere Linty evidenzia nella mozione e che per quanto mi
riguarda ritengo di condividere e che ritengo che non siano
compromessi da quanto sino ad oggi Consiglio e Giunta hanno
provveduto a deliberare.
Vorrei richiamare solo brevemente la logica dell'intervento
sull'autoporto, richiamando la chiusura dello stesso al 1° gennaio
'93 con la dismissione di 130 posti di lavoro, l'azione di acquisto
e il programma di riconversione della Regione che prevede un
investimento complessivo di 160 miliardi, programma che è stato
approvato da questo Consiglio nell'aprile '93 e di cui la delibera
del febbraio '95 costituisce un'attuazione, o meglio una
specificazione di alcune parti.
Quella delibera dell'aprile '93, l'approvazione del progetto di
ristrutturazione dell'autoporto, era frutto di una serie di
elaborati e di studi fatti ovviamente precedentemente l'aprile '93,
fra l'autunno '92 e l'inizio del '93, in cui un ruolo abbastanza
rilevante era giocato da un'analisi socio-economica e di previsione
che serviva a valutare la portata dell'intervento e il suo rapporto
con le prospettive di ricaduta successiva che l'intervento poteva
avere.
É evidente che tutte le analisi socio-economiche si fondano su
presupposti che nel tempo possono anche essere in parte corretti o
che possono trovare contesti modificati che ne inficiano o ne
amplificano alcuni aspetti. Però quello che è importante è che una
ricca documentazione di analisi e di studio è stata alla base della
redazione del piano, il quale non è stato redatto con l'unico
obiettivo poi di realizzarlo finanziandolo con fondi regionali, ma
anzi fin dall'inizio è stato accompagnato dalla preoccupazione di
conseguire gli obiettivi di interesse regionale, che erano il
rilancio di un'area strategica, il rilancio di un aspetto
dell'economia locale importante legato ai traffici, cercando di
minimizzare gli oneri per la regione e di utilizzare al meglio i
finanziamenti comunitari e statali che nelle zone di frontiera a
seguito della caduta delle barriere doganali erano messi a
disposizione.
E quindi dei 160 miliardi previsti per la realizzazione della
riconversione si è scelta la strada di un progetto che fosse
co-finanziabile dall'Unione Europea in particolare, che chiedeva
investimenti con ritorno: creazione di nuova occupazione, creazione
di valore aggiunto e un equilibrio fra gli investimenti che
complessivamente venivano fatti dal settore pubblico e il ritorno
nel medio-lungo periodo. Quindi era un'area che doveva essere
attrezzata perché degli inquilini produttori di valore aggiunto
consentissero, con la remunerazione dei servizi che l'area metteva
loro a disposizione, di ripagare nel tempo l'investimento.
Ma non ci siamo fermati lì. Il progetto co-finanziato prevedeva
anche una sua rilevante copertura finanziaria da parte degli
insediamenti privati: dei 160 miliardi è previsto che 60 dovranno
essere a carico di coloro che andranno ad ubicarsi lì e che
dovranno investire nelle attrezzature, nelle attività, a seconda
dei settori in cui opereranno, lasciando invece i 100 miliardi di
infrastrutturazione a carico del settore pubblico, cioè della
regione, dell'Unione Europea. e dei fondi statali.
Cos'è la delibera incriminata, cioè questa delibera di Giunta
che presenta al CIPE il piano autoporto per un suo
co-finanziamento? Tenuto anche conto di tempi urgentissimi che il
CIPE ha dato alle regioni per presentare questi progetti (mi pare
che il 4 agosto abbia disposto di presentare i progetti entro il 15
settembre, ed infatti c'è stata in sede di Conferenza Stato-Regioni
una levata di scudi da parte delle regioni per il poco tempo avuto
a disposizione) e dei 3000 miliardi che il CIPE ha messo a
disposizione perché le regioni presentassero progetti cantierabili,
possibilmente già in corso, per ripartire tali fondi fra i progetti
che venivano presentati, la Regione ha presentato il progetto che
il Consiglio ha approvato e gli allegati tecnici e gli allegati di
supporto tecnico-economico sono gli estratti dello studio che nel
'93 era stato a supporto della stessa deliberazione del
Consiglio.
Allegati che contengono, condivido quello che dice Linty, alcune
cose che il Consiglio aveva già provveduto a correggere o a
reindirizzare; per esempio, quando Linty fa cenno all'ipotesi non
solo di ipermercato, ma di Brico Center, Sport Center e via
dicendo, questi erano i temi che erano contenuti nello studio
economico di supporto, che avevano costituito una sezione del
piano, e che sono stati recepiti in questa documentazione allegata
al CIPE (perché è stato recepito quel piano e quella
documentazione), ma che il Consiglio aveva già deciso di vedere in
modo diverso quando ha definito le tipologie di attività
insediabili e i settori.
In più, quell'ordine del giorno prevedeva al punto b) - e questo
mi pare un aspetto importante, anche per motivare la posizione
della Giunta su questa mozione - che si rendesse possibile, per
quanto riguardava le localizzazioni del centro direzionale,
l'insediamento di punti di vendita di prodotti locali attraverso
cooperative, consorzi di produttori e di commercianti,
eccetera.
Ora, la questione ipermercato si configura perfettamente in
linea con l'iter procedurale che questo Consiglio ha portato avanti
dal '93, c'è la piena aderenza alla delibera del Consiglio. Che poi
la delibera del Consiglio abbia meglio specificato alcuni aspetti
dell'ordine del giorno, questo è un problema di gerarchia delle
fonti, ma sicuramente è la delibera del febbraio '95 che fa testo
per la Giunta e per la società Autoporto per dare attuazione al
piano.
C'è stato quindi, in piena aderenza a questo, l'accordo fra due
società: la società Autoporto e il privato, e come ho avuto già
occasione di dire rispondendo ad una interpellanza in questo
Consiglio, non poteva esserci selezione rispetto a questo
insediamento, perché per come erano impostati sia la delibera di
Consiglio sia il piano, una sola impresa poteva trasferire la sua
sede nello stesso comune da un posto all'altro, eventualmente
potenziandolo nei limiti di legge, ed era il Mega.
E' per questo che non ci sono state selezioni o criteri per
selezionare, perché c'era solo una impresa che poteva fare questo,
e l'accordo fra Autoporto e privato, oltre che essere in linea con
il dettato delle delibere consiliari, è in linea anche con la
filosofia dell'intervento, perché il privato nella convenzione che
ha previsto investe - al di là di quello che investirà sulle sue
attrezzature - 4 miliardi nella proprietà che resterà della società
Autoporto, quindi contribuisce a quella parte di finanziamento
anche della struttura; inoltre si impegna all'assunzione di 135
occupati aggiuntivi pagando un canone di locazione intorno ai 700
milioni all'anno.
Ma c'è di più, l'iter è proseguito; il comune di Pollein ha dato
la licenza legittimamente, perché il trasferimento era nei limiti e
nelle condizioni previste dalla legge.
Vorrei aggiungere, rispetto al tema specifico dell'ipermercato,
che nelle valutazioni che sono state fatte sarei contento che il
Consigliere Linty più precisamente definisse quali sono questi
studi che dicono che aritmeticamente ogni posto creato nella grande
distribuzione ne distrugge tre nel piccolo, perché non sono citati
nella sua mozione e questo è un tema molto dibattuto a livello
teorico. Ma quello che aveva dato origine ad una valutazione di
questo genere negli studi preliminari era la presenza di due
elementi importanti che giocavano contro questa preoccupazione, che
abbiamo a cuore e che seguiremo sicuramente.
Il primo è il posizionamento dell'ipermercato su quel punto
particolare, un punto di grande transito autostradale, che era la
logica a cui si ispira anche la possibile attrattività del resto
dell'area per le altre tipologie di iniziative, cioè essere
collocati in una posizione di grande traffico, perché questo
significa andare ad offrire dei servizi (in questo caso
commerciali) ad un target che non è la popolazione valdostana, ma
che è la popolazione in transito.
(... vivaci commenti dal pubblico in tribuna...)
Presidente Inviterei il pubblico ad assumere un comportamento
conforme, perché non siamo allo stadio. Grazie.
Lévêque (Ass.tec.) Il secondo elemento che avevano preso in
esame la commissione e gli studi preliminari era il fatto,
inconfutabile, che esiste già una fortissima componente di domanda
locale che va a consumare servizi della grande distribuzione fuori
della Valle d'Aosta, ovvero nelle vicine aree della Savoia, del
Canavese e del Torinese.
Quindi tutto faceva e fa prevedere che in prima battuta
l'effetto sia quello di un mercato che si amplia, non di un mercato
costante che si deve ripartire fra nuovi e ulteriori soggetti
offerenti.
Rispetto invece al punto b) dell'ordine del giorno, cioè quello
che faceva riferimento al centro direzionale e all'offerta di punti
di vendita di consorzi, cooperative, associazioni eccetera, questo
rimane sicuramente uno degli obiettivi importanti che si dovrà
conseguire con l'allestimento e il ripopolamento dell'area
autoportuale. Abbiamo un serpentone che prevede 16 moduli, 32mila
mq, di cui due saranno organizzati a gallerie con attività
commerciali ed artigiane e con botteghe. C'è un centro direzionale
di 9000 mq in cui, esclusa la funzione di struttura ricettiva,
restano più di 3000 mq per attività commerciali di piccola
dimensione: vendita prodotti, commercio, servizi, bar.
Questi sono spazi che sicuramente a parità di condizioni,
proprio in applicazione dell'ordine del giorno, saranno affidati,
sulla base dei criteri che saranno stabiliti prioritariamente, a
piccole strutture locali. Evidentemente a parità di condizioni,
cioè con la disponibilità di dare i ritorni di redditività dagli
affitti di mercato che l'autoporto dovrà necessariamente avere per
mantenersi in linea con gli impegni assunti in sede comunitaria,
con il fatto che creino mano d'opera aggiuntiva e non sostitutiva,
con il fatto che creino valore aggiunto, cioè che siano attività
produttive, in utile.
Perché non possiamo accogliere la parte impegnativa di questa
mozione? Perché non può essere stralciato nulla da una proposta che
doveva essere consegnata entro il 15 settembre per ottenere 36
miliardi di finanziamento dal CIPE, e che si trova oggi a procedura
chiusa. Pur condividendo che alcune parti di questo documento di
supporto possono essere superate dalle delibere del Consiglio o
possono essere comunque opinabili, e per quanto mi riguarda ho
detto prima che alcune cose erano a titolo esemplificativo, ma che
già il programma non prevede più specificamente Brico Center o cose
di questo genere, la presentazione di questa documentazione entro
il 15 settembre è condizione perché dei 101 miliardi previsti a
carico pubblico per la realizzazione dell'intero progetto la
regione abbia l'onere di finanziarne non più di 20.
C'è la possibilità di arrivare alla fine della vicenda con 31
miliardi previsti dall'Interreg, 48 miliardi previsti dal CIPE, di
cui 36 con la richiesta di questo progetto - e siamo state una
delle poche regioni che hanno presentato nei tempi un progetto
finanziabile con tutti i crismi -, quindi siamo a coprire più
dell'80 percento con fondi pubblici non regionali la parte a fondo
pubblico.
Condividiamo le preoccupazioni che il settore della
distribuzione, soprattutto quello tradizionale, nutre non tanto nei
confronti dell'ipermercato, ma di quelle che sono le evoluzioni che
il settore commerciale-distributivo sta avendo in Europa, in Italia
e in Valle d'Aosta, e sarà evidentemente cura e attenzione del
Consiglio e della Giunta adottare tutte le misure che potranno
essere utili a che questo non succeda, ma anzi a che vi sia la
compresenza di un fiorente e produttivo settore del commercio
tradizionale, insieme ad un commercio all'ingrosso, ad un commercio
di grande distribuzione, cosiddetto moderno, che fra l'altro con
nessun atto questa amministrazione da anni sta ampliando. Al
contrario, anche a costo di andare incontro a contenziosi di
diversa natura ed entità la Giunta non ha più concesso nessuna
autorizzazione, per quanto di competenza, alla grande
distribuzione, ed anzi è stato affidato uno studio sul settore del
commercio proprio per fare un punto sulla situazione e per definire
prospettive politiche in futuro.
Evidentemente però quello che deve essere tenuto ben presente è
che, come in tutti i settori, anche in quello della grande e della
piccola distribuzione, l'evoluzione dell'impresa, del mercato, del
consumatore, del contesto, è un'evoluzione rapida e veloce, per cui
sarà indispensabile ragionare, nel momento in cui si dovranno
adottare le scelte e le linee, su quello che il settore complessivo
del commercio sarà diventato e non su quello che era dieci anni fa.
In questo se, con la collaborazione delle associazioni di questo
settore, si potrà giungere ad identificare delle strade e degli
obiettivi comuni, credo che la concorrenza non farà paura, Anzi, la
concorrenza sarà, come dovrebbe essere sempre, come è scritto in
tutti i libri di economia, il veicolo principale per rendere più
profittevole e più redditive tutte le attività, sia quelle della
piccola che della grande distribuzione.
Presidente Inviterei per l'ennesima volta in tribuna ad avere un
comportamento corretto, anche perché credo che civilmente
l'Assessore abbia espresso un suo punto di vista.
Ha chiesto la parola il Consigliere Linty.
Linty (LNPIAP) Credo che dalle parole dell'assessore siano
emersi alcuni fatti almeno preoccupanti, lasciatemelo dire, perché
se vogliamo farla tutta la storia penso che quando aprirà il primo
negozio in questo centro di distribuzione, non sono previste le
librerie, però ce ne metterei una per vendere il libro degli atti
amministrativi che hanno portato alla realizzazione di quel
centro.
Se andiamo al passato vediamo che il 14 gennaio '93, quindi la
nona legislatura, è stato approvato con le stesse forze politiche
che oggi sono in maggioranza: "Indicazioni programmatiche di
urbanistica commerciale", che va in una direzione un tantino
difforme da quella sentita più di recente in quest'aula. Dicevo in
occasione di altri interventi che sto cominciando ad abituarmi a
questi cambi di direzione, quindi non mi toccano più di tanto.
Quello che mi tocca però è che anche l'assessore riconosce che
all'interno di questa scheda, che è stata inviata al CIPE, sono
state citate delle tipologie di insediamento che non erano previste
all'interno di quest'altra deliberazione, quella del 22 febbraio
'95, tipo Brico Center e tutto quello che ne deriva.
Ora, questa scheda è stata fatta nel settembre del '96, se anche
queste sono già superate oggi, che siamo a dicembre del '96, non
voglio pensare a cosa succederà nel mese di marzo '97, perché se
nel giro di due mesi le tipologie cambiano con una tale
accelerazione, quando aprirà questo centro non so cosa ne verrà
fuori. Però sono sicuro che ci sarà l'ipermercato, di questo ne ho
avuto conferma.
Per quanto riguarda il discorso del piano (ed ho sempre
riconosciuto all'Assessore Lévêque una grande abilità nel
destreggiarsi in queste cose), si parla di riconversione e non di
ampliamento. L'indicazione è giusta, il Consiglio si era dichiarato
d'accordo a trasferire il Mega - perché pareva ci fosse anche
l'interessamento della birreria per quell'area - nel centro
direzionale; poi in seconda battuta gli stessi che dicevano di
trasferirlo, parlano nella delibera approvata dal Consiglio di
trasferimento più potenziamento.
Allora il discorso non è quello di sindacare una delibera
piuttosto che un'altra, ma è il discorso di richiedere un'attenta
riflessione da parte di quest'aula circa quello che si sta
realizzando lì, perché quando mi si dice che il privato si impegna
all'assunzione di 135 impiegati, mi chiedo se sono poi come quelli
della Converter di Pont-Saint-Martin. Vogliamo andare a prendere
tutte le convenzioni che ha fatto la regione sulle promesse di
assunzioni e vedere quante potrebbero decadere domani mattina
perché non sono stati rispettati i parametri? Possiamo anche farlo,
chiaramente nessuno di noi ha interesse a che quelle convenzioni
decadano per il fatto che sta a cuore a tutti noi l'occupazione
nella nostra regione, però se andiamo a vedere ce ne rendiamo
conto. Quindi io, quando sento promesse di centinaia di posto di
lavoro, ci andrei cauto.
Sul discorso dei tre posti che vengono meno per ogni posto in
più nella grande distribuzione, credo che ci voglia poco a
comprendere questa logica: proviamo a pensare al giro di affari che
può avere un centro come il Cidac, là dove è tutto concentrato,
unificato, là dove forse è il consumatore che va verso il
supermercato e non il negozietto che va dal consumatore sotto casa,
sto cercando di spiegare la differenza che c'è fra la piccola e la
grande distribuzione. Quindi è normale che un centro così grande
per forza di cose penalizzi il centro più piccolo, perché se la
bottiglia di Coca Cola al Cidac costa 1.500 lire, sotto casa ne
costa 3.000, potrà essere che qualche volta la compri sotto casa
per non dover andare in macchina fino al Cidac, ma se mi trovo lì a
far la spesa, la compro lì. Poi basta controllare le licenze al
commercio che sono state restituite al comune di Aosta: se
guardiamo il trend che ha la restituzione delle licenze al
commercio al comune di Aosta, penso che questi dati sarebbero al
limite da aumentare. Licenze peraltro non rinnovate, quindi vi
lascio immaginare.
Penso che l'Amministrazione regionale e questo Consiglio ai
quali era rivolta la mozione dovrebbero tenere in considerazione
l'opportunità di non aumentare questo tipo di grande distribuzione,
al di là della provenienza del denaro, fosse anche che arriva tutto
da Bruxelles. Qui non è un discorso di quanto deve mettere la
Regione, quanto deve mettere il privato, quanto devono mettere
altri organismi europei; qui è il discorso di cosa va a realizzare
e quali sono gli effetti che questa struttura scaricherà
inevitabilmente sul tessuto economico della Valle d'Aosta.
Ribadisco il voto favorevole, chiedo che il Consiglio faccia
un'attenta riflessione su quanto è chiamato oggi a votare e auspico
che in futuro ci sia un po' più di responsabilità nell'iniziare
avventure tipo quella dell'autoporto di Pollein.
Presidente Per dichiarazione di voto ha chiesto la parola il
Vicepresidente del Consiglio, Viérin Marco.
Viérin M. (PpVA) Per dire che i Popolari per la Valle d'Aosta
voteranno questa mozione. Non sto qui a ripetere le considerazioni
che da parecchi anni il nostro gruppo fa sulla crisi del lavoro
autonomo, specialmente del commercio; dico solo che la legge dei
numeri sarà quella che è già emersa in tutte le altre
occasioni.
Approfitto di questo spazio per invitare in futuro la Giunta e
l'assessore a verificare eventuali intese con le associazioni del
commercio, con i rappresentanti del lavoro autonomo, per evitare
che l'attuazione dell'area dell'autoporto crei tutti i disagi che
potrebbe creare e dei quali tutti quanti siamo preoccupati.
Non dimentichiamo che c'è anche il problema Covim, non voglio
ripeterlo stasera, sappiamo tutti a che punto è, oltretutto è una
struttura che non è mai esistita in Valle, per cui la situazione
che verrebbe a crearsi in quell'ambito sarebbe ancora peggiore.
Ribadendo che voteremo la mozione, faccio appello all'assessore
e alla Giunta che affrontino questo tema, sicuramente delicato e
importante per la comunità valdostana, anche con le associazioni di
categoria.
Presidente Pongo in votazione la mozione in oggetto:
Presenti: 26
Votanti e favorevoli: 6
Astenuti: 20 (Agnesod, Aloisi, Bionaz, Chenuil, Dujany,
Ferraris, Florio, Lavoyer, Louvin, Mafrica, Parisi, Carlo Perrin,
Giuseppe Cesare Perrin, Perron, Piccolo, Riccarand, Secondina
Squarzino, Vallet, Dino Viérin e Voyat)
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK