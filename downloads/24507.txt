Consiglio Regionale della Valle d'Aosta - Oggetto del Consiglio n. 3411 del 2 aprile 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Sistema informativo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3411 del 2 aprile 2008 - Resoconto
OGGETTO N. 3411/XII - Rigetto della mozione: "Impegno a
trasmettere alla I Commissione consiliare copia dei provvedimenti
relativi alla comunicazione istituzionale dei membri della Giunta".
(Ritiro della mozione: "Problematiche connesse alla normativa sulla
"par condicio" e sulla "comunicazione istituzionale"").
Mozione
Preso atto del comma 6 bis dell'articolo 4 della l.r. 3/93
che detta disposizioni circa il divieto per i componenti della
Giunta regionale di "svolgere attività di comunicazione
istituzionale a pagamento, ad eccezione di quella obbligatoria per
legge", divieto che è in vigore "dalla data di pubblicazione del
decreto di convocazione dei comizi elettorali", cioè il 22 gennaio
2008;
Ritenuto che su questo aspetto vi debba essere una alta
attenzione, così da evitare eventuali incresciosi episodi accaduti
all'inizio di questa legislatura;
il Consiglio regionale
Impegna
il Presidente della Regione a trasmettere, a cadenza
quindicinale, alla I Commissione consiliare, copia dei
provvedimenti relativi alla comunicazione istituzionale
obbligatoria per legge, da parte dei membri della Giunta.
F.to: Squarzino Secondina - Venturella - Bortot
Presidente
- La parola alla Consigliera Squarzino
Secondina.
Squarzino (Arc-VA)
- Anche questa mozione arriva in aula
che è datata. Era una mozione pensata ai primi di febbraio, quando
la campagna politica era ancora da iniziare, per cui era importante
definire con chiarezza due elementi del problema: il primo, le date
da cui devono essere applicate le norme regionali e nazionali e i
tipi di attività che possiamo ritenere vadano soggetti a questa
norma. Anche in questo caso siamo stati costretti dalle circostanze
a presentare un testo sostitutivo della mozione, proprio perché è
cambiato il contesto nel quale era stata pensata la prima
formulazione del testo e il contesto in cui si discute oggi.
Mozione
Preso atto del comma 6 bis dell'articolo 4 della l. r. 3/93
che detta disposizioni circa il divieto per i componenti della
Giunta regionale di "svolgere attività di comunicazione
istituzionale a pagamento, ad eccezione di quella obbligatoria per
legge", divieto che è in vigore "dalla data di pubblicazione del
decreto di convocazione dei comizi elettorali", cioè il 22 gennaio
2008;
Preso atto dell'articolo 9 della legge 28/2000 che fa
"divieto tutte le Amministrazioni pubbliche di svolgere attività di
comunicazione ad eccezione di quelle effettuate in forma
impersonale ed indispensabili per l'efficace assolvimento delle
proprie funzioni";
Visto che in queste ultime settimane si sono registrate più
volte violazioni di tale principio da parte dei candidati al
Parlamento, oltre che dai membri della Giunta candidati alle
prossime elezioni regionali;
il Consiglio regionale
Deplora
che si siano verificati tali comportamenti che pregiudicano
la correttezza istituzionale nel periodo pre elettorale;
Impegna
i candidati al Parlamento, appartenenti al Consiglio
regionale, e i membri della Giunta a sospendere ogni attività che
possa essere contraria al dettato normativo (comma 6 dell'articolo
4 della l.r. 3/93 bis e comma 1 dell'articolo 9 della legge
28/2000).
F.to: Squarzino Secondina - Bortot - Venturella
Squarzino (Arc-VA)
- Il problema è abbastanza chiaro,
riguarda lo svolgimento dell'attività di comunicazione
istituzionale nel periodo pre-elettorale. Sappiamo che c'è un
articolo 9 della legge n. 28/2000 che disciplina in modo chiaro la
materia; tale legge prende in esame la parità di accesso ai mezzi
di informazione durante le campagne elettorali e referendarie per
la comunicazione politica. È una legge pensata soprattutto per la
televisione per cui non pone sufficiente attenzione all'altro tipo
di comunicazione a mezzo stampa, volantini... pone attenzione ai
messaggi politici autogestiti, ai sondaggi politici elettorali, ai
messaggi politici elettorali su quotidiani e periodici, ma per
quanto riguarda la comunicazione istituzionale, ripeto, ne dà una
definizione senza scendere nei particolari. L'articolo 9 dice:
"Dalla data di convocazione dei comizi elettorali e fino alla
chiusura delle operazioni di voto, è fatto divieto a tutte le
amministrazioni pubbliche di svolgere attività di comunicazione, ad
eccezione di quelle effettuate in forma impersonale ed
indispensabili per l'efficace assolvimento delle proprie
funzioni".
Il tema è capire quali sono le attività di
comunicazione effettuate in forma impersonale e quali sono quelle
indispensabili per l'efficace assolvimento delle proprie funzioni.
La legge qui non è molto chiara, c'è veramente una difficoltà di
tracciare una linea di separazione netta fra le attività di
comunicazione strettamente istituzionali e le altre, anche perché
si tratta di capire qual è la finalità delle attività
istituzionali.
Sappiamo che sicuramente la norma vuole evitare che le attività
di comunicazione istituzionale realizzata dall'Amministrazione
durante questo periodo sensibile possa sovrapporsi ed interagire
con l'attività propagandistica svolta dalle liste e dai candidati,
dando così vita a una forma parallela di campagna elettorale
sottratta a qualsiasi tipo di regolamentazione, e in qualche modo
questa norma intende impedire che si consolidi il vantaggio
elettorale a favore dei politici uscenti nei confronti degli
sfidanti, date le innumerevoli facilitazioni in termini di
comunicazione e di visibilità di cui i primi dispongono in via
esclusiva e gratuita. C'è quindi la preoccupazione che coloro che
svolgono un ruolo istituzionale, il Presidente del Consiglio, il
Presidente della Giunta, l'Assessore alla sanità, eccetera, proprio
perché chiamati a svolgere una serie di attività istituzionali, si
trovino, loro malgrado, ad essere presenti, credo che sia anche
loro malgrado, che loro non vogliano essere così presenzialisti, ma
che siano obbligati dal loro ruolo ad essere presenti.
Ho preso atto in questo ultimo periodo di una serie di eventi
che sono succeduti ed altri che succederanno ancora: credo che suo
malgrado l'Assessore Fosson abbia dovuto andare, sia stato
costretto dalle circostanze ad andare al seminario sugli aspetti
legislativi e qualitativi delle varie fasi della filiera produttiva
e distributiva delle piante officinali, perché a un convegno così
importante in cui si parla dell'aspetto legislativo e della qualità
delle varie fasi della filiera, in cui vengono prodotte e
distribuite le piante officinali, credo che se non ci fosse stata
la presenza dell'Assessore Fosson, quel convegno non avrebbe avuto
questa valenza scientifica così importante! L'Assessore
probabilmente non voleva andare, ma il suo ruolo istituzionale è
stato tale da esservi obbligato, in qualche modo si è trovato nella
difficoltà di decidere: ma vado o non vado, questa attività
istituzionale è di quelle indispensabili per l'efficace
assolvimento della mia funzione? Ciascuno risponde alla propria
coscienza, ma credo che si debba rispondere ai colleghi,
all'opinione pubblica, agli altri. Credo che l'Assessore Fosson non
volesse andare il 15 marzo alla cerimonia di intitolazione
dell'Ospedale di Aosta "Umberto Parini", non voleva andare perché
probabilmente si era posto il problema, ma il suo ruolo
istituzionale lo ha costretto ad andare! E suo malgrado lo hanno
ripreso alla televisione, lui non avrebbe voluto, ma era lì, la
televisione lo ha ripreso e poi ha rinviato le riprese in tutta la
Valle!
La stessa cosa vale in questo caso per più persone: parlo
dell'Assessore Cerise, del Presidente Caveri, tutti quanti che
vanno al Centro congressi di Courmayeur perché anche qui c'è la
giornata mondiale dell'acqua e dovevano assolutamente essere
presenti e hanno dovuto svolgere il loro ruolo istituzionale; poi
c'è qualcuno che non è solo Presidente della Regione, ma è anche
Presidente dell'Università della Regione, e con questi 2 ruoli ha
partecipato il 26 marzo alla presentazione di un libro "Il tramonto
delle identità tradizionali, spaesamento e disagio esistenziale
nelle Alpi". Anche qui credo che questa manifestazione non avrebbe
potuto aver luogo senza la presenza non del sig. Luciano Caveri,
amico del giornalista Annibale Salsa, ma del Presidente
dell'Università della Valle d'Aosta che è anche Presidente della
Regione...
(interruzione del Presidente della Regione, fuori
microfono)
... non le ho ricordate tutte, non sono così ordinata come il
collega Bortot, che nel suo intervento sul Casinò ha fatto l'elenco
preciso di tutti i contratti, data, categoria, non ha detto quanto,
ma insomma ha proceduto in modo ordinato; io non ho fatto questo
elenco, ma credo che ciascuno di voi lo possa fare mettendo insieme
i vari inviti che in questo ultimo periodo sono arrivati. La norma
regionale rispetto a questo tema è ancora più stringente perché il
comma 6 dell'articolo 4 della legge regionale n. 3/1993 fa divieto
di svolgere, lasciamo stare la data per il momento, attività di
comunicazione istituzionale a pagamento, ad eccezione di quella
obbligatoria per legge. Sarebbe interessante capire qual è
l'attività di comunicazione a pagamento obbligatoria per legge, non
credo che tutta questa attività di comunicazione istituzionale
fosse obbligatoria per legge; prima l'ho detto scherzando, perché i
problemi più sono seri e più forse si capiscono se si affrontano
con un tono ironico, nel senso che si fa capire la gravità della
situazione e la si fa capire sorridendo, ma l'argomento è serio e
vale la pena di essere affrontato con attenzione.
Il secondo aspetto riguarda la data: su questo tema abbiamo
discusso a lungo anche nei Capigruppo, e anche qui, in aula, ci
eravamo scambiati alcune opinioni diverse fra il Presidente della
Regione e la sottoscritta. La nostra legge regionale dice che il
momento in cui inizia il divieto di tutta questa serie di
comunicazioni istituzionali prende avvio, coincide con la data di
pubblicazione del decreto di convocazione dei comizi elettorali,
fino alla chiusura delle operazioni di voto. Il decreto con cui
sono stati convocati i comizi elettorali è un decreto che è stato
pubblicato il 22 gennaio 2008, quindi da quella data avrebbe dovuto
partire questa attenzione a non sovrapporre la comunicazione
istituzionale con l'altra comunicazione. Su questo tema abbiamo
discusso a lungo, in quanto la data di convocazione dei comizi
elettorali è stata intesa dal Presidente Caveri anche con
l'appoggio dei propri uffici come 45 giorni prima delle elezioni,
perché si dice che ci vuole una data certa.
Ora non siamo così convinti che questa sia l'unica
interpretazione, fra l'altro lo stesso Presidente del Co.re.com.,
sentito in Commissione Capigruppo e interpellato al riguardo, dice:
"Secondo me è più corretta l'interpretazione che individua il
termine da cui deve essere sospesa ogni comunicazione istituzionale
non così obbligatoria e non così essenziale, con la pubblicazione
sul Bollettino, perché in questo sono confortato dalla
deliberazione dell'autorità garante per le comunicazioni, che in
una delle ultime disposizioni di attuazione della disciplina in
materia di comunicazione politica e di parità di accesso ai messi
di informazione relativa alle campagne per l'elezione del
Presidente dell'Assemblea della Regione Sicilia, per l'elezione del
Consiglio e del Presidente della Giunta della Regione Friuli
Venezia Giulia, per le elezioni comunali e provinciali indette per
i giorni 13-14 del 2008, nonché per l'elezione del Consiglio e del
Presidente della Regione Valle d'Aosta indette per il 25 maggio
2008, dice nelle premesse: visto il decreto del Presidente della
Regione autonoma Valle d'Aosta del 15 gennaio 2007 n. 17, con il
quale sono stati convocati i comizi per l'elezione del Consiglio e
del Presidente della Regione autonoma Valle d'Aosta per il 25
maggio 2008".
Allora la stessa autorità garante, nell'indicare
tutti i decreti con cui sono stati convocati i comizi, indica come
decreto non 45 giorni prima, ma il decreto del Presidente della
Giunta del 15 gennaio, pubblicato sul BUR del 22 gennaio, per cui
quella avrebbe dovuto essere la data. Il Presidente del Co.re.com.
esprime questa sua convinzione, aggiunge poi in modo molto onesto
che trattasi di una sua convinzione personale per cui, se del caso,
potrà essere richiesto all'autorità garante un parere, ma eravamo
già all'11 marzo 2008, ormai era inutile avere questo parere dal
punto di vista dell'utilità pratica.
Volevo sottolineare un aspetto che ritengo poco democratico e
poco rispettoso del ruolo dei Consiglieri, in particolare delle
opposizioni. Avevamo da tempo chiesto anche esplicitamente al
Presidente del Consiglio che si convocasse in tempi brevi una
riunione con il Co.re.com., per avere questi elementi di certezza,
e quando finalmente questa riunione è avvenuta l'11 marzo, il
Presidente del Co.re.com. dice:
"Io non capisco, per me è una
riunione surreale, perché le stesse cose che mi state chiedendo le
ho dette 2-3 settimane fa, me ne sono testimoni la dott.ssa Fanizzi
perché il pomeriggio ebbi una riunione in Presidenza della Giunta,
il Presidente Perron e il Vicepresidente Tibaldi, perché la mattina
ebbi una riunione in Presidenza del Consiglio".
Noi avevamo chiesto da quasi un mese di avere un incontro con il
Co.re.com., questo ci è stato concesso come Capigruppo l'11 marzo,
dopo che l'Ufficio di Presidenza aveva ascoltato il Co.re.com. e
non si era preoccupato né di informare subito i Capigruppo di cosa
era stato detto, né di convocare una riunione dei Capigruppo per
spiegare quelle cose! Mi chiedo che rispetto avete avuto per le
richieste dell'opposizione! Questo era un tema importantissimo da
trattare in questo momento, è chiaro che quando i Capigruppo si
riuniscono l'11 marzo, ormai il problema si è sciolto, perché i
tempi sono scaduti! Volevo sottolineare questo aspetto perché
queste sono... sì, chiedo scusa se prima ho protestato per la
chiusura della discussione generale, quelli sono incidenti di
percorso, ma queste sono cose gravi, perché non sono rispettose
dell'opposizione e questo mi spiace doverlo sottolineare!
Il Consigliere Venturella mi ha raccontato quello che aveva
detto il Co.re.com.; io ho detto che volevamo sentirlo come
Capigruppo, perché io ho la fortuna di avere un Segretario in
Ufficio di Presidenza, ma il "Partito Democratico" o la
"Fédération" non ce l'hanno, quindi anche come rispetto del
Consiglio. Infatti so che il collega Venturella ha sollecitato
questo, ma è un atteggiamento non rispettoso delle richieste di
informazioni e di strumenti di lavoro a noi necessari per avere i
criteri con cui valutare! Ormai all'11 marzo, come adesso, è chiaro
che il problema della data è di fatto risolto, ma anche solo
calcolando i 45 giorni prima, per le politiche questo vuol dire il
28 febbraio, per cui tutte quelle iniziative che prima ho letto che
sono a marzo, sono iniziative... perché ho insistito sul nome
dell'Assessore Fosson? Non perché c'è un "feeling" particolare con
lui, ma perché lui è candidato alle politiche come lo è il
Presidente del Consiglio Perron... per cui sia Fosson che Perron
avrebbero dovuto avere un poco più di correttezza democratica e
dimostrare più attenzione a questo tema. Momenti per parlare ne
hanno, ma utilizzare... sto guardando i colleghi del "Popolo della
Libertà" e mi rallegro che siano contenti...
Presidente
- ... continui pure...
Squarzino (Arc-VA)
- ... però mi sto chiedendo,
Presidente, come con questo clima il Consiglio riuscirà a reggere
tutti questi giorni...
Cesal
(fuori microfono) - ... non si preoccupi,
reggeremo...
Presidente
- ... cercheremo di fare il possibile... sul
clima non si può fare nulla, il caldo è questo e non si può fare
nulla...
Squarzino (Arc-VA)
- ... continuo, allora. A me spiace
che i candidati al Parlamento che si definiscono "istituzionali",
certo, sono istituzionali perché rappresentano delle istituzioni e,
come tali, vanno a presentarsi in campagna elettorale, quindi
utilizzano il loro ruolo istituzionale per farsi pubblicità e per
fare campagna elettorale... questa non è una cosa corretta!
Voglio venire a lei, Presidente, perché lei l'altro giorno mi ha
detto che ero stata "stupidamente offensiva": credo che queste
valutazioni siano fatte in genere da persone che non hanno delle
risposte sui contenuti, allora delegittimano le persone che
pronunciano certi giudizi o presentano certi fatti. Anche lei,
Presidente, con la sua iniziativa su "Le Calepin" ha compiuto
un'azione che è contraria alla norma, perché lei ha detto che lo ha
fatto come semplice cittadino, ma... prima obiezione: quale altro
cittadino avrebbe avuto accesso alla saletta regionale in questo
periodo? Nessuno, neanche pagando! Seconda obiezione: proprio nella
cartolina in cui si pubblicizzava questo incontro nel sottofondo
erano riportate delle parole in francese che riguardavano
l'approvazione delle norme di attuazione relativamente al catasto,
proprio norme che sono prettamente politiche e che discuteremo
nell'ambito di una legge in Consiglio. In terzo luogo, i semplici
cittadini quando fanno degli inviti, mandano gli inviti a casa ad
altri semplici cittadini e non nei vari ruoli istituzionali!
Ancora: il semplice cittadino che fa questo lavoro, si mette lì
insieme ai suoi amici, imbusta, mette il francobollo, scrive
l'indirizzo, come noi abbiamo spesso fatto. Non credo che il
Presidente Caveri abbia fatto, lui, questo lavoro, ma lo hanno
fatto sicuramente degli amministrativi del suo ufficio pagati con i
soldi pubblici; quindi non ha, come semplice cittadino, fatto
questo invito.
Denunciamo pertanto con forza come in questo periodo
pre-elettorale la Giunta e i 2 candidati Parlamentari abbiano
utilizzato il proprio ruolo istituzionale per farsi propaganda
politica al di là e contro le norme non solo statali, ma anche
regionali. Riteniamo, questa, una cosa molto grave! Quando avevamo
predisposto la mozione, eravamo ancora - ripeto - in un periodo
lontano dalle elezioni per cui sarebbe stato possibile intervenire
con un'azione di monitoraggio. Noi, infatti, chiedevamo con la
mozione che si trasmettesse a cadenza quindicinale alla I
Commissione copia dei provvedimenti relativi alla comunicazione
istituzionale obbligatoria per legge da parte dei membri della
Giunta. Era un modo per dire che c'è un filtro costituzionale, la I
Commissione, che esamina le comunicazioni e interviene in merito.
Naturalmente, essendo passati 2 mesi, ed essendo ormai alla vigilia
delle elezioni, abbiamo modificato la mozione sia nella parte
introduttiva che deliberativa, cioè nella parte introduttiva...
(interruzione del Consigliere Fey, fuori microfono)
... non è vero che ho parlato più di un'ora... vuol parlare
anche lei al microfono, allora utilizzi il mio microfono per far
sentire la sua voce, collega Fey...
Abbiamo modificato il testo, inserendo nella parte introduttiva
il fatto che in queste ultime settimane si sono registrate più
volte delle violazioni del principio che è presente sia
nell'articolo 9 della legge nazionale n. 28/2000, sia nel comma
6bis dell'articolo 4 della legge regionale n. 3/1993, da parte dei
candidati al Parlamento oltre che dei membri della Giunta candidati
alle prossime elezioni regionali, ed ho fatto alcuni esempi prima
(ripeto, non sono arrivata con l'elenco che sarebbe molto più
lungo); a questo punto invitiamo il Consiglio ad esprimere il fatto
che si deplora che si sono verificati tali comportamenti che
pregiudicano la correttezza istituzionale nel periodo
pre-elettorale e poi impegnano i candidati al Parlamento
appartenenti al Consiglio regionale e i membri della Giunta a
sospendere ogni attività che possa essere contraria al dettato
normativa. Una cosa molto semplice e pulita, è come dire: quel che
è stato, è stato, ma questi pochi giorni che ci separano dalle
elezioni sappiate che c'è questa normativa. Tutti sanno che c'è
questa normativa, tutti sanno che questa è una normativa nazionale
e regionale che va osservata, chi non lo fa si assume le sue
responsabilità di fronte alla propria coscienza, al proprio
elettorato, di fronte all'opinione pubblica e alla legge.
Presidente
- La parola al Consigliere Frassy.
Frassy (PdL)
- Per mozione d'ordine. Penso che, alla luce
dell'andamento di questo dibattito sul punto 6, sia opportuno
considerare l'unificazione della discussione con il punto 7, anche
se è abbastanza curioso, perché abbiamo assistito a una metamorfosi
in corso di illustrazione. Il testo della mozione dell'"Arcobaleno"
aveva una fisionomia diversa rispetto alla piega che ha preso
durante l'illustrazione a seguito del testo sostitutivo, il quale,
in sostanza, riprende il testo della nostra mozione di cui al punto
successivo; perciò, parlando di regole, è curioso che si sia
verificata questa situazione, ma penso che per l'economia dei
lavori sia opportuno unificare le due discussioni anche se di fatto
è già iniziata.
Presidente
- Poiché la richiesta viene dal gruppo del
"PdL" penso che si possa accogliere.
La parola alla Consigliera Squarzino Secondina.
Squarzino (Arc-VA)
- Stamani avevo detto al collega
Frassy che a mio avviso le 2 mozioni trattavano lo stesso argomento
e avremmo potuto discuterle insieme. Il collega Frassy mi aveva
risposto di no, che erano mozioni diverse, allora ho rispettato la
sua decisione. È vero, collega Frassy, che in corso d'opera
l'argomento si è modificato, ma dato che sia questa mozione sulla
comunicazione istituzionale, sia quella sul Casinò, che quella
precedente sui costi della politica, dato che dal periodo in cui
sono state concepite - più di 2 mesi fa - ad oggi il contesto è
veramente cambiato, sarebbe stato poco corretto da parte nostra
proporre un testo i cui contenuti non avevano più alcun
significato. Siamo d'accordo ad unificare la discussione.
Presidente
- La parola al Consigliere Frassy, per
l'illustrazione della sua mozione.
Mozione
Premesso che:
- il 25 maggio prossimo i Valdostani saranno chiamati alle
urne per il rinnovo del Consiglio regionale;
- tutti i componenti della Giunta regionale in carica hanno
espresso l'intenzione di ripresentare la loro candidatura per le
prossime elezioni regionali;
- il 22 gennaio sul Bollettino Ufficiale della Regione è
stato pubblicato il decreto di convocazione dei comizi elettorali
per l'elezione del Consiglio regionale;
- l'articolo 4 comma 1 della L.R. 41/98 sancisce che
"l'attività di comunicazione pubblica non deve costituire occasione
di propaganda di parte personale, partitica e religiosa, né
risultare funzionale ad interessi diversi da quelli della
collettività";
- l'articolo 9 della legge dello Stato n. 28 del 22/02/2000
"Disposizione per la parità di accesso ai mezzi di informazione
durante le campagne elettorali e referendarie e per la
comunicazione politica" - applicabile anche alle elezioni regionali
della Valle d'Aosta - sancisce che "dalla data di convocazione dei
comizi elettorali e fino alla chiusura delle operazioni di voto è
fatto divieto a tutte le amministrazioni pubbliche di svolgere
attività di comunicazione ad eccezione di quelle effettuate in
forma impersonale ed indispensabili per l'efficace assolvimento
delle proprie funzioni";
- l'articolo 4 comma 6 bis della L.R. 3/93 "
Norme per
l'elezione del Consiglio regionale della Valle d'Aosta", introdotto
dalla L.R. 22/07, sancisce che "dalla data di pubblicazione del
decreto di convocazione dei comizi elettorali e fino alla chiusura
delle operazioni di voto è fatto divieto ai componenti la Giunta
regionale di svolgere attività di comunicazione istituzionale a
pagamento, ad eccezione di quella obbligatoria per legge";
Rilevato che:
- in occasione della consueta Conferenza stampa di fine anno
la Giunta divulga una pubblicazione riassuntiva della propria
attività politico-amministrativa;
- con deliberazione di Giunta n. 190 del 25 gennaio sono
stati impegnati € 68.400,00 per affidare ad una agenzia di
pubblicità per la "realizzazione di una pubblicazione del bilancio
di fine legislatura su supporto cartaceo", al fine di "comunicare i
risultati ottenuti nel corso di quest'ultima legislatura
all'opinione pubblica valdostana";
- l'incarico, decorrente dal 28 gennaio, prevede una durata
di due mesi e che ad oggi tale materiale non risulta né stampato,
né distribuito;
Ricordato che:
- all'inizio della corrente legislatura la II Commissione
consiliare su mandato del Consiglio regionale effettuò, ai sensi
dell'articolo 24 del Regolamento interno, una indagine conoscitiva
sulla correttezza della comunicazione istituzionale effettuata da
un Assessore sul finire della precedente legislatura a ridosso del
periodo elettorale;
- il parere legale richiesto dalla II Commissione consiliare
all'Avv. Giuseppe Gallenca del Foro di Torino relativamente
all'interpretazione dell'articolo 9 comma 1 della legge dello Stato
n. 28 del 22/02/2000 "Disposizione per la parità di accesso ai
mezzi di informazione durante le campagne elettorali e referendarie
e per la comunicazione politica" si concludeva affermando che "il
divieto di cui al comma 1 dell'articolo 9, L.22/2/2000, n. 28 non
diventa operativo prima della pubblicazione sul Bollettino
Ufficiale della Regione del decreto di convocazione dei Comizi
Elettorali per il rinnovo del Consiglio regionale";
Ritiene:
- l'attività di comunicazione di cui alla Deliberazione di
Giunta n. 190 del 25 gennaio 2008 in violazione della normativa
vigente e in particolare delle sopra citate leggi in materia di
regolamentazione della competizione elettorale.
Il Consiglio regionale
Impegna
il Presidente della Regione e la Giunta regionale a bloccare
le procedure di stampa e distribuzione dell'iniziativa oggetto
della Deliberazione di Giunta n. 190 del 25 gennaio 2008 e a non
intraprendere ulteriori iniziative in contrasto con la predetta
normativa.
F.to: Frassy - Tibaldi - Lattanzi - Ottoz
Frassy (PdL)
- Penso che a questo punto l'argomento sia
noto, non solo per quanto è stato detto dai colleghi
dell'"Arcobaleno" ad illustrazione del nuovo testo, ma sia noto
perché su questi argomenti avevamo avuto modo di esprimerci negli
scorsi Consigli con atti ispettivi. Il testo sostitutivo è previsto
dal Regolamento, ma l'avessimo discusso prima, avremmo capito che
la discussione poteva essere unificata, perché la conclusione
dell'impegnativa del testo sostitutivo del punto 6 coincide con la
nostra impegnativa ed è il fatto di non intraprendere iniziative
che possano essere in contrasto con la normativa che regolamenta la
materia della comunicazione istituzionale.
Mi trovo un po' a disagio nel parlare di queste cose, perché
stiamo parlando di cose che sono già accadute, che servono a
ribadire con una petizione di principio che quando le leggi vengono
fatte - soprattutto se sono leggi regionali - dovrebbero essere
rispettate, in quanto noi, come organo legislativo, possiamo
cambiare le leggi, ma poi dobbiamo rispettarle. Invece ci pare di
capire che su questa materia - come su altre - spesso ci sia la
tentazione di interpretare le leggi. Le leggi vanno rispettate e se
non piacciono vanno cambiate; invece è fuorviante il concetto di
interpretare in maniera flessibile le leggi.
L'antefatto - ma penso sia noto - risale alla fine della scorsa
legislatura, quando l'allora Assessore al turismo, Cerise,
intraprese una campagna di comunicazione a mezzo stampa, che fu
oggetto di un approfondimento da parte della II Commissione
all'inizio di questa legislatura, ai sensi dell'articolo 24. La II
Commissione istruì e ricostruì la trafila delle comunicazioni e
delle pubblicazioni, dopo aver esaminato e i documenti e la
normativa diede incarico all'avv. Giuseppe Gallenca del Foro di
Torino affinché desse un'interpretazione dell'articolo 9, comma 1,
della legge n. 28/2000 (legge sulla "par conditio"). Le conclusioni
di quel parere dicevano che il divieto di comunicazione di cui al
comma 1 di questa legge, articolo 9, non diventa operativo prima
della pubblicazione sul BUR del decreto di convocazione dei comizi
elettorali; di conseguenza, l'attività di comunicazione fatta
dall'allora Assessore Cerise, sebbene fatta in un momento in cui il
decreto di convocazione dei comizi elettorali era stato emanato,
non essendo stato ancora pubblicato, non poteva essere considerata
in violazione della suddetta norma. Quando nella scorsa primavera
il Consiglio ha rimesso mano alla normativa elettorale, memori di
quella vicenda avevamo ritenuto, nell'ambito del gruppo di lavoro,
di puntualizzare gli aspetti della comunicazione, tant'è che
scrissi personalmente quello che è diventato il comma 6bis
dell'articolo 4 della legge n. 3/1993 introdotto con la modifica
della legge n. 22/2007, dove avevamo approvato che dalla data di
pubblicazione del decreto di convocazione dei comizi elettorali è
fatto divieto ai componenti della Giunta regionale di svolgere
attività di comunicazione istituzionale a pagamento, ad eccezione
di quella obbligatoria per legge. Qui mi fermo, perché devo citare
la risposta sorprendente data dal Presidente della Regione, quando
circa un mese fa, rispondendo a una nostra interpellanza
sull'oggetto sostenne, con una interpretazione originale - ma,
Presidente, dubito che possa far dottrina proprio per la sua
originalità! -, disse che il concetto di pubblicazione era riferito
ai manifesti elettorali affissi dai Sindaci.
È vero che la politica è l'arte del possibile e
dell'impossibile, ma non sfuggirà al Presidente della Regione che
c'è una leggera differenza fra la pubblicazione a mezzo di
Bollettino ufficiale, che serve a dare ufficialità al decreto, e la
pubblicità effettuata dai manifesti elettorali affissi dai Sindaci.
Quando il gruppo di lavoro decise di approvare il testo dalla data
di pubblicazione del decreto di convocazione sul presupposto che
quel gruppo di lavoro aveva forse anche qualche cognizione,
Presidente Caveri, della materia, è evidente che quel concetto di
pubblicazione non poteva che essere inteso nel senso più corretto
di quella che è la sua determinazione giuridica di pubblicazione
sulla fonte ufficiale, come lo è, il BUR della Regione. Tutta
questa premessa per dire che l'errore che fu fatto la scorsa
primavera è stato quello di scrivere una norma di principio e di
non prevedere a corollario di quella norma una norma di tipo
sanzionatorio. Ci siamo trovati a scrivere una regola e sappiamo
che purtroppo uno dei malvezzi italici - che la nostra Regione
spesso riesce a recepire! - è di trovare la gabola per non
rispettare la norma in particolare quando la norma non è
sanzionata.
Esprimiamo di conseguenza il nostro disappunto dal punto di
vista di un giudizio politico sulla disinvoltura con cui è stata
aggirata e interpretata in maniera partigiana - nel senso deteriore
del termine - quella norma che era stata scritta alla luce di
quanto era accaduto ad inizio di legislatura. Si dice che spesso la
storia si ripete e dobbiamo constatare che la storia si è ripetuta,
perché il finire della scorsa legislatura si è riproposto sul
finire di questa. Probabilmente quello che dovevate fare lo avete
fatto, e questa mozione arriva ormai a misfatto compiuto; noi lo
denunciamo in termini politici, perché riteniamo che se è legittimo
effettuare della propaganda elettorale, è discutibile dal punto di
vista del buongusto nei confronti del destinatario finale di questa
propaganda elettorale, che è il cittadino e che poi è colui che
contribuisce a creare le risorse di bilancio, che viene reperito
soprattutto con la tassazione su chi svolge attività a vario
titolo, il quale, forse, non gradisce di veder recapitare al
proprio domicilio delle pubblicazioni che di istituzionale non
hanno assolutamente nulla!
Nelle ultime settimane i cittadini sono stati letteralmente
invasi da pubblicazioni provenienti dai vari Assessorati: potrei
citare la pubblicazione inviata dall'Assessore Marguerettaz sulla
banda larga o la comunicazione dell'Assessore La Torre sull'energia
o la pubblicazione del bilancio sintetico della XI legislatura. Su
questo bilancio sintetico qualche riflessione forse va fatta alla
luce di questo Consiglio, l'ultimo di legislatura, che tutto è...
fuorché sintetico! È un Consiglio fiume, che dimostra la difficoltà
di questa Giunta di portare a compimento il suo progetto
politico-amministrativo; di conseguenza le dichiarazioni di
soddisfazione che sono state scritte nei libelli recapitati a
domicilio sono probabilmente solo di facciata, servono a dare il
senso della presenza politica e della presenza sulla scena
elettorale delle prossime settimane. Penso che ci sia poco altro da
aggiungere, se non la conclusione che forse la prossima legislatura
dovrà rimettere a fuoco il problema della comunicazione
istituzionale e dovrà essere individuato un meccanismo che censuri
non soltanto, ma sanzioni atteggiamenti scorretti. Atteggiamenti
scorretti che sconfinano in un indebito utilizzo di risorse
pubbliche per iniziative che nulla hanno a che fare con la
comunicazione istituzionale e con il motivo di utilizzo delle
risorse pubbliche.
Riteniamo che non ci sia più l'esigenza di mettere in votazione
la nostra mozione, perché è chiaro che quella pubblicazione che era
oggetto di questa mozione depositata 2 mesi e mezzo fa, il tempo ha
reso superata la mozione stessa rispetto alla conclusione.
Ritiriamo quindi la mozione, mantenendo però forte e chiara la
denuncia di un comportamento poco apprezzabile e poco rispettoso
della normativa statale e soprattutto regionale in materia di
comunicazione.
Presidente
- La mozione viene ritirata.
Il Consiglio prende atto.
Presidente
- La parola al Consigliere Sandri.
Sandri (PD)
- Credo che questo tema sia particolarmente
rilevante e devo dare anche i miei apprezzamenti ai gruppi "PdL" e
"Arcobaleno" per averlo suscitato. Come "Partito Democratico"
abbiamo recuperato la questione proponendo alcuni emendamenti al
testo originale delle 2 mozioni...
Presidente
- ... sono stati annunciati adesso...
Sandri (PD)
- ... sono stati depositati da tempo, però, e
ne dirò i contenuti quando saranno stati distribuiti ai colleghi.
Annuncio solo che la parte relativa alla mozione presentata
dall'"Arcobaleno" è formale, va a cambiare alcuni termini del
testo, mentre più rilevante era la modifica alla mozione dei
colleghi del "PdL", e mi spiace che l'abbiano ritirata, perché
c'era un bell'emendamento, ma... visto che sono state unificate,
l'emendamento alla mozione di cui al punto 7 può essere trasposto
sulla mozione di cui al punto 6 dell'ordine del giorno, perché è un
comma aggiuntivo.
Il tema è rilevante. Mi spiace che il collega Frassy abbia
ritirato la mozione, perché se è vero che oggi non siamo nelle
condizioni di prevenire il malfatto, che ormai è stato compiuto,
possiamo tuttavia ottenere 2 risultati: il primo, che i Valdostani
vengano a conoscenza di come si tratta male la democrazia in questa
Regione; il secondo, che da qua al 25 maggio ci si comporti in modo
diverso. La questione non è secondaria, perché la mozione
dell'"Arcobaleno" dice che il comma 6bis dell'articolo 4 della
legge regionale n. 3/1993 pone divieto ai componenti della Giunta
di svolgere attività di comunicazione istituzionale a pagamento, ad
eccezione di quella obbligatoria per legge, mentre la legge
regionale n. 41/1998 sancisce che l'attività di comunicazione
pubblica non deve costituire occasioni di propaganda di parte
personale, partitica o religiosa, né risultare funzionale agli
interessi diversi da quelli della collettività. Di tutte queste
norme si sta facendo scherno, perché constatiamo quotidianamente
che di questo atteggiamento non si tiene conto.
Ho aperto poco fa il sito della Regione e ho trovato che lunedì
7 aprile - già questa è una comunicazione istituzionale - a
Vinitaly, a Verona, verrà consegnato il "Premio Cangrande", il
premio che viene assegnato ogni anno dall'ente autonomo a
vitivinicoltura italiana e quest'anno viene conferito dalla Valle
d'Aosta a Erminio Neyroz, ma... si aggiunge:
"su indicazione
dell'Assessore regionale Giuseppe Isabellon"
! Allora deve
essere impersonale, e si deve dire: della Giunta regionale o
dell'Assessorato, senza menzionare la persona. Questo è gravissimo,
perché va in sintonia con quest'atteggiamento negativo che c'è da
molti anni in questa Regione, per cui stiamo sovvenzionando e... se
non passa la legge sull'editoria sovvenzioneremo ancora per un bel
po' il "Milieu rural" che è un giornale che ha di fisso due cose:
la testata "Milieu rural" e la foto di un Assessore, tutti i santi
numeri! Passiamo al secondo punto, giovedì 3 aprile, il "Calepin"
del sito della Regione, questa è ancora più carina: alle ore 15,
nella Saletta delle manifestazioni di Palazzo regionale ad Aosta,
alla presenza del Presidente della Regione, On. Luciano Caveri, e
degli Assessori al bilancio Aurelio Marguerettaz, e delle attività
produttive Leonardo La Torre, il Presidente di "Vallée d'Aoste
Structure" Giorgio Pession - che spero non sia candidato alle
regionali... - e il Vicepresidente della "Cogne Acciai Speciali"
Roberto Marzorati - sicuramente non è candidato alle regionali -,
firmano il nuovo contratto di locazione dei terreni e dei
fabbricati che insistono sull'area "Cogne". Voglio sapere se questa
è una cosa che bisogna fare nella saletta delle manifestazioni con
i riflettori alla presenza di qua, di sopra e di sotto? Andiamo a
vedere quanto di pubblicità c'è dentro questa roba qua? Il 99%! Poi
vedremo a quanto gliela affittate, vediamo se avete messo anche lì
il 9% che avete messo a tanti altri imprenditori valdostani o se
avete fatto politiche differenziate! Ma non si ferma qua, perché
abbiamo degli amministratori che sono degli schizzi che ci sono
dappertutto. Alle ore 9 del 4 aprile nel Salone delle
manifestazioni di Palazzo regionale, il Presidente della Regione,
l'Assessore della sanità, casualmente anche candidato al
Parlamento, intervengono al convegno "Sui passi di Maria Bonino", e
avanti... Alle ore 14 abbiamo alla "Pépinière d'entreprise" il
Presidente della Regione, l'Assessore alla sanità, eccetera, che
intervengono al seminario - e qui, tenetevi forte, questa era
veramente una cosa indifferibile! - "Il ruolo della centrale unica
per la Regione Valle d'Aosta".
È una legge che è stata approvata... almeno chiamare il relatore
della legge, qualcuno del Consiglio regionale, dando così spazio a
chi ha fatto quella legge! No, devono farsi vedere in prima linea
come sono belli... ma il top si è visto il 24, nell'annuncio che
girava per il sito della Regione qualche giorno fa e che ho
recuperato tramite "Google"... dice che si terrà il 28 marzo alle
ore 14,30 un convegno sul Turismo accessibile nelle località di
montagna, organizzato dalla "Fondazione Courmayeur" e dal
coordinamento solidarietà della Val d'Aosta in collaborazione con
il Consorzio delle Cooperative sociali "Trait d'Union". L'obiettivo
del convegno è di mettere in luce le esperienze e le prospettive
del turismo accessibile in montagna. Non c'è niente di urgente,
perché il turismo accessibile c'era 10 anni fa, ci sarà qualche
altra cosa. Il programma è molto interessante perché abbiamo alle
14,30 la seduta di apertura, dove troviamo l'Assessore al turismo e
il Presidente della Regione, "prezzemolino"... poi, alle 18,40,
abbiamo l'Assessore alla sanità e alle 18,55 il vin d'honneur, cioè
il quarto d'ora finale delle conclusioni. Il problema è soltanto
apparire e avere il proprio nome su questo pezzo di carta, che poi
diventa comunicazione.
Allora abbiamo il sospetto che dietro questo atteggiamento ci
sia una sorta di premeditazione, cioè mi immagino qualche tempo fa,
magari un mese e mezzo fa, non tanto di più, diciamo un mese e 10
giorni più o meno, mi immagino questa scena da qualche parte al 2°
piano di Palazzo regionale...
(interruzione del Presidente della Regione, fuori
microfono)
... ma è un sogno, Presidente... in un incontro fra gli addetti
stampa, il Presidente della Regione, politici, si parla di regolare
la comunicazione istituzionale perché siamo in campagna elettorale,
quindi per favore, caro addetto stampa della Presidenza della
Giunta, caro addetto stampa della Presidenza del Consiglio, da
adesso in avanti non bisogna sgarrare neanche un secondo... ecco,
questo è il sogno che abbiamo, ma... come ha detto il Presidente,
questo non è avvenuto!
L'atteggiamento che abbiamo percepito è molto simile a quello
che veniva praticato durante il ventennio fascista, quando c'era la
parola d'ordine
"me ne frego delle leggi, delle istituzioni, del
dovere, io devo apparire, io devo esserci, io devo essere
presente".
E questo atteggiamento è stato dimostrato - e ci ha
portato a valutare positivamente queste 2 mozioni e adesso ad
appoggiare con forza quella dell'"Arcobaleno" - dalla vicenda de
"Le Calepin", che, come ricorderete, è una rubrica che appare da
molto tempo su "Le Peuple Valdôtain", organo ufficiale dell'"Union
Valdôtaine", in cui il giornalista On. Luciano Caveri, che
ovviamente non è un politico - infatti non si chiama onorevole per
caso... -, tiene una sua serie di valutazioni e adesso le ha messe
insieme, chiedendo, contro il Regolamento della Presidenza del
Consiglio, che dice:
"È vietata la concessione di sale a
partiti, movimenti, associazioni e forze politiche a decorrere dai
40 giorni precedenti la data delle elezioni"
; invece, il 27
marzo il Presidente della Regione, esponente di punta dell'"Union
Valdôtaine", che propaganda un libro che è semplicemente la
raccolta di articoli del giornale ufficiale dell'"Union
Valdôtaine", si permette di andare a fare questa presentazione a
Palazzo regionale!
Abbiamo 2 risposte interessanti alle posizioni espresse dai
colleghi Venturella e Tibaldi che erano contrari a questa posizione
presa dall'Ufficio di Presidenza. Secondo la sig.ra Fosson che si
occupa della cosa:
"non si è ritenuto opportuno negare a Luciano
Caveri l'utilizzo del Salone, in quanto lui ha fatto questa
richiesta come privato cittadino"
. Ora che sia un privato
cittadino è evidente, ma è anche autorità massima della sig.ra
Fosson in questione e può fare e disfare del Salone regionale come
vuole e come ha sempre fatto! Spiega il Presidente Caveri:
"Ho
fatto domanda come cittadino, è una mia iniziativa privata; nel
Calepin parlo di politica una volta sì e 10 no, ho fatto tutto a
mie spese, pago il Salone e sui manifesti non c'è neppure il
simbolo dell'Union Valdôtaine".
Peccato che nella copertina del
libro "Le Calepin" ci sia la scritta "Le Peuple Valdôtain", che è
un'altrettanto simbologia forte dell'"Union Valdôtaine"! Che questo
sia contro la legge e la correttezza politico-istituzionale, lo
dimostra il comunicato ANSA del 27 marzo. Sappiamo che l'ANSA è
"ansiosamente" al servizio del potere e mi permetto di citare solo
l'incipit del servizio (voi cercate di visualizzare il noto
redattore dell'ANSA che occupa qua, spesso, la tribuna):
"Le
Calepin è un compendio di pensieri in libertà, scritti di getto, o
con attenta riflessione da Luciano Caveri, raccolti in un volumetto
di 293 pagine"
...un mattone così! Altro che volumetto, una
mattonata! Ma il giornalista che deve far vedere che è lì: "io con
il potere ci sono, vi do una mano, ragazzi, sono qua"... continua:
"... il volumetto che l'autore ha presentato oggi ad Aosta ed è
il secondo Calepin di Caveri e si distingue dal precedente proprio
perché lascia meno spazio all'attività politica e prevale il diario
delle esperienze e delle emozioni vissute".
Ha tradotto in modo
poetico quello che gli ha detto, ho parlato una volta sì e 10 no di
politica e lui lo ha messo!
Capite che ormai siamo all'incredibile, che si fa pubblicità,
che questa pubblicità viene fatta nei modi che non sono corretti e,
ovviamente, che ci sono canali che non sono quelli istituzionali,
che fanno sì che qualche parte della stampa si lasci colpire dalla
bontà di questo tipo di iniziativa, perché si pensa che questi qua
saranno qui, per sempre, e se si vuole sopravvivere con loro si
devono fare i conti! Invece i nostri giornalisti dovrebbero sapere
che nessuno è eterno, soprattutto in politica le cose cambiano a
velocità impressionante e che non è detto che puntare sul cavallo
che ha vinto fino all'altro ieri possa servire per il futuro!
Il dato che ci aveva portato a presentare l'emendamento alla
mozione di cui al punto 7 e che spostiamo sulla mozione del punto 6
- tanto ha lo stesso significato - è rispetto a un dato importante
riguardante la pubblicazione riassuntiva dell'attività politica
della Giunta regionale che è stata presentata in modo
fantasmagorico; se qualcuno di voi è andato... io ho avuto il
piacere di godermi l'ultimo quarto d'ora, veramente straordinario,
al Salone Monte Bianco dell'"Hotel Billia" a chiusura del 2007.
Sono stati impegnati 68.400 euro - tenete conto della cifra, perché
vedrete nell'assestamento di bilancio che si può chiedere e non ci
faranno passare cose molto meno costose di questa - per la
realizzazione di una pubblicazione del bilancio di fine legislatura
su supporto cartaceo, al fine di comunicare i risultati ottenuti
nel corso di questa ultima legislatura all'opinione pubblica
valdostana. Intanto, se foste stati onesti, avreste investito 500
euro, perché per quei 4 risultati scadenti che ci sono, non c'era
bisogno di fare chissà quale pubblicazione! Ma se volevate
abbellire la pubblicazione, credo che 68.400 euro riusciranno a
mettere talmente tanto verde e tanti fiori attorno ai risultati che
magari sembreranno positivi. In questo senso il gruppo del "PD"
aveva fatto una pensata... Presidente, parla lei visto che l'altro
Presidente non è stato così cortese stasera di stare con noi? E ho
l'impressione che non ci sarà neanche nelle prossime serate...
La nostra proposta era:
"il Presidente del Consiglio e
l'Ufficio di Presidenza del Consiglio a predisporre, con i fondi
del Consiglio, una pubblicazione sulle attività dei Gruppi
consiliari"
... "par conditio"! Siamo l'unico Consiglio
regionale d'Italia in cui, nella schermata dei Consiglieri su
Internet, non ci sono segnate le iniziative legislative che hanno
fatto, non dico le interpellanze e le interrogazioni perché per la
collega Squarzino ci vorrebbero 10 gigabyte del server per riuscire
a mettergliele tutte, ma almeno le proposte di legge firmate! Sul
sito della Regione si trova di tutto di più, ma per quanto riguarda
i Consiglieri regionali non si trova niente! Invece se si deve
andare in questa direzione, credo che sia importante andare a una
parità di condizioni rispetto alla Giunta regionale. Trovo
gravissimo che proprio in quella riunione di dicembre ci fosse
l'Ufficio di Presidenza, credo che ci fosse anche lei e il
Presidente del Consiglio, in cui però eravate succubi della Giunta
regionale e non avete avuto una sola parola per illustrare
l'attività dei gruppi consiliari, ovviamente di quelli di
minoranza, perché di quelli di maggioranza c'è tutto il resto della
platea! Si vede che questo atteggiamento di scarsa considerazione
dei testi di legge, leggi nostre fatte dal Consiglio nel 1993 e nel
1998... non è casuale, non è che su questo punto, noi, abbiamo
trovato un baco nell'atteggiamento della Presidenza della Regione,
della Giunta e della maggioranza; ma è un sistema che da sempre ha
funzionato in questa maniera, per cui c'è un controllo costante
perché tutto ciò che è Regione sia identificato con la Giunta e non
con il Consiglio. Questa è - come qualcuno dice - l'espropriazione
delle competenze del Consiglio, la si fa anche in questa maniera,
impedendo che il Consiglio regionale sia illustrato e sia compreso
dai cittadini come quello che fa le leggi!
Ormai il Presidente della Regione è arrivato a dei livelli tali
di autosuggestione, che decide lui per tutti noi! Su Carema ha
chiesto il nostro parere? Assolutamente no! Ha impedito al
Consiglio regionale di esprimersi dicendo: "io adesso faccio
ricorso, spendiamo soldi, andiamo alla Corte costituzionale,
perdiamo", ma... non è che dopo che hanno perso sono tornati qua
per chiedere su questo tema cosa fare! No! Decide lui, va alla
stampa, chiama qualche giornalista dell'ANSA amico suo e dice:
"senti, ho deciso, facciamo l'inceneritore, andiamo via Carema,
facciamo questo"... ma questo non è modo di comportarsi, questo è
totalmente fuori da ogni logica! Il Presidente della Regione, ma
nel senso che porta avanti le politiche dettate dal Consiglio!
Questa politica della comunicazione porta proprio all'idea che
la gente è convinta ormai che chi conta in Valle siano solo gli
Assessori, i Consiglieri regionali e quest'aula non hanno più alcun
significato! Lo dimostra con molta naturalezza un episodio di cui
qualcuno di voi è stato testimone (il Consigliere Praduroux, di
certo, me lo ricordo): qualche giorno fa al parcheggio riservato ai
Consiglieri, c'era un foglio di carta fatto al computer sulla
sbarra in cui si ringraziava uno degli Assessori che aveva chiamato
il carroattrezzi e i Vigili urbani per far togliere la sua
macchina, che pare impedisse... questo perché? Perché contano solo
gli Assessori, la Giunta regionale, e questo passa dal fatto che
noi, qua, non abbiamo un Presidente del Consiglio che faccia da
contraltare a questo tipo di cose! Siamo preoccupati, perché quando
non si rispettano le regole, c'è qualcosa di ben peggio. Non
rispettare queste regole che sono semplici, significa che il
proprio "ego" è superiore al Codice civile, alle leggi della
Regione e dello Stato: "io sono al di sopra, le posso seguire o
meno a seconda di quello che mi fa comodo, le seguirò o non le
seguirà a seconda di quello che mi fa comodo"! Questo è uno degli
atteggiamenti che trovo più barbari e mi ricordano per una tragica
assonanza il "me ne frego" di stampo fascista.
Tornando alla mozione, chiediamo che questa sia approvata dal
Consiglio; come minoranza di Centro-Sinistra chiediamo alle altre
forze politiche che votino la mozione, per dare il segnale che da
adesso in poi si vogliono rispettare le regole. Lo dico per questo
concetto che va al di là dell'interesse di ciascuno di noi, perché
se la devo dire tutta, sull'interesse nostro, abbiamo interesse che
il Presidente della Regione continui ad essere in televisione o a
sparare sui giornali o a tessere le sue trame mediatiche sull'ANSA
o sui giornali locali, perché ogni volta che esprime con maggiore
foga le proprie idee, è un aiuto alla nostra campagna elettorale,
alla nostra parte politica! Credo che il risultato finale non ci
disturba minimamente, nel senso che se l'approverete abbiamo fatto
"Bingo", cioè la maggioranza per una volta ha capito che d'ora in
avanti deve portarsi con una certa correttezza sul sentiero del
confronto politico; se non l'appoggerete ci va bene lo stesso,
perché dimostrerete quel che siete, cioè persone per cui le regole
valgono e non valgono, perché siete cittadini di serie "A" e gli
altri sono cittadini di serie "B", e perché questo viene
interpretato in modo brillante dal vostro Presidente, che è il più
grosso "atout" che abbiamo per la campagna elettorale, sia delle
politiche, che delle elezioni regionali!
Presidente
- Voglio precisare che in merito alle
osservazioni fatte dal collega Sandri, ogni anno l'Ufficio di
Presidenza presenta l'attività del Consiglio in generale, questa
cosa è stata fatta sempre anche quando, ad inizio di legislatura il
"PD" ("DS") era in maggioranza e nell'Ufficio di Presidenza c'era
un Vicepresidente del "PD" che anche lui è candidato al Parlamento,
e non è mai pervenuta alcuna richiesta allora, né oggi dai gruppi
di minoranza presenti nell'Ufficio di Presidenza. Pertanto ci siamo
comportati in modo corretto sempre, e questa è la dimostrazione che
non c'è da parte dell'Ufficio di Presidenza alcun tentativo di fare
diversamente. Se nella prossima legislatura l'Ufficio di Presidenza
nuovo farà una scelta diversa, nulla osta di andare in questa
direzione, ma questa non è un'accusa che si può rivolgere
all'attuale Ufficio di Presidenza.
Lei ha presentato un emendamento all'oggetto n. 7, dovrebbe
formalmente ripresentarlo al n. 6 e spiegare dove vuole
collegarlo.
La parola al Consigliere Vicquéry.
Vicquéry (UV)
- Per mozione d'ordine. Vorrei sapere, per
l'economia dei lavori del Consiglio, quanti sono i Consiglieri
iscritti a parlare.
Presidente
- Ho sul mio schermo i Consiglieri Rini e
Tibaldi. L'intenzione è di portare a termine la votazione su questo
oggetto. Se vogliamo sospendere per 5 minuti per vedere il testo...
Il Consiglio è sospeso per 5 minuti.
Si dà atto che la seduta è sospesa dalle ore 00 alle ore
0,19.
Presidente
- Riprendiamo i lavori. È stato consegnato un
nuovo testo, che sostituisce quello presentato dal gruppo
"Arcobaleno".
Do lettura, per il verbale, dei 2 emendamenti del "Partito
Democratico" presentati rispettivamente per le mozioni di cui ai
punti n. 6 e n. 7 dell'ordine del giorno, benché superati:
Emendamento
Le parole "a cadenza quindicinale" sono sostituite con la
parola "giornalmente" e le parole "alla I^ Commissione consiliare"
sono sostituite dalle parole "a ciascun Consigliere regionale,
anche in forma elettronica".
Emendamento
In fondo alla mozione è aggiunto il seguente periodo:
"Il Presidente del Consiglio e l'Ufficio di Presidenza a
predisporre, con i fondi del Consiglio regionale, una pubblicazione
sulle attività dei Gruppi consiliari regionali in questa
legislatura, della stessa qualità e quantità della pubblicazione
della Giunta regionale ex DGR 190/2008, nel caso questa sia
effettivamente realizzata".
Se non vi sono altri interventi, dichiaro chiusa la discussione
generale.
La parola al Presidente della Regione, Caveri.
Caveri (UV)
- La mozione riprende discussioni già
avvenute. Ho già avuto modo, qui e in Ufficio di Presidenza, di
esprimere la posizione del Governo, per cui confermo il voto
contrario sulla mozione del gruppo "Arcobaleno".
Presidente
- La parola al Consigliere Sandri, per
dichiarazione di voto.
Sandri (PD)
- Solo per dichiarare il voto positivo del
"PD" alla nostra mozione e per far rilevare che il Presidente della
Giunta manco ha letto la mozione, perché si sarebbe reso conto che
non è del gruppo "Arcobaleno", ma che è firmata dai Capigruppo
dell'"Arcobaleno" e del "PD". È talmente attento ai lavori che si è
perso questo passaggio, ma non solo questo si è perso; si è perso
l'occasione di rispondere in Consiglio regionale a una serie di
precise osservazioni che sono venute non solo dai banchi del
"Partito Democratico" e dell'"Arcobaleno", ma anche dai banchi del
"Popolo della Libertà", quando nel ritirare la sua mozione, il
collega Frassy ha espresso con chiarezza il suo pensiero in
materia. Questo ci convince ulteriormente che questa sia una
mozione da votare con convinzione, perché il rispetto da parte del
Presidente della Regione del Consiglio regionale è pari a zero!
Neanche più si sente in dovere di spiegare e di dare delle ragioni
politiche che possano sottendere all'operato fatto finora!
Non credo che questo sia un modo per uscirne bene dalla
situazione attuale, credo che la Regione abbia bisogno di un
Consiglio regionale rispettato dalla Giunta e a cui venga
riconosciuto il diritto-dovere di fare il proprio mestiere, che è
quello di legiferare, quello di fare attività ispettiva
sull'attività della Giunta e quello di manifestare la propria
attività fra la popolazione nei modi previsti, ma di certo non in
modo subordinato alla Presidenza della Giunta. Mentre iniziava la
distribuzione di questi fogli, dai banchi dell'"Union" si diceva:
"ah, anche questi sono i costi della politica, i fogli di carta"...
Questo rientra proprio nel fastidio che emerge fisicamente,
irresistibile, per cui la politica... siamo noi, cioè la minoranza
per i colleghi dell'"Union", che dovrebbe stare zitta. Abbiamo
degli esempi in materia, sono quelli che vi piacciono molto: ci
sono delle minoranze in quest'aula che non ci sono e che non
presentano...
(interruzione del Presidente della Regione, fuori
microfono)
Presidente
- ... colleghi, usate termini
appropriati...
Sandri (PD)
- ... chiedo le scuse formali da parte del
Presidente della Regione che ha dato del minorato al
sottoscritto...
Caveri
(fuori microfono) - ... a Cesal...
Sandri (PD)
- ... senza soldi dei gruppi, mantenendo le
prebende del 1990, senza ovviamente possibilità di fare pubblicità
istituzionale, non presentare emendamenti, ordini del giorno o
attività ispettiva.
Stamani mi sono divertito a guardare nell'atrio il Presidente
Caveri che si beava di questo tipo di opposizione, era seduto lì,
fra i colleghi Fiou e Ferraris, sorridente, il volto illuminato...
quella è la minoranza che vi piace, ma sappiate che quella
minoranza lì non è rappresentativa di tutta la minoranza del
Consiglio regionale e che questa minoranza farà di tutto per
dimostrare che la Valle d'Aosta merita di più di quello che ha
oggi: merita di avere un Governo efficiente ed efficace, un
Consiglio regionale rispettato, un Consiglio regionale che viva
meglio di quanto non viva oggi e merita soprattutto di cambiare i
propri dirigenti politici! Lo riceva Barack Obama, lo diceva Walter
Veltroni, lo diciamo anche noi: questo si può fare! È per questo
motivo che, con impegno e con determinazione, metteremo il nostro
ditino sul tasto del "sì" a questa mozione.
Presidente
- Pongo in votazione il testo sostitutivo
della mozione che recita:
Mozione
Preso atto del comma 6 bis dell'articolo 4 della l.r. 3/93
che detta disposizioni circa il divieto per i componenti della
Giunta regionale di "svolgere attività di comunicazione
istituzionale a pagamento, ad eccezione di quella obbligatoria per
legge", divieto che è in vigore "dalla data di pubblicazione del
decreto di convocazione dei comizi elettorali", cioè il 22 gennaio
2008;
Preso atto dell'articolo 9 della legge 28/2000 che fa
"divieto a tutte le Amministrazioni pubbliche di svolgere attività
di comunicazione ad eccezione di quelle effettuate in forma
impersonale ed indispensabili per l'efficace assolvimento delle
proprie funzioni";
Visto che in queste ultime settimane si sono registrate più
volte violazioni di tale principio da parte dei candidati al
Parlamento, oltre che dai membri della Giunta candidati alle
prossime elezioni regionali;
Il Consiglio regionale
Deplora
che si siano verificati tali comportamenti che pregiudicano
la correttezza istituzionale nel periodo pre elettorale;
Impegna
1) i candidati al Parlamento, appartenenti al Consiglio
regionale, e i membri della Giunta a sospendere ogni attività che
possa essere contraria al dettato normativo (comma 6 dell'articolo
4 della l.r. 3/93 bis e comma 1 dell'articolo 9 della legge
28/2000);
2) il Presidente del Consiglio, a partire dalla prossima
legislatura, a realizzare una pubblicazione annuale sulle attività
dei gruppi consiliari regionali.
F.to: Sandri - Squarzino Secondina
Consiglieri presenti e votanti: 23
Favorevoli: 4
Contrari: 19
Il Consiglio non approva.
Presidente
- Con questa votazione dichiaro chiusi per
questa giornata i lavori dell'odierna seduta del Consiglio
regionale. I lavori riprenderanno domani mattina alle ore 9.
La seduta è tolta.
---
La seduta termina alle ore 24,27.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK