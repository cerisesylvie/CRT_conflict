Consiglio Regionale della Valle d'Aosta - Oggetto del Consiglio n. 2424 del 27 ottobre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2424 del 27 ottobre 2016 - Resoconto
OGGETTO N. 2424/XIV - Comunicazione del Presidente del
Consiglio. Rinvio oggetti.
Rosset (Presidente) -
Prima di proseguire con l'ordine
del giorno che vede le risoluzioni, porto a conoscenza
dell'Assemblea una lettera pervenuta in quest'istante che leggo:
"Gentile Presidente Rosset, vogliamo informarla che da oggi non
faremo più parte del gruppo consiliare dell'Union Valdôtaine per
costituire un nuovo gruppo in Assemblea. Questo si chiamerà "Pour
Notre Vallée" e ne faranno parte i Consiglieri Claudio Restano (con
le funzioni di Capogruppo) e Antonio Fosson. Cordiali saluti".
Ha chiesto la parola il Consigliere Fosson; ne ha facoltà.
Fosson (PNV) -
Mi permetto di intervenire in questo
Consiglio regionale che segna la ripresa della mia attività
politica dopo la malattia, ora risolta molto bene, per fare alcune
considerazioni che sono nate e si sono formalizzate proprio in
questi giorni. Mi permetta con l'occasione di ringraziare anche qui
tutti coloro che in questo periodo di malattia mi sono stati
vicini, e inoltre di fare gli auguri di pronta guarigione al
Consigliere Ferrero e alla Consigliera Fontana.
In questo periodo, in cui ho lasciato prima l'incarico di
Assessore regionale e quindi ho potuto avere più tempo per
guardarmi attorno, ma soprattutto il tempo di un'inaspettata
malattia, queste sono state occasioni importanti per rivedere le
motivazioni che un tempo mi hanno spinto - mi hanno fatto lasciare
un posto da chirurgo, il lavoro ce l'avevo, era un posto anche
amato - per entrare in politica, ho dovuto interrogarmi anche sulle
motivazioni che oggi mi fanno tornare qui anzitempo. È stato bello
riprendere queste motivazioni: un forte desiderio di cercare di
lavorare per le esigenze della mia gente, per contribuire alla
costruzione del bene comune, e oggi mi sembrano ancora molto valide
e più chiare.
Questo mio intervento, Presidente Rollandin, non è certo dovuto
a quanto lei mi ha comunicato quel 5 giugno al mattino, nel suo
studio, in modo improvviso - si parla di modalità di comunicazione
- quando mi comunicò che avevo tre ore per dare le dimissioni
dall'Assessorato alla sanità perché l'UVP, per entrare in
maggioranza, voleva a tutti i costi l'Assessorato alla sanità, cosa
che poi si è dimostrata non vera. Quella modalità improvvisa non è
stata per me completamente comprensibile, soprattutto perché lei
allora non mi ha dato alcuna possibilità di replica e di
discussione, comunque non è per questo che io ora vado a dire
queste cose: infatti allora me ne andai in silenzio, senza un
discorso, senza polemiche.
La ragione che invece voglio mettere al centro di questo mio
intervento è che il metodo con cui in questa Regione viene gestita
la cosa pubblica, le difficoltà che ci sono nel dialogare, nel
proporre soluzioni - le abbiamo vissute anche in questi giorni -
sono dovute soprattutto perché chi gestisce è uno solo e gestisce
tutto da solo. Questo proprio per il ruolo che le è attribuito, ma
anche per una storia, oltre che per capacità personali indubbie.
Queste difficoltà, Presidente Rollandin, nel condividere tutte le
sue scelte, soprattutto negli ultimi sei mesi della mia presenza
nella sua Giunta, le sono sicuramente chiare. In quel periodo le
mie posizioni erano ascoltate con molta difficoltà da parte sua. Si
ricorda sicuramente che ho dato le dimissioni due volte, e che per
due volte lei mi ha richiamato dandomi rassicurazioni che poi sono
state rispettate quando io non ero più lì. Certo, forse queste
incomprensioni sono dovute ad un mio limite, ma lei non ha mai
voluto affrontarle con me, neanche in questo periodo, e di questo
sono dispiaciuto.
Non sono certo l'unico a vivere un disagio in quest'aula, a non
essere ascoltato, a non poter mettere le proprie competenze in
discussione e in aiuto alle scelte importanti che si stanno
facendo: molti della maggioranza, nei corridoi, ma anche in tutta
la Valle, mi dicono questo. Alcuni che hanno formulato queste
differenze sono stati rottamati, altri se ne sono andati prima con
l'accusa di essere degli opportunisti o dei traditori. Io sono
convinto che il sistema politico valdostano debba recuperare un
percorso diverso di condivisione, di rapporti, di ascolto, questo
proprio per ottenere una maggiore efficienza e maggiori risultati.
Se si vuole migliorare la situazione della nostra gente, che
sicuramente sta a cuore a tutti in un momento difficile di
cambiamento, bisogna cominciare ad ascoltare tutti, a vagliare
anche le altre esperienze e, se possibile, utilizzarle e
valorizzarle.
Mi ha colpito l'intervento del Consigliere Fabbri di oggi
quando, da uomo onesto com'è, parlava di amarezza. Il modello di
chi vuole cambiare questo non è un ostacolo, ma una risorsa. Dalla
modalità di questo attuale sistema politico non deriva una
progettualità efficace. Il cambiamento non può essere richiesto
soltanto con iniziative dei cittadini, petizioni, leggi di
iniziativa popolare perché, anche se sono sicuramente validi in
quanto tutti auspichiamo una maggiore partecipazione della nostra
gente, del popolo, sono comunque un segno che la politica arriva in
ritardo.
Io penso di essere profondamente e sinceramente autonomista e
federalista, credo nei valori dell'Union Valdôtaine e della sua
storia; soprattutto sono fiero di appartenere ad una terra che da
sempre ha per valori la solidarietà e la sussidiarietà. Penso, e mi
dispiace dirlo, che in questo momento all'interno del gruppo
consiliare dell'UV non ci siano le condizioni per poter fare un
percorso di confronto e di cambiamento senza divieti e blocchi. Ci
ho provato in questi anni, ma non ci sono riuscito, sicuramente
anche per colpa mia.
Presidente Rosset, le comunico che lascerò il gruppo consiliare
dell'UV per costituire un nuovo gruppo, per un cambiamento vero che
molti ci chiedono, unionisti e non, in giro per la Valle e anche in
quest'aula. Un riferimento per chi - e ce ne sono molti - vive
questo disagio, perché l'opinione del singolo, di un piccolo
gruppo, possa avere almeno la dignità di essere ascoltato.
Vogliamo che questo gruppo continui a far parte della
maggioranza, se gli eventi politici e le scelte della stessa
maggioranza ne riconosceranno l'opportunità, ma con una possibilità
di proposta, di dialogo e di incisività ben maggiore di quanto
siamo riusciti a fare finora, per un cambiamento del metodo e della
gestione di quanto la politica deve affrontare, aperti certo a
tutte le proposte della minoranza e pronti ad accogliere le
osservazioni, per non fare muro contro muro.
Lo diceva bene il Consigliere La Torre: cambiare il metodo vuol
dire non pensare che chi ha il potere politico e i numeri possa
fare di tutto. Questo modello operativo - lo dico a tutta la
maggioranza - non è più rinviabile. Non c'è dietro questa nostra
scelta un progetto politico più ampio, ma solo posizioni
individuali da confrontare con chi le voglia confrontare. Tra
l'altro non saranno due posizioni critiche all'interno della
maggioranza ad indebolire una maggioranza che conta su ventisei
membri. Io starò in questo Consiglio dedicando il tempo che rimane
in questa legislatura, mettendo qui il mio impegno e anche la mia
salute per realizzare questo compito che mi ero dato quando ho
deciso di entrare in politica. Vi ringrazio tutti.
Presidente -
Ha chiesto la parola il Consigliere Restano;
ne ha facoltà.
Restano (PNV) -
Signor Presidente del Consiglio, gentili
colleghi Consiglieri, sono valdostano, la mia famiglia è
valdostana, la Valle d'Aosta è la mia casa, la casa dei miei figli
e della mia famiglia, siamo valdostani nel cuore e nella testa, e
amiamo la Valle d'Aosta innanzitutto.
La Vallée d'Aoste avant
tout
. Per essa mi sono impegnato politicamente, prima come
Sindaco e ora come Consigliere regionale, "convinto" di poter
contribuire a far crescere questa Regione sana e prosperosa, serena
e fiduciosa della sua autonomia. Questo è l'impegno che mi sono
preso con i miei elettori e che intendo mantenere ad ogni
costo.
Oggi sono qui a celebrare un passaggio politico per me
difficile, ma necessario. Una scelta sofferta, supportata da
motivazioni profonde che non sono contro questa maggioranza che "in
libertà" voglio sostenere, ma interne al mio percorso personale di
vita politica. È sofferta la decisione, perché in questi anni forse
ho già usato troppe parole per cercare di cambiare una situazione
politica e amministrativa che un po' alla volta è diventata per me
talmente insostenibile da costringermi a questo passo così
doloroso, che mai avrei voluto fare, ma che devo fare anche per le
persone che mi hanno sostenuto ed eletto, per quelli che oggi me lo
chiedono. Dolorosa, perché ho sempre profondamente creduto nelle
mie scelte di militanza nell'Union Valdôtaine che erano e sono
scelte di vita e di valori che ancora oggi condivido. In questo
momento non serve fare retorica e filosofia, in un momento che vede
la nostra Valle soffrire nella sua autonomia, circondata da uno
statalismo invadente che vede gli agricoltori - primo valore della
nostra cultura ancestrale - dimenticati e abbandonati da un
bilancio e da uno Stato fine a sé stesso, bilancio che ha perso
progettualità, memorie e prospettive, che vede le categorie
artigianali, commerciali e imprenditoriali sempre più in
difficoltà, che vede la sanità e il sociale sempre meno al centro
delle politiche di rispetto e di comprensione dell'uomo e della
donna come elementi centrali di ogni azione sociale e politica, a
cui da sempre io mi sono ispirato. Affermo che questo non è più il
momento di parlare, ma occorre essere concreti proprio all'interno
della maggioranza a cui mi sento di appartenere.
La mia scelta di campo nel passato era stata dettata da principi
di una forza politica che si chiama Union Valdôtaine ed è definita
"
Mouvement
", nome che richiama la coesione del popolo
valdostano in un movimento che discute, si confronta e sceglie solo
per il bene della Valle d'Aosta, lontano dai detriti degli odi
personali e degli interessi di
clan
, come diceva Bruno
Salvadori. Sono stato eletto perché i cittadini valdostani mi hanno
dato la loro fiducia, un mandato per rappresentarli, e io non
voglio tradire la loro fiducia. Ma cosa non ha funzionato allora? È
molto semplice, non ha funzionato la conduzione verticistica e
gerarchica dell'Union Valdôtaine in cui mi sono trovato a dover
lavorare, modello che prevede solo due funzioni per gli eletti: c'è
chi decide e c'è chi esegue, senza nessun confronto vero e sincero,
senza nessun confronto libero e sereno, senza nessun dibattito.
Confronto e dibattito che, a mio avviso, sono il punto di partenza
indispensabile per la conduzione della
res publica
(cosa
pubblica) che è pubblica proprio perché di tutti, e non di una
ristretta
élite
. Non è sufficiente però, a mio avviso, che
questo indispensabile confronto e dibattito avvenga solo
all'interno del
Mouvement
e della maggioranza; è necessario
che sia il più ampio possibile abbracciando la società civile, il
popolo valdostano, affinché tutti possano portare il loro punto di
vista. Spetterà poi ai gruppi dirigenti di maggioranza trovare una
sintesi la più condivisa possibile, assumendosi la responsabilità
delle scelte fatte. Queste sono le motivazioni che mi hanno portato
all'inevitabile posizione personale e politica che oggi assumo in
questo Consiglio.
Sono assolutamente consapevole che la mia decisione sarà
inevitabilmente strumentalizzata da chi detiene da sempre il
potere. Sono molto sereno però, perché potrò finalmente di nuovo
rispettare il mandato che gli elettori mi hanno dato, la fiducia
che hanno posto in me come persona e non come numero. Potrò così di
nuovo lavorare per la Valle d'Aosta, per il mio popolo, cosa che
non ero in grado di fare, visto che il mio ruolo era diventato
quello di un mero esecutore di decisioni prese da altri. Non sono
stato eletto per essere uno
yes man
, non lo sono di
carattere e non è quello che mi hanno chiesto di fare i miei
elettori. Io appartengo al popolo valdostano, a quelli che hanno
sempre e solo dato fiducia, ma che ora vogliono riprendersi il loro
legittimo diritto di parlare e di agire in piena responsabilità per
il bene della nostra Valle.
Mi rivolgo a voi, colleghi, ai tanti amici che hanno condiviso
con me il percorso unionista nel passato e nel presente, e vi
chiedo se i nostri valori comuni, i valori
de noutra téra
[traduzione letterale dal patois: della nostra terra], sono
cambiati: la mia risposta è no. Allora mi chiedo e vi chiedo perché
ci siamo divisi, che cosa ci ha divisi. E guardo voi dell'UVP, voi
dell'ALPE e lei collega del Gruppo misto: io credo che ci abbia
divisi il metodo di lavoro imposto dall'alto che ci ha impedito di
dialogare, di confrontarci, di trovare soluzioni veloci ed efficaci
per affrontare i problemi che attanagliano la Valle d'Aosta, primo
fra tutti oggi la difesa dell'autonomia. Alle forze autonomiste di
maggioranza presenti in Consiglio, Stella Alpina e Partito
Democratico della Valle d'Aosta chiedo invece se si può fare
meglio, se organizzativamente e metodologicamente...
Presidente -
Chiedo per gentilezza di concludere. Mi
spiace, o adottiamo per tutti gli stessi criteri...
... collega Presidente, ha adottato dieci minuti per il collega
Gerandin, le chiedo dieci minuti per me.
Presidente -
Non ha avuto dieci minuti neanche il collega
Gerandin.
... lei ha la memoria corta, Presidente!
Presidente -
No, no. Chieda al collega Gerandin quanti
minuti ha avuto.
... dieci minuti, li ho registrati.
Presidente -
Glielo chieda, gli ho tolto anche la
parola.
... dopo dieci minuti.
Presidente -
Dopo sette minuti gli ho tolto la
parola.
... chiedo invece se si può fare meglio, se organizzativamente e
metodologicamente tutto funziona o se possiamo progettare insieme
un metodo di lavoro migliore, più coinvolgente, che ponga in prima
linea l'ascolto e il confronto, tenendo così conto di tutte le
sensibilità, civili e politiche, prima di assumere ogni
decisione.
In questi giorni mi avete fatto l'onore di eleggermi Presidente
della Commissione speciale per la riforma dello Statuto; ho
accettato, pur con questi sentimenti già nel cuore, perché vorrei
essere lo strumento per ritrovare quell'unità politica che tanto
sarebbe necessaria alla nostra Valle, per cambiare un metodo di
lavoro, per ridare la centralità che merita al Consiglio regionale,
per ritornare ad essere tutti valdostani uguali a servizio del
popolo valdostano. Questa nomina la metto a vostra disposizione e,
se lo riterrete necessario, a rimetterla a disposizione
dell'Assemblea regionale.
Presidente -
Le chiederei di concludere, per
cortesia.
... Il mio sogno sarebbe di ritrovarci tutti in una nuova grande
Union Valdôtaine che riparta dall'inizio, dai suoi valori, dalla
sua storia per un nuovo inizio di speranza, per un futuro
Pour
Notre Vallée
.
Presidente, le confermo la comunicazione che, insieme al
collega, le abbiamo depositato poco fa: la comunicazione di uscita
dal gruppo dell'UV e la contemporanea costituzione del gruppo
consiliare denominato
Pour Notre Vallée
.
Presidente -
Ci sono interventi in merito? Se non ci sono
interventi, proseguiamo con i lavori. Ha chiesto la parola il
Consigliere Chatrian; ne ha facoltà.
Chatrian (ALPE) -
Abbiamo ascoltato attentamente le
dichiarazioni del collega Restano e del collega Fosson, un altro ex
Parlamentare dell'Union che lascia l'Union, come tanti altri
Presidenti della Regione che l'hanno abbandonata, come tanti qui
all'interno, in tempi diversi, abbiamo abbandonato questa
Union.
Il metodo di lavoro - riprendo qualche riflessione fatta dai
colleghi - è di una persona sola al comando; il confronto è pari
allo zero, poca la collegialità, c'è fame di collegialità in un
momento in cui la progettualità è alla base per il domani. Oggi e
ieri su questi temi siamo intervenuti in tanti. Questo metodo di
lavoro ha diviso sovente, e tanti hanno abbandonato l'idea di fare
politica volutamente perché non c'era quel metodo, quella serenità,
quello spazio per poter fare politica, soprattutto per garantire
un'alta qualità della vita in Valle d'Aosta, pensando però non
all'oggi, ma alle nuove generazioni, che forse è la parte più
difficile e interessante. Oggi parlavamo di idee, di orgoglio, di
condividere comunque un domani diverso in Valle d'Aosta e di
affrontare la sfida non dei prossimi giorni, ma dei prossimi anni,
in un momento così difficile.
Dicevo prima che c'è un altro ex Parlamentare unionista che
lascia e abbandona l'Union; tanti sono i Presidenti della Regione
che all'epoca erano nell'Union e l'hanno abbandonata. Tutto questo
deve farci riflettere. Oggi ho ascoltato attentamente le criticità
che i due colleghi hanno messo in campo e mi sembra che come gruppo
ALPE non siamo andati fuori strada in questi anni.
Presidente -
Ha chiesto la parola il Consigliere Marquis;
ne ha facoltà.
Marquis (SA) -
Credo che dopo aver ascoltato questi
interventi non ci si può esimere da alcune considerazioni, sebbene
non sia nostra abitudine intervenire e interferire sulle dinamiche
che avvengono all'interno di altre forze politiche. Però questo è
un fatto rilevante sotto il profilo politico per le ragioni che
sono state addotte, dove si parla di partecipazione, progettualità,
condivisione, temi peraltro evocati anche oggi nel dibattito da più
colleghi che sono intervenuti. Pertanto io credo che a nome di
Stella Alpina noi garantiremo la disponibilità ad intraprendere una
fattiva discussione per un confronto sul metodo con tutte le forze
presenti in Consiglio regionale; riteniamo che questo sia più che
mai importante in questo momento storico, perché vi è la necessità
- come ho detto nell'intervento stamattina - di rilanciare la Valle
d'Aosta.
Con questo concludo il mio intervento e auguro ai colleghi
Fosson e Restano un proficuo lavoro nelle nuove vesti e nel nuovo
gruppo che hanno costituito.
Presidente -
Ha chiesto la parola il Consigliere
Bertschy; ne ha facoltà.
Bertschy (UVP) -
Credo che sia il minimo commentare le
parole che abbiamo sentito in aula, e soprattutto pensare poi ad
una fase di discussione politica all'interno della maggioranza
rispetto a quanto è accaduto in questo momento. Per quello che ci
riguarda, credo che i colleghi abbiano potuto cogliere lo spirito
con il quale abbiamo lavorato e stiamo lavorando per provare a
produrre un cambiamento, un modello, una visione un po' diversa del
gestire le cose e nell'assumerci delle responsabilità, perché poi
in politica non basta nascondersi dietro alle parole, occorre
assumersi delle responsabilità. L'abbiamo detto chiaramente nelle
sedi opportune, l'abbiamo detto alle persone con le quali dobbiamo
collaborare e lavorare. Sentire oggi parole così dure da due
persone che escono dal gruppo dell'Union Valdôtaine non può che
metterci nella condizione di fare un ragionamento politico, sia
all'interno del gruppo che all'interno del movimento.
Credo in ogni caso che inizi un percorso diverso - e mi fa
piacere - anche all'interno della maggioranza, dalla posizione che
in questo momento hanno assunto e che permette a tutti di aprire un
dialogo per capire come ipotizzare un percorso di lavoro migliore
per il futuro.
Presidente -
Ha chiesto la parola il Consigliere
Guichardaz; ne ha facoltà.
Guichardaz (PD-SIN.VDA) -
Non siamo mai stati nell'Union
Valdôtaine, quindi non possiamo evocare dei passati all'interno del
Mouvement
, ma questo avvenimento a cui abbiamo assistito
oggi ci impone sicuramente una riflessione sul metodo, su una
maggiore condivisione. Noi non abbiamo mai nascosto l'esigenza di
confrontarci e di trovare sempre dei momenti di incontro, l'abbiamo
ribadito oggi nella nostra relazione sul Defr; pensiamo che la
condivisione e il confronto siano alla base anche proprio dei
risultati. Quando ci si confronta, quando si condividono le idee e
le proposte i risultati sono sicuramente migliori.
Non entro nelle dinamiche ovviamente del gruppo unionista. Ci fa
piacere che come gruppo i colleghi abbiano manifestato la volontà
di rimanere nella maggioranza, e spero davvero che sappiano e
possano dare nel loro nuovo gruppo, nella loro nuova veste un
importante contributo di idee e di proposte, perché ciò che conta
non credo siano tanti i gruppi e i movimenti, ma il nostro ruolo,
che è un ruolo di rappresentanza di tutta la comunità valdostana.
Colgo pertanto anche l'occasione per fare un augurio di buon lavoro
ai nostri colleghi.
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
Per esprimere la mia comprensione per
questo passaggio, in cui penso sia emersa tutta la difficoltà di
prendere una decisione così importante che, da come si sono
espressi i colleghi, è stata ponderata. Io ho vissuto un momento
molto difficile, per cui ho particolare comprensione, perché vengo
anch'io comunque da quel movimento che mi ha visto crescere e
condividere principi, ideali dei quali ad un certo punto, dopo aver
masticato tanto amaro, bisogna comunque rendersi conto che, se non
si possono cambiare i metodi e le decisioni verticistiche, bisogna
trarne le conseguenze. Non voglio andare oltre perché la decisione
è personale, sicuramente è meditata e frutto di una profonda
riflessione.
Mi auguro veramente che i colleghi restino in maggioranza, e che
all'interno della stessa abbiano quella libertà di agire, di
pensare e di esprimere il mandato che è stato loro conferito dagli
elettori. Penso che la cosa più bella che qualunque Consigliere
possa dire in quest'aula sia: ho la possibilità di esercitare e di
essere coerente con il mandato degli elettori. Poco importa se uno
è stato eletto in maggioranza, anche chi è rimasto in minoranza ha
un ruolo ben chiaro.
Qualunque sia il ruolo che voi andrete a ricoprire nel futuro,
da parte mia ci sarà il massimo della collaborazione, perché avete
la mia stima personale per una decisione non così facile e ci
tenevo ad esprimerla in quest'aula.
Presidente -
Se non ci sono altri interventi, possiamo
proseguire i lavori con la prima risoluzione. No, ha chiesto la
parola il Consigliere Chatrian; ne ha facoltà.
Chatrian (ALPE) -
Abbiamo ascoltato attentamente le
dichiarazioni fatte in quest'aula. Non mi viene il vocabolo
corretto in questo momento per esprimere il rammarico di non avere
neanche ascoltato la posizione del gruppo più numeroso all'interno
di questo Consiglio, dopo le riflessioni e le prese di posizione di
un ex Parlamentare, ex Assessore, ex del gruppo dell'Union, e del
collega che rappresenta in questo momento anche la Commissione
speciale, incaricato solo poche settimane fa proprio da questa
maggioranza. Non so se è presente il Capogruppo, il Vicecapogruppo,
l'amico del Capogruppo dell'Union Valdôtaine, però è veramente con
un certo dispiacere e imbarazzo che abbiamo assistito a questo
silenzio assordante. È un chiaro segno politico di isolamento.
Presidente, concludo dicendo che ritiriamo tutte le nostre
risoluzioni, che in automatico saranno iscritte per il prossimo
Consiglio, perché ci sembra che dopo questo silenzio assordante e
questo chiaro isolamento non ci sia più trippa per gatti in questo
Consiglio per oggi.
Presidente -
Tenuto conto che la minoranza ha chiesto il
rinvio al prossimo Consiglio delle risoluzioni di cui ai punti n.
24.01, n. 24.04, n. 24.05, n. 24.06 e n. 24.07 e che anche la
maggioranza chiede il rinvio delle proprie, iscritte ai punti n.
24.02 e n. 24.03 dell'ordine del giorno, si chiudono i lavori.
Il Consiglio prende atto del rinvio.
---
L'adunanza termina alle ore 19:25.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK