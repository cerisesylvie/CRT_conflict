Consiglio Regionale della Valle d'Aosta - Oggetto del Consiglio n. 2803 del 11 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2803 del 11 ottobre 2023 - Resoconto
OGGETTO N. 2803/XVI - Approvazione di mozione: "Impegno del
Presidente della Commissione consiliare competente a programmare
un'apposita seduta per la valutazione del Piano
strategico-industriale 2023-2027 di C.V.A.".
Bertin (Presidente) -
Punto n. 6. Per illustrare la
mozione, si è prenotata la consigliera Minelli, ne ha facoltà.
Minelli (PCP) -
Questa mozione è stata presentata il 14
luglio scorso, quindi slittata più volte, ma oggi finalmente arriva
all'esame del Consiglio.
Io spero che il tempo trascorso, circa tre mesi, abbia
consentito a ogni gruppo e a ogni Consigliere di approfondire la
questione perché si tratta di un tema di straordinaria rilevanza
per l'intera comunità valdostana.
La politica energetica della Valle d'Aosta e il ruolo di CVA
hanno una valenza strategica, sono una questione decisiva per
l'economia e anche per l'autonomia.
Per impostare la questione occorre tornare indietro di oltre 23
anni, alla fine degli anni '90, quando la Regione decide
d'intervenire per acquisire prima le centrali della Cogne, che
allora era azienda di Stato, e poi quelle dell'Enel presenti in
Valle d'Aosta.
Bisogna ritornare soprattutto alle motivazioni di
quell'operazione, che trovò la sua attuazione nella legge regionale
20/2000, legge che contiene appunto le finalità che si volevano
perseguire.
Che cosa prevedeva tale legge? L'articolo 1, che ha come titolo
"Finalità", al comma 1 dice in sostanza tutto, cioè che
l'operazione di acquisizione delle centrali idroelettriche viene
fatta per perseguire gli obiettivi del PEAR, Piano energetico
ambientale regionale, cioè gli obiettivi della politica energetica
regionale.
Si afferma inoltre, in quelle finalità, che l'attività
produttiva deve essere rivolta a impieghi dell'energia nel
territorio regionale, per migliorare la qualità della vita dei
Valdostani e favorire lo sviluppo sociale ed economico della Valle.
Inoltre viene indicato lo scopo di puntare sulle energie
rinnovabili e superare l'utilizzo di quelle fossili.
Sono passati 23 anni ma le finalità che erano state previste in
quella legge rimangono quanto mai valide ed attuali.
È del tutto chiara ed esplicita nel testo di legge, e nella
volontà credo di chi allora l'approvò, che l'operazione che avrebbe
portato alla nascita di CVA aveva come scopo dotare la Regione di
uno strumento efficace per arrivare a un'autonomia energetica e a
perseguire delle finalità sociali, economiche e ambientali.
Dalla metà del decennio scorso sono poi stati messi in atto dei
tentativi e delle azioni d'interventi anche sul piano normativo
che, a nostro avviso, allontanano CVA dalle finalità per cui è
stata costituita. Dapprima c'è stato - lo ricordo - il tentativo di
quotare in borsa la società, con tutte le conseguenze che questo
avrebbe comportato sull'assetto proprietario, ne abbiamo discusso a
lungo anche nella passata legislatura. Poi ci sono stati altri
interventi e si è arrivati all'operazione dei bond quotati in
borsa, e con altre azioni legislative si è cercato di allentare,
forse anche di annullare, il potere di controllo e d'indirizzo
della Regione sulla CVA, con l'idea in buona sostanza di farne una
società che agisce con una logica di società privata, aggressiva
sul mercato - questo è il termine che abbiamo sentito ripetere più
volte - e in grado di fare dei grandi utili.
L'ultimo capitolo di questa - a nostro avviso - maldestra azione
di privatizzazione è l'approvazione del Piano strategico 2023-2027,
che poi è il tema specificatamente affrontato dalla mozione
Noi Consiglieri siamo venuti a conoscenza dell'approvazione di
tale Piano da un comunicato stampa della società del 27 giugno
2023. Non c'è stato alcun confronto per la definizione di tale
Piano con la Regione, con questo Consiglio, con Finaosta, cioè il
Piano è stato redatto e approvato a prescindere dalle intenzioni di
chi detiene il 100% della proprietà di questa società.
Allora che senso ha che la Regione e la Finaosta, che sono
proprietarie di CVA, non abbiano voce in capitolo sul Piano
strategico? Chi definisce gli indirizzi strategici di CVA se non lo
fa la Regione che, per legge, l'ha istituita? E poi che senso ha
scrivere ogni anno nel DEFR un elenco di ben nove indirizzi
strategici che CVA deve seguire se poi, nel momento in cui la
società definisce il suo Piano strategico, non si verifica la
coerenza di tale Piano con quegli indirizzi che sono stati
approvati nel DEFR?
Ho letto velocemente la bozza di DEFR che è arrivata qualche
giorno fa e ho visto che nella parte sulla CVA non ci sono più i
vari indirizzi ma ci si richiama a quelli precedenti...
Poniamo questi interrogativi con particolare forza anche perché
il Piano strategico 23-27 delinea una radicale svolta strategica
nell'assetto storicamente definito della CVA in termini di
dimensioni dell'azienda, di potenza installata, di capacità
produttiva, di dislocazione territoriale degli impianti; una svolta
che richiederebbe un'attenta valutazione e una condivisione da
parte degli organi politici che sono espressione della comunità
valdostana. Questa cosa non è avvenuta.
Nelle premesse della mozione abbiamo indicato alcune
caratteristiche notevoli del Piano strategico, ci sono delle
modificazioni di produzione e di dislocazione geografica degli
impianti.
Il Piano prevede, nell'arco di cinque anni, un raddoppio della
potenza installata, determinata in gran parte dall'incremento nella
produzione dei settori fotovoltaico, eolico e agrivoltaico.
Al termine del Piano, la produzione idroelettrica dovrebbe
rappresentare - dai dati che abbiamo visto anche in quella
presentazione a Gressan - il 48% del totale, mentre quella
fotovoltaica, eolica e agrivoltaica, rappresenterebbero il 52%.
L'espansione di capacità produttiva avverrà quindi fuori dal
territorio regionale, fuori dalla Valle d'Aosta, proseguendo e
incrementando delle acquisizioni e degli accordi come quelli che
sono stati conclusi da poco con la società Sistemi Rinnovabili di
Milano e la società Bonifiche Ferraresi.
Il Piano strategico pone molta cura nel sottolineare il
contributo che nei prossimi anni la società darà alla transizione
energetica nazionale, però non si dice nulla sulla transizione
energetica della Valle d'Aosta, pur avendo la nostra Regione un
obiettivo sfidante, che prevede l'abbandono dell'utilizzo dei
combustibili fossili al 2040 e quindi va da sé la necessità di una
massiccia e diffusa elettrificazione di tutta la società
valdostana.
Non si dice nulla sul Piano energetico regionale, sul PEAR, che
per ora è a livello di bozza, in corso di definizione, Piano che
affronta proprio il tema della transizione energetica della
Valle.
A me sembra che qui siamo davanti a un rovesciamento
dell'impostazione della legge 20/2000. Allora in quella legge CVA -
è descritto - serviva per dare applicazione al PEAR; oggi PEAR e
CVA sono due realtà che procedono separatamente, quasi s'ignorano
l'una con l'altra, tant'è vero che nel Piano strategico di CVA non
c'è nessun riferimento alla bozza di PEAR che è già stato
sottoposto alla procedura di VAS, e viceversa, nella bozza di PEAR
- su cui come gruppo consiliare, anche su quest'aspetto del
rapporto con CVA abbiamo presentato delle osservazioni depositate
in VAS - non c'è nessun riferimento al ruolo di CVA.
Nel Piano poi non si dice nulla rispetto alle politiche
tariffarie che s'intendono praticare nel quinquennio e nemmeno se
s'intende agire per consentire alle imprese e alle famiglie
valdostane di utilizzare l'energia elettrica a prezzi adeguati e
quindi non distanti da quelli dei costi di produzione.
Non abbiamo trovato nulla rispetto poi alla questione cruciale
delle concessioni per l'utilizzo delle grandi derivazioni d'acqua e
in particolare sulla volontà della Regione di puntare al percorso
che preveda la norma di attuazione dello Statuto speciale con
successiva legge regionale.
In sintesi, questo Piano strategico ci sembra lontano dalle
finalità della legge istitutiva di CVA del 2000, ma anche lontana
dagli indirizzi del DEFR approvati in Consiglio regionale.
Ci pare evidente che di fronte a questa situazione non si possa
rimanere silenti e che il tema del Piano strategico debba essere
oggetto di valutazione da parte del Consiglio, della sua
Commissione competente e, naturalmente, della Giunta. Da qui la
richiesta d'impegno al Presidente della Commissione competente a
programmare un'apposita seduta per esaminare e valutare i contenuti
del Piano strategico. É una richiesta mi sembra abbastanza minimale
e crediamo che almeno quest'aspetto non venga negato.
Prima di concludere voglio aggiungere alcune informazioni su una
questione che abbiamo voluto approfondire anche sul piano normativo
e giuridico.
Quando abbiamo presentato delle interpellanze e delle mozioni -
e sono state tante perché ho qui i vari resoconti, a novembre del
2022, a dicembre del 2022, ad aprile ancora dell'anno scorso e poi
altre interrogazioni - in varie occasioni ci è stato risposto che
la Giunta e la Regione non possono interloquire con CVA sulle
scelte di politica tariffaria ma anche sulle scelte di carattere
strategico.
Dai banchi della maggioranza, ma anche dai banchi
dell'opposizione, si è spesso levato un coro per sottolineare
l'autonomia decisionale di CVA, dicendo addirittura in sostanza:
"No, è vietato suggerire, è vietato proporre, è vietato
interloquire".
A noi pareva una posizione assurda e anche dannosa per il ruolo
della Regione, neppure ci pareva fondata sul piano giuridico, però
il dubbio ci è venuto perché è normale mettersi in discussione.
Abbiamo voluto approfondire la questione e come gruppo consiliare
abbiamo affidato una consulenza al professor Caruso, docente
universitario di diritto amministrativo, autore di un importante
volume, "Il Socio pubblico"; è un'autorità in materia, e gli
abbiamo chiesto un parere pro veritate, ponendo delle precise
domande.
La nostra richiesta è stata formulata nei seguenti termini:
"Premesso che CVA è una società pubblica, interamente di proprietà
di Finaosta, a sua volta società totalmente di proprietà della
Regione, in che misura è facoltà della Regione Autonoma Valle
d'Aosta indirizzare e controllare l'operato di CVA direttamente o
tramite Finaosta? In particolare in che misura la Regione e
Finaosta possono interloquire con CVA nella definizione del Piano
strategico industriale pluriennale e nei suoi aggiornamenti?
Infine, in particolare in che misura la Regione e Finaosta possono
interloquire con CVA nel rappresentare l'opportunità di eventuali
sconti per le famiglie e le imprese residenti in Valle
d'Aosta".
Il professor Caruso in un parere di diciotto pagine - che i
Consiglieri hanno in mano, perché lo abbiamo trasmesso lunedì - ha
analizzato i vari aspetti della questione ed è giunto a delle
precise conclusioni. Faccio il punto su due di queste
conclusioni:
"La riconducibilità di CVA S.p.A., al novero delle cosiddette
società quotate di cui all'articolo 2 comma 1 lettera B del Testo
Unico in materia di società a partecipazione pubblica, benché
determini una significativa riduzione degli oneri pubblicistici,
altrimenti prescritti per le altre società a partecipazione
pubblica, non interferisce né sui vincoli direttamente posti in
capo alla Regione, né sui poteri d'indirizzo e controllo ricavabili
dall'ordinaria disciplina civilistica o comunque discendenti dalla
legislazione di diritto singolare che ha stabilito il controllo
regionale necessario sulla società. La Regione può indirizzare
l'attività della società sia indirettamente per il tramite della
propria società in house Finaosta S.p.A., cui è formalmente
imputato l'esercizio delle facoltà di socio, che direttamente in
forza delle prerogative speciali accordate dagli interventi della
legislazione singolare che riguardano CVA S.p.A.".
A me sembrano due considerazioni molto chiare, io non ho alcuna
competenza di tipo giuridico o legislativo ma, dalla lettura di
queste due risposte, a me sembra che sia abbastanza chiaro. Per
evitare ogni equivoco, cito anche le ultimissime righe del parere
del professor Caruso che dice: "Conclusivamente, per chiarezza
espositiva, possono ora richiamarsi i quesiti posti nella richiesta
di parere. É facoltà della Regione indirizzare e controllare
l'operato di CVA direttamente o tramite Finaosta, la Regione e
Finaosta possono interloquire con CVA nella definizione del Piano
strategico industriale pluriennale nei suoi aggiornamenti, la
Regione e Finaosta possono interloquire con CVA nel rappresentare
l'opportunità di eventuali sconti per le imprese e imprese
residenti in Valle d'Aosta. La risposta alle tre domande è
positiva. La regione, anche a mezzo della propria società in house,
Finaosta, è vincolata al controllo societario su CVA S.p.A. e
nell'esercizio delle proprie attività direttive di coordinamento,
per quanto non possa imporre specifiche condotte, può
legittimamente interloquire con la società per garantire la
salvaguardia degli interessi regionali".
Nel suo parere il professor Caruso poi ci dice che non solo la
Regione può controllare e indirizzare, ma lo deve fare in virtù del
suo ruolo.
In conclusione, se il Consiglio regionale esamina il Piano
strategico 2023-2027 di CVA e svolge le sue valutazioni, non solo
compie un atto che è - a mio avviso - di puro buon senso da parte
di chi è il proprietario dell'azienda, ma è anche un comportamento
doveroso, ai sensi di legge e del Codice civile, come è affermato
in quello che è, credo, un autorevole parere giuridico.
Noi contiamo quindi su un'approvazione della mozione e su un
utile approfondimento di questa materia in sede di commissione.
Presidente -
La mozione è stata illustrata. Apriamo la
discussione generale, la discussione generale è aperta. Si è
prenotato il consigliere Aggravi a cui passo la parola.
Aggravi (RV) -
Volevo portare da parte del mio gruppo,
Rassemblement Valdôtain, alcuni elementi che nascono sia dalla
lettura del testo presentato dalle colleghe, sia anche da alcuni
passaggi che la collega Minelli ha voluto sottolineare e anche, in
parte, dall'interessante parere che le colleghe hanno voluto
mettere a disposizione di tutto il Consiglio.
Senza dubbio i rapporti tra socio e azienda sono sempre
complessi, non soltanto nell'atto pubblico ma anche nel privato,
chi fa azienda lo sa, e guardo sempre con grande simpatia
l'assessore Caveri, con il quale sul punto più di una volta ci
siamo trovati a discutere e a parlare, perché come spesso succede,
è una questione prima di tutto di ruoli e di confini. Giustamente
il socio certe cose non le può fare, il management dell'azienda
alcune cose non le può fare o altre le deve fare; nel nostro caso
abbiamo un problema ulteriore, nel senso che il socio è anche
potenzialmente regolatore, ma cercherò di fornire alcuni elementi
in più.
In questo senso ci sono due ruoli se vogliamo che sono molto
importanti, capitali, e in cui spesso i confini sono molto, molto
sottili e vengono invasi da una parte e dall'altra, che è il
discorso e la funzione di gestione da quella di indirizzo.
Giustamente la collega Minelli, ma devo dire anche il parere che
ci hanno fornito, cita in tutta una serie di passaggi questi due
termini - gestione forse più indirettamente, comunque c'è questo
passaggio - e ce n'è un altro che è quello del controllo. Sono tre
termini estremamente importanti ed estremamente delicati.
Sul ruolo dell'indirizzo, sicuramente al di là della materia di
questa mozione, penso che il parere debba essere, e mi auguro che
venga esaminato, se non in Commissione, anche da chi tecnicamente
si occupa di legislazione regionale e anche da parte delle aziende
non soltanto, perché ci sono alcuni elementi, soprattutto dal punto
legislativo, che possono essere di interesse per fare un
fine
tuning
o comunque decidere o segnare meglio i confini del ruolo
tra socio e azienda, perché - lo sappiamo e semplifico - dallo stop
al processo di quotazione in avanti, ci sono stati tutta una serie
d'interventi che forse necessitano di una rivalutazione
complessiva, ma solo per mettere i puntini sulle I e per non creare
dei problemi né al socio né all'azienda ma, ripeto, la mia è stata
una lettura purtroppo rapida per ragioni di tempo, ma penso che
questo passaggio sia particolarmente importante.
Quello che è gestione e indirizzo io penso che debba anche
interessare altri due elementi, quello che è degli indirizzi
strategici, perché ci sono degli indirizzi che sono più alti nelle
leggi, degli indirizzi nei vari piani, si cita spesso il PEAR (e
poi torno), gli indirizzi del DEFR e gli indirizzi che possono
essere dati da linee guida da parte della Regione e il Piano
strategico.
Il Piano strategico io lo vedo - almeno così l'ho sempre inteso
anche nella mia professione - non essere un indirizzo, ma essere
una parte e un documento soprattutto gestionale, perché non sono
soltanto le fatture: l'azienda emette un documento gestionale, ma
soprattutto il Piano strategico, perché il Piano strategico è come
il management dell'azienda e mette in pratica quelli che sono
appunto gli indirizzi strategici.
Penso che giustamente - e qui arrivo a un altro passaggio -
anche il socio indiretto, o per il tramite, debba fare una
valutazione, come tra l'altro si è poi previsto anche rispetto agli
indirizzi che sono indicati nel DEFR, e come dovrebbe fare
l'azienda: un'autovalutazione, del raggiungimento o il
mantenimento, ovvero il rispetto di questi indirizzi
strategici.
Perché dico che questo passaggio non è banale? Perché un conto è
il termine e il controllo, quello che viene citato nel parere -
quindi sappiamo che i Consiglieri hanno anche il ruolo degli
accessi agli atti - così come Finaosta e il Governo hanno una serie
di attività di controllo che possono fare, quindi quello di
indirizzo; un altro è quello di influenza e quello di entrare nel
merito della gestione; poi qui si può anche fare dell'ideologia ma
almeno, per quello che riguarda il sottoscritto e il mio gruppo, è
bene che il socio faccia il socio, l'azienda faccia l'azienda, il
management faccia il management.
Se il management sbaglia o non raggiunge gli indirizzi è giusto
che venga cambiato, se l'azienda non funziona è giusto che il socio
e gli stessi organi di controllo dell'azienda facciano il loro
mestiere, se il socio (perdonatemi un termine non tecnico)
sbarella, quello è il vero problema, perché alla fine è la
proprietà in ultimo che si prende le sue responsabilità.
Io penso che questi confini debbano essere mantenuti e ben
rafforzati, anche per potenziare il ruolo del socio controllore o
del controllo, perché il socio, o comunque chi controlla, deve
essere tale ed è efficace se non gestisce ovviamente, perché
altrimenti svolge un ruolo differente.
Altra cosa che mi ha molto incuriosito - perché è un messaggio
che si dà quasi per scontato ma in realtà, quando lo si mette poi
nero su bianco non lo è - è un altro termine che è
l'interlocuzione. Nel parere che avete portato, in realtà è il fil
rouge che c'è all'interno anche delle premesse di questa mozione,
l'interlocuzione avviene spesso.
L'interlocuzione è giusto che ci sia e che sia fatta, è
necessaria, ma come già si diceva ieri con un collega che
interverrà dopo di me, ci sono tanti modi per interloquire, perché
si può parlare informalmente, si può parlare nella sede opportuna,
il socio può anche intervenire in assemblea, oppure, se si parla di
ente pubblico, l'ente pubblico parla per atti o parla per
documenti, anche se ogni tanto poi non si trovano ma se
l'interlocuzione è fattiva - mi perdoneranno questa battuta visto
il discorso che abbiamo fatto prima - l'interlocuzione dipende come
avviene. C'è il modo di fare le cose e su questo forse, come è già
stato fatto - adesso non ricordo il numero, l'assessore Caveri
sicuramente se lo ricorda - con la deliberazione che metteva nero
su bianco la formalizzazione di quelli che erano i rapporti tra le
società partecipate e la Regione.
C'è un passaggio che- e qui cerco di concludere e poi mi riservo
di ascoltare con interesse chi interverrà dopo e anche la posizione
del Governo sul punto - vorrei sottolineare. Spesso e volentieri, e
giustamente, anche le colleghe hanno parlato del fatto che nel
Piano strategico nulla si dice sul Piano energetico ambientale
regionale e si parla anche dell'annosa questione delle norme di
attuazione.
Io spero e mi auguro - proprio perché le due cose siano
separate, cioè il ruolo di gestore dal ruolo d'indirizzo - che non
sia la società che fa riferimento diretto a indirizzi del Piano
energetico ambientale regionale, perché nel Piano energetico
ambientale regionale non devono essere dati degli indirizzi
puntuali a una società ancorché di natura pubblica (Mi correggo
subito collega Minelli, non si preoccupi). Può CVA far riferimento,
come può fare anche riferimento la Società Aggravi Energie che dice
"Siccome operiamo in un mercato in cui ci sono uno o più piani
energetici ambientali" - perché magari ho delle centrali che non
sono solo in Valle d'Aosta - si può fare riferimento, ma
sinceramente mi preoccupa meno questo passaggio rispetto al fatto
che invece, nel Piano di CVA, nulla si dica per assurdo rispetto
agli indirizzi che vengono dati ad esempio a livello di DEFR e a
livello di legislazione, se la riguardano.
Per quello che riguarda le concessioni, sinceramente a me non
stupisce assolutamente che il Piano di CVA nulla dica; io mi auguro
che CVA abbia un Piano di Work case nel caso in cui ci siano delle
situazioni che nessuno si augura non favorevoli ai rinnovi o alla
riassegnazione delle concessioni, ma questa è un'altra cosa, questo
è un fatto aziendale e per questo ogni azienda ha dei piani di
emergenza per capire che cosa fare. Sinceramente non è il gestore
che deve dire qualcosa, ancorché formalmente, perché può dirlo in
determinati tavoli ma nel suo piano strategico oggettivamente io
non mi aspetto e mi auguro che non ci siano questi passaggi. E lì
forse è il vero punto che più di una volta ci ha trovato in
posizioni divergenti e ci troverà sempre: un conto è quello che
devono fare i regolatori, un altro conto è quello che invece deve
fare l'azienda, quindi non mi stupisce assolutamente, anzi, sono
contento che non si vada, anche in questo caso, a invadere un
campo.
Mi preoccupa che non se ne sappia più niente ma su questo penso
che ci sarà modo di tornare e di parlare.
Su questo punto io penso che sia fondamentale oggi e da qui in
avanti fare un ragionamento, sia per prendere spunto eventualmente
- io me lo auguro - di alcuni passaggi che sono fatti all'interno
del parere, tra l'altro uno non banale che ho molto apprezzato che
riguarda quello dell'opportunità di rappresentare eventuali sconti
per le famiglie e le imprese residenti in Valle d'Aosta o ovunque.
Quello che è stato scritto e che è un passaggio non da poco è che
noi qui facciamo sempre facili i conti in casa, però poi non
bisogna mai andare - perché altrimenti saremmo dei pessimi soci - a
toccare l'equilibrio finanziario non soltanto dell'azienda in sé ma
anche poi dello stesso socio che si perde dei ritorni che poi può
utilizzare in altre maniere. Quello dell'equilibrio
economico-finanziario è il grande mistero della politica, perché
spesso facciamo dei grandi piani ma ci dimentichiamo che poi i
bilanci si chiudono sempre a consuntivo, ma questa è più una
battuta, però l'ho apprezzato perché giustamente anche gli
indirizzi che vengono dati, ancorché non puntuali e definiti -
perché altrimenti si sta facendo gestione - è giusto che tengano
conto di questa misteriosa parolina che, spesso nella politica e
non solo, ci si dimentica che è l'equilibrio economico-finanziario.
Questo lo dico perché è ben rappresentato all'interno del
parere.
Io ricordo che era già stata oggetto di discussione nell'ambito
delle possibili audizioni sul Piano energetico ambientale la
possibilità di avere un'audizione nella Commissione deputata con
CVA, e anche con DEVAL e quant'altro, anche perché legata - se
vogliamo - più che a un interesse diretto alle due realtà, a quello
che era il contesto anche dei prezzi energetici e quant'altro, e
purtroppo devo dire che forse è ancora più impellente, visto quello
che sta succedendo nell'area di quella che veniva chiamato Asia
minore o comunque del Mediterraneo in generale.
Ricordo che comunque il Governo si era già dato disponibile a
fare questo passaggio, quindi io mi auguro e penso che poste le
questioni che ho detto, che secondo me sono fondamentali e
capitali, io penso che un'audizione, al di là della natura e dei
contenuti del Piano strategico industriale di CVA, si possa anche
fare per fare una mise au point rispetto a quello che era già stato
fatto e da parte del Governo, c'era già disponibilità.
Un ultimo appunto, anche qui visto che i termini sono
importanti, nell'impegnativa ci sono anche due termini che, sapendo
chi ha scritto, perché la prima firmataria è molto precisa... un
conto è l'esame, l'altro è la valutazione.
Sulla valutazione non vorrei superare i confini di cui ho
parlato, ma questo sta poi anche alla Commissione, perché
giustamente le Commissioni devono anche valutare tutto quello che
gli viene proposto, perché altrimenti sarebbero soltanto dei luoghi
di ascolto, invece abbiamo un mandato ben diverso.
Sinceramente questo è il contributo che volevo dare al dibattito
e soprattutto io mi auguro che ci sia la possibilità anche di
approfondire di più i contenuti dell'interessante parere che le
colleghe hanno reso disponibile nella giornata di ieri.
Presidente -
Consigliere Marquis ne ha facoltà.
Marquis (FI) -
Ringrazio anche io, come ha fatto il
collega che ha preceduto le colleghe, per aver portato
all'attenzione del Consiglio quest'argomento che è molto
significativo e pregnante per l'attività della Regione e anche per
aver messo a disposizione il parere del professor Caruso, che è
ricco di spunti.
È noto che a livello ideologico anche su questo argomento
abbiamo distanza di visione con le colleghe di PCP, tuttavia credo
che ci possano essere delle riflessioni da fare in questa fase
perché è noto che dal 2016-2017 ci siamo spesi in tutti i modi e
con tante energie per cercare di rendere l'azione della società più
agile, per far sì che possa lavorare meglio nel libero mercato. Si
è superato il discorso della legge Madia con la questione del Bond
che ha consentito alla società di poter essere sicuramente più
performante nel percorso di crescita. Tuttavia questo parere, che è
molto articolato, credo che evidenzi bene qual è la situazione
della società. Da una parte c'è una società che deve operare nel
libero mercato con il rispetto delle regole previste dal Codice
civile, che danno una grossa autonomia gestionale, dall'altra
invece c'è il contenuto pubblicistico, che discende dal fatto che
la società è 100% pubblica, controllata direttamente da Finaosta
che, a sua volta, è controllata dalla Regione, quindi s'innestano
tutta una serie di ragionamenti sulla singolarità di questa società
rispetto a molte altre.
Abbiamo potuto apprezzare delle considerazioni che sono state
esplicitate in questo parere che sicuramente danno conto della
difficoltà che c'è, anche interpretativa dei ruoli di tutti i
soggetti interessati, a partire dalla Regione e Finaosta e poi la
medesima società e i suoi amministratori; ne discende un quadro che
sicuramente offre degli spunti e sarà da verificare con attenzione,
perché abbiamo ricevuto questo parere due giorni fa e non è
sicuramente stato facile da parte nostra prenderne coscienza con la
dovuta attenzione.
Tuttavia ci sono alcuni spunti che sostanzialmente, come dicevo,
evidenziano questo duplice aspetto, e anche chiariscono quelli che
sono anche delle necessità e dei doveri da parte del socio
controllante, dare degli indirizzi che poi devono essere
sostanzialmente in qualche modo recepiti nella gestione, anche se
viene ben evidenziato che gli amministratori restano gli unici
responsabili della gestione.
C'è un passaggio interessante dove si dice: "Tuttavia tale
attività, per sua natura, non si traduce in un assetto
procedimentalizzato di poteri né in meccanismi che sottendono in
qualche potere sostitutivo, perché gli amministratori, quali unici
responsabili della gestione, sono formalmente abilitati a
disattendere ogni direttiva della Regione o del socio
Finaosta".
Questo credo che sia un passaggio importante da sottolineare e
sul quale occorrerà soffermarsi poi con attenzione.
Al di là di questo, vengono anche esplicitate - e l'ho trovato
molto curioso anch'io - le modalità con le quali ci si può
rapportare tra socio e società, addirittura vengono richiamate
delle modalità informali d'interlocuzione; probabilmente, anche
sotto quest'aspetto, bisognerà fare qualche riflessione, perché
siamo un ente pubblico e il colloquio informale forse è l'ultima
delle modalità che si può adoperare, sarebbe bene trovare dei
metodi che sono proceduralizzati sotto questo profilo.
Pertanto riteniamo che, al di là della condivisione delle
premesse su cui ognuno rimane con delle proprie idee, - perché
vengono esplicitate anche delle considerazioni che non sempre si
possono condividere -, quello che è l'obiettivo dell'impegnativa è
un obiettivo che, secondo noi, può essere condivisibile nella
misura in cui si chiama la società per dare nella dovuta sede, che
può essere anche la Commissione consiliare, illustrazione delle
strategie gestionali adottate, delle quali è stata data ampia
comunicazione esterna all'istituzione della Regione.
Questa crediamo che sia una cosa che deve essere fatta per dare
anche al Consiglio regionale, nella sua qualità di controllante
indiretto, di poter avere piena contezza delle strategie di un
piano strategico 2023-2027 che è stato adottato.
Presidente -
Siamo in discussione generale della mozione
al punto n. 6 dell'ordine del giorno. Chi vuole intervenire nella
discussione generale è pregato di prenotarsi. Non vedo richieste
d'intervento, chiudo pertanto la discussione... Consigliere
Rollandin vuole intervenire? Ne ha facoltà.
Rollandin (PA) -
Le osservazioni fatte su questo tema di
fatto segnalano che il tema è molto difficile, per le ragioni che
sono state esplicitate. L'esigenza di capire in che termini si può
mantenere una continuità della presenza e soprattutto del modo con
cui viene utilizzato e utilizzabile dalle società che poi ne
occupano.
Non è banale, e ancor meno facile, trovare il modo che il tutto
sia equilibrato. Purtroppo ci sono state fino a oggi delle
situazioni con delle varietà molto esigenti e penso che, per poter
validamente indirizzare il tema, ci debba essere una situazione
che, in un tempo previsto, possa dire i termini con i quali si
lavora e come si può arrivare a una definizione.
Oggi noi abbiamo sentito che ci sono ancora una serie di temi
che non hanno ancora trovato la loro conclusione. Questo è
essenziale, perché il tempo su questo tema è difficile, perché si
toccano tutte le processioni che noi abbiamo visto fino adesso
dalle società come l'hanno proposto e soprattutto sono ancora in
fase di modificazione, tenendo conto delle prospettive a livello
nazionale, di che cosa succede per mantenere questa possibilità per
gli enti della nostra Regione, in più con le esigenze che stanno
venendo anche dalle zone che sono vicine alla Valle d'Aosta, e lo
abbiamo già sentito e visto, questo.
Ora noi dobbiamo trovare un metodo che permetta di non dissipare
questa possibilità.
Noi abbiamo sicuramente oggi la possibilità di riprendere questo
tema in poco tempo e dare la possibilità di valutare un anno o due
su questi temi per riuscire a capire fino a dove si potrà
continuare. É una delle risorse importanti della nostra regione che
può dare e può completare alcuni elementi che già esistono, dando
la possibilità di ottenere delle risorse per quanto riguarda le
nostre zone, dalle più difficili alle più facili.
Io credo che su questo vada fatto un riesame di quelli che sono
i conteggi fino ad oggi fatti per capire in che termini l'aspetto
economico troverà una risorsa e in quanto potrà attivare, nelle
valli laterali in particolare, delle soluzioni che sono attese
ormai da tanto tempo.
Molto è già stato detto, quindi non ripeto delle osservazioni
che vanno nella giusta direzione, bisogna dare la possibilità di
capire in che termini, con questo problema, noi diamo la
possibilità a tutti di essere compatibili con le risorse che per
fortuna abbiamo in tutta la Valle.
Non credo che siano da ripetere molti degli aspetti che sono già
stati enunciati e che noi approviamo.
Presidente -
Vuole intervenire ancora qualcuno in
discussione generale? Non vedo richieste, chiudo la discussione
generale. La discussione generale è chiusa. Per il Governo, replica
il Presidente della Regione.
Testolin (UV) -
Una replica molto breve. Abbiamo
ascoltato la collega Minelli che ha chiarito la presentazione della
mozione anche con il lavoro del professore di Cosenza che ha
fornito una disamina in merito alla tematica che il gruppo della
collega ha voluto sottoporgli, dando anche delle risposte a
interpellanze, anticipando anche che l'interpellanza verrà discussa
in questa sede durante questi due giorni di Consiglio.
Al netto di queste considerazioni che, come direbbe il mio
collega Marguerettaz, denotano ancora una volta delle convinzioni
scolpite sulla pietra, noi in merito alla mozione siamo
assolutamente d'accordo che possano essere auditi in Commissione il
CDA, il Presidente o l'amministratore delegato della CVA, in modo
che ci sia una disamina e una valutazione in merito al Piano
strategico, che poi è l'oggetto dell'impegnativa, quindi voteremo a
favore della mozione.
Presidente -
Consigliera Minelli ne ha facoltà.
Minelli (PCP) -
Ringrazio i colleghi che sono intervenuti
e che hanno portato le loro considerazioni anche con delle
osservazioni sicuramente importanti e che credo ci sarà poi il modo
di approfondire anche successivamente.
Riguardo all'intervento del collega Aggravi, che ha posto
l'accento in modo particolare sui termini e il valore della
terminologia, lo condivido assolutamente; ricordo che nelle
iniziative precedenti, che noi avevamo depositato e che sono state
discusse nel corso di oltre due anni in questo Consiglio, noi
avevamo sempre parlato di necessità d'interlocuzione con la
società, ben inteso portando la nostra posizione e le richieste
che, secondo noi, potevano essere formulate, ma a fronte anche
dell'utilizzo di quella terminologia, la risposta era sempre stata:
"No, perché c'è questa autonomia e quindi noi non interferiamo in
qualche maniera".
Poi è chiaro che la situazione del controllo è un'altra, ma ciò
che emerge dal parere - e mi sembra anche dalle considerazioni dei
colleghi - è che questa funzione d'indirizzo, che è peraltro
prevista dalla legge istitutiva della società, viene messa in luce
in maniera molto evidente dal parere e viene anche riconosciuta;
quindi quando si parla d'indirizzo, ovviamente non si parla di
gestione, sono due cose diverse, ma noi non abbiamo mai parlato di
gestione, abbiamo chiesto di poter intervenire sugli indirizzi. Ben
inteso, sono degli indirizzi che hanno una rilevanza
strategica.
Ho poi capito dal collega Aggravi che non bisogna pensare di
poter intervenire su un Piano di gestione, il Piano strategico
gestisce tutta la politica della società, però io rilevo che si
chiama Piano strategico, quindi quando parliamo di strategie, credo
che queste debbano discendere anche da indirizzi.
Sulla questione della politica tariffaria, anche qui sappiamo
benissimo che ci sono delle regole, che ci sono delle condizioni,
che ci sono degli istituti statali da cui non si può prescindere
nel momento in cui si arriva alla determinazione del prezzo
dell'energia, ci è stato spiegato bene, ma è una cosa che anch'io
che non ho delle competenze ho capito; quello che rilevo però è che
anche in occasione dell'ultima comunicazione che c'è stata riguardo
alle bollette, e parlo di questo prezzo bloccato per i sette anni
con una modifica unilaterale del contratto che chi non vuole
accettare deve in qualche modo dirlo, anche su questo io rilevo che
noi - non so gli altri - lo abbiamo saputo da un comunicato
stampa.
A me sembra che una questione di così grande importanza per
tutta la comunità, per la comunità valdostana, riguardo al prezzo
delle sue bollette, forse non si può esaurire in una conferenza
stampa a cui hanno partecipato gli operatori dell'informazione. Io
credo che su quello, quantomeno un'informativa, una spiegazione,
una discussione, per capire le posizioni che ci sono, poteva
esserci.
Su questo, e lo avevamo già detto in passato, a noi è parso che
ci sia stato, da parte della Regione, che sicuramente ha voluto con
gli interventi legislativi - come diceva il collega Marquis -
assicurare velocità, capacità di gestione più semplice per
permettere a CVA di agire sul mercato in modo rapido e incisivo, un
abdicare a quello che, invece, per legge istitutiva di CVA,
dovrebbe essere il ruolo della Regione.
Sull'intervento del collega Marquis che ha citato un passaggio
importante del parere del professor Caruso, cioè quello secondo cui
gli amministratori possono disattendere gli indirizzi della
Regione, direttamente o per il tramite di Finaosta, forse non ha
letto tutto il pezzo del parere perché non ce n'era neanche il
tempo, ma si dice anche che questi amministratori, qualora
disattendano gli indirizzi della Regione, possono essere
revocati.
Il fatto stesso che ci sia questa designazione di nomina e di
revoca, significa che la Regione ha questo ruolo che le è stato
dato inizialmente, che è un ruolo anche di controllo.
Ringrazio anche il collega Rollandin che ha messo in luce che il
tema è complesso, questo lo sappiamo, il tema è complicato, non
abbiamo mai avuto la certezza granitica e la presunzione di credere
che cosa fosse giusto e vero, tant'è vero che abbiamo chiesto un
parere.
Devo dire in maniera molto tranquilla e serena che con la
collega Guichardaz poi ne abbiamo parlato. Ho insistito
particolarmente per chiedere questo parere, perché a fronte di
tutto quello che io ho sentito e ho ascoltato - perché ho
l'abitudine di ascoltare quello che viene detto e non soltanto di
alzare gli scudi - mi è venuto il dubbio che stessimo dicendo cose
che non poggiavano su dei fondamenti solidi, su delle basi
giuridiche esistenti, e per essere sicure che non ci stessimo
inventando niente; il parere, come avete visto, è articolato e
mette in luce tutti gli aspetti che hanno portato ad avere un
carattere privatistico di questa società, ma sono anche stati
sottolineati gli aspetti pubblicistici.
Sarà interessante esaminarlo con cura; è stato inviato a voi, è
stato inviato alla società CVA. Io credo che anche i tecnici che in
Regione si occupano di legislazione possano poterlo utilizzare. A
noi se viene utilizzato e viene esaminato ovviamente fa piacere
perché da una parte volevamo un conforto, se c'era, alle nostre
tesi, dall'altra è un contributo che si dà alla discussione, come
mi sembra che sia logico se si vuole lavorare in un'ottica
costruttiva.
Il Presidente Testolin mi ha confusa con la collega Morelli, ma
per me è quasi un onore. Io ho grande stima della collega Morelli,
quindi il lapsus è assolutamente scusato, un po' meno la battuta
successiva, cioè l'auspicio della sostituzione, ma tant'è sappiamo
da che parte stiamo, gli uni e gli altri. Poi ho già avuto modo di
essere paragonata ad altre figure, in
diminutio:
alla
Viglino, alla Morelli, vedremo la prossima volta quale sarà il
paragone.
Il Presidente ha detto: "Al netto delle considerazioni che
denotano certezze scolpite sulla pietra". Io certezze scolpite
sulla pietra, riguardo a tutte queste materie in particolare, non
ne ho. Ne ho altre che discendono invece da questioni valoriali, ma
su questo non aprirei un dibattito.
Mi sembra di aver capito dalle parole del Presidente - me le
sono segnate - che si possa audire in Commissione la società sul
Piano strategico per una disamina e una valutazione, quindi se la
direzione del Governo e della maggioranza è quella, noi ringraziamo
per l'accoglimento della mozione che peraltro, come ho detto, ha un
impegno abbastanza blando, che è proprio quello di potersi
confrontare.
Presidente -
Si è prenotato il Consigliere Aggravi per
dichiarazione di voto, ne ha facoltà.
Aggravi (RV) -
Sì, Presidente, per confermare il voto
favorevole all'impegnativa. Sulle premesse io non chiederò nessun
tipo di sistemazione di contenuti per il semplice fatto che quello
che conta è l'impegno e sull'impegno ci eravamo già espressi a
favore.
Voglio soltanto puntualizzare ancora un passaggio rispetto a
quello che ha detto la collega Minelli, ma solo per dovizia di
particolari. Io essendomi occupato più di banche, ho una
deformazione, però nelle banche l'organo con supervisione
strategica, quindi chi si occupa di strategia, non è il socio è il
CDA, l'organo che si occupa di gestione sono gli amministratori
delegati o i direttori generali. Gli organi che si occupano di
controllo, sono quelli previsti dalla struttura sia regolamentare
sia quelli aziendali perché oggi l'Internal Audit in Italia è sì
regolamentata ma in maniera molto blanda ...il Collegio sindacale,
e guardo il collega Marguerettaz che ne sa sicuramente più di
me.
Gli indirizzi del socio possono essere dati sia al gestore, sia
allo stratega, sia al controllore, perché il socio si augura che
gli organi di controllo facciano il loro mestiere per salvaguardare
l'azienda e il patrimonio aziendale, che lo stratega, anche
nominando i suoi membri, metta in campo delle strategie corrette e
opportune, sempre per salvaguardare gli obiettivi aziendali e
l'equilibrio economico-finanziario, ma non è il socio lo stratega,
c'è una delega indiretta e diretta che il socio dà nominando gli
amministratori, e sul gestore ancora di più ci può essere
un'ulteriore delega perché il CDA ovviamente a sua volta controlla
e indirizza la gestione.
Gli indirizzi devono stare alti, gli indirizzi non sono la
strategia, è come se io le dicessi: "Andiamo a Fontainemore". Per
andare a Fontainemore ci sono tanti metodi, possiamo andare in
auto, possiamo andare a piedi, possiamo andare con
l'elicottero.
Quella è la strategia, poi il pilota ci farà la gestione o ci
dirà come definire le cose e ci sarà chi controlla che andiamo alle
velocità consentite e che rispettiamo la normativa.
Adesso l'ho banalizzato per renderlo più comprensivo, però
ognuno, à chacun son rôle, e soprattutto est modus in rebus, perché
altrimenti se usciamo dai perimetri, anche dal punto di vista
formale - perché comunque nei documenti aziendali la forma è
sostanza, come anche in amministrazione - le cose possono anche
essere pericolose, nel senso che rischiamo ognuno, non soltanto noi
soci, ma tutti.
Poi è vero che noi siamo dei soci strani, perché all'interno del
Consiglio possiamo quasi dire che c'è una tutela delle minoranze
che oggi, in una società non quotata, non c'è. Le società quotate
hanno anche amministratori di minoranza.
Forse gli accessi agli atti, perdonatemi il paragone, possono
essere quasi visti come una sorta di azioni fatte da dei soci di
minoranza, non è previsto, perché la normativa delle società
quotate e l'amministrazione e la politica sono cose diverse, però
se vogliamo il controllo ulteriore che possiamo dire che hanno le
società partecipate - può anche essere, visto questo - ma deve
essere un controllo, non un indirizzo e non un'influenza su quello
che fanno gli strateghi, i gestori, e neanche i controllori, perché
il Collegio sindacale non deve essere influenzato dall'azione dei
soci di minoranza che possono essere anche alcuni Consiglieri, in
senso ovviamente lato, non voglio assolutamente cambiare il diritto
commerciale, ho altre cose da fare.
Presidente -
Altre dichiarazioni di voto? Se non vi sono
altre dichiarazioni di voto, possiamo mettere in votazione la
mozione al punto 6 all'ordine del giorno. La votazione è aperta. La
votazione è chiusa.
Presenti, votanti e favorevoli: 35
La mozione è approvata all'unanimità.
Con questa mozione sospendiamo brevemente il Consiglio per
arieggiare i locali. Il Consiglio è sospeso.
La seduta è sospesa dalle ore 11:11 alle ore 11:31.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK