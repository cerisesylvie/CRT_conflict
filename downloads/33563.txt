Consiglio Regionale della Valle d'Aosta - Oggetto del Consiglio n. 1685 del 9 marzo 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
PARTECIPAZIONE E INIZIATIVA POPOLARE
Referendum e iniziativa popolare
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1685 del 9 marzo 2011 - Resoconto
OGGETTO N. 1685/XIII - Petizione per richiedere la
ristrutturazione delle palestre scolastiche fatiscenti.
Petizione
I diplomati e laureati in scienze motorie della Valle d'Aosta
riunitisi in data 22 novembre 2010 presso la sala conferenze del
CONI sito in Corso Lancieri ad Aosta
SEGNALANO
- la mancanza e la scarsa disponibilità di palestre
scolastiche site, in particolare, nella città di Aosta;
- la grave e cronica situazione nella quale versano le
strutture regionali che impedisce il regolare svolgimento delle ore
curriculari e che le palestre agibili non offrono sufficienti
spazi, tali da permettere l'attività a tutte le classi senza
onerosi spostamenti;
- che le potenziali palestre presenti sul territorio spesso
non sono agibili a causa della vetustà degli impianti, per la
mancanza di manutenzione o carenza di personale ausiliario. Tali
situazioni costringono le scuole a soluzioni di fortuna;
- che le strutture alternative assegnate (vedi Palaindoor,
palestra Ramires...) spesso non consentono l'attività motoria
scolastica sia per la mancanza di attrezzature sia perché i
regolamenti interni impediscono lo svolgimento di tutte le
discipline previste dai programmi ministeriali;
- che gli stessi trasferimenti dai plessi agli impianti
sportivi concessi in utilizzo, costringono ragazzi ed insegnanti a
rocamboleschi spostamenti esponendo gli stessi a rischi, poiché gli
utenti sia che si spostino a piedi o usufruiscano del servizio di
autotrasporti (con i conseguenti oneri) non godono di una copertura
assicurativa secondo la legge che prevede per le uscite, la
presenza di un insegnante ogni 15 alunni e non uno per classe (dai
20 ai 28 studenti) come invece avviene nella realtà.
EVIDENZIANO
- che l'educazione fisica scolastica concorre, a tutti gli
effetti e con pari dignità delle altre discipline, ad uno sviluppo
armonico della personalità dell'individuo. La scuola per molti
alunni rappresenta l'unica occasione per sviluppare l'aspetto
motorio; tale attività, insieme ad altre strategie educative,
favorisce il recupero di soggetti particolarmente a
rischio;
- che i 2398 studenti coinvolti negli spostamenti per
raggiungere la palestra, usufruiscono solo in parte dei due moduli
da 50 minuti la settimana, che per legge, devono essere garantiti a
tutti gli alunni delle Scuole Secondarie di Primo e Secondo
Grado;
- l'impossibilità di effettuare le ore di gruppo sportivo per
la preparazione degli studenti in previsione della partecipazione
ai Giochi Sportivi Studenteschi. Tale attività permette di
allontanare gli allievi da compagnie pericolose e luoghi
insicuri.
Il non poter effettuare le regolari ore di gruppo sportivo da
parte degli insegnanti, ha indotto gli alunni di un'istituzione
scolastica ad autotassarsi, al fine di pagare un impianto preso in
affitto per svolgere un torneo interno di calcio a 5, attività che
dovrebbe essere proposta gratuitamente dalla scuola;
- che da poco è stata inaugurata una nuova scuola ad Aosta,
l'Istituzione Scolastica Tecnica e Professionale Ragionale "Corrado
Gex" che ha 39 Classi ma nessuna palestra al suo interno e che è in
programma un'altra scuola definita "polmone" prevista in regione
Tzamberlet con più di 50 classi ma con una sola palestra che
sicuramente non basterà nemmeno per lo svolgimento delle attività
interne. La stessa poi è stata progettata quasi esclusivamente per
accontentare le società di pallavolo presenti in Valle e poi
adattata anche per svolgere partite di basket, sempre per società
esterne. Come sempre anche in questo caso prima vengono le attività
federali e poi quelle didattiche scolastiche;
- che alcune strutture sportive, in passato attrezzate con
porte, spalliere e canestri, dopo la ristrutturazione e la
scomparsa di alcune società esterne (ad es. quelle di pallamano)
che le utilizzavano, non sono più state adeguate ed ora si
presentano prive di ogni attrezzatura (es. palestra e campetto
esterno della scuola St. Roch di Aosta ed altre);
CONSIDERATI
gli anni di lavoro svolto in modo precario, disagevole e
frammentario per assicurare comunque uno svolgimento abbastanza
regolare delle lezioni e vista anche la poco convincente
programmazione da parte dell'Amministrazione Regionale per ridurre
in tempi adeguati i disagi;
i laureati e i diplomati in scienze motorie che operano nelle
Istituzioni Scolastiche della Valle d'Aosta,
CHIEDONO
che le ingenti risorse finanziarie devolute per i trasporti e
per l'utilizzo delle strutture extra scolastiche siano utilizzate
per i prossimi anni, per risanare, almeno in parte, le strutture
sportive fatiscenti, onde aumentare gli spazi utilizzabili;
PERTANTO
i laureati e diplomati in scienze motorie hanno stabilito di
attuare, a breve, delle forme di protesta atte a sensibilizzare
l'opinione pubblica, le famiglie degli alunni su questa
problematica che sembra, attualmente, non coinvolgere nessuno se
non gli studenti e gli insegnanti stessi.
Aosta lì 22 novembre 2010
Seguono 60 firme di insegnanti di Scienze motorie della Valle
d'Aosta.
Président
- Le 1
er
décembre 2010 une pétition
pour demander la restructuration des salles de gymnastiques
délabrées signée par 60 professeurs d'éducation physique de la
Vallée d'Aoste a été déposée à la Présidence du Conseil aux termes
de l'article 36 du Règlement intérieur.
Par sa délibération n° 207/2010, le Bureau de la Présidence a
décidé de la recevabilité et de l'admissibilité de la pétition et a
envoyé une requête d'informations et d'éclaircissements au
Président de la Région, à l'Assesseur à l'éducation et à la
culture, à l'Assesseur aux ouvrages publics, à la III
e
et à la V
e
Commissions du Conseil. En date 14 février
2011 les Présidents de la III
e
et de la V
e
Commissions ont transmis à la Présidence le rapport conclusif. La
pétition est soumise à l'examen du Conseil aux termes du
4
e
alinéa de l'article 36 du Règlement intérieur.
La parole au Conseiller Comé.
Comé (SA-UdC-VdA)
- Grazie Presidente.
Giustamente, come ha detto lei, questa petizione è stata
assegnate alle due Commissioni consiliari competenti: la mia, la
terza, "Assetto del territorio", e quella del collega Maquignaz,
Presidente della V Commissione, quindi io intervengo a nome anche
del mio collega. Come commissioni, abbiamo iniziato a riunirci in
seduta congiunta dal 28 gennaio per audire in particolare: Claudio
Hérin, primo firmatario della petizione, poi l'Assessore
all'istruzione e cultura Laurent Viérin, accompagnato dalla
Sovrintendente agli studi dott.ssa Patrizia Bongiovanni e dal
Coordinatore di educazione motoria, fisica e sportiva della
Sovrintendenza Sig. Marco Luksch, l'Assessore alle opere pubbliche,
difesa del suolo e edilizia residenziale pubblica Marco Viérin, il
Presidente del Cpel, Elso Gerandin, il Vicesindaco di Aosta,
Alberto Follien, e il Presidente del Coni Bruno Oro.
"Il Signor Hérin ha riferito che la petizione si pone
l'obiettivo di sensibilizzare l'opinione pubblica in merito al
problema delle palestre scolastiche fatiscenti, problema rilevante
soprattutto nella città di Aosta. Ha evidenziato che gli unici
istituti scolastici di scuola superiore presenti nel territorio del
Comune di Aosta ad avere la disponibilità di palestre al loro
interno sono l'Istituto Geometri e l'Istituto Regina Maria
Adelaide. Conseguentemente a tale carenza di strutture, gli
studenti devono sostenere degli spostamenti per recarsi presso
palestre poste all'esterno delle loro scuole, quali il Palaindoor.
Ha riferito che il problema si è ulteriormente aggravato negli
ultimi anni con la chiusura delle due palestre presenti presso l'ex
IPR, della Salle de gymnastique e della palestra del Convitto
regionale. Ha espresso le proprie perplessità in merito al fatto
che non siano state realizzate palestre nella nuova scuola
costruita in via Chambéry e che nella progettazione della
cosiddetta "scuola polmone" sia prevista un'unica palestra, che, in
quanto tale, non potrà verosimilmente soddisfare neanche le
esigenze di tale scuola. Ha suggerito di valutare la possibilità di
utilizzare i campi da tennis coperti siti presso il Puchoz quando
l'attività del Circolo del tennis sarà spostata sui nuovi campi
adiacenti al Palaindoor. Ha esposto, inoltre, le difficoltà che si
incontrano nel dover svolgere l'attività di educazione fisica
presso il Palaindoor, in considerazione sia del tipo di struttura
che dell'elevato numero di classi che contemporaneamente vi
svolgono attività.
L'Assessore Laurent Viérin ha preso atto che la petizione ha
sollevato il problema della carenza di palestre e della migrazione
degli studenti dalle diverse sedi scolastiche verso le palestre
ubicate nelle zone periferiche della città. Ha sottolineato che
diversi edifici scolastici, ubicati nel centro della città, sono
edifici storici, all'interno dei quali non è possibile ricavare
spazi da destinare a palestre, e ha rammentato che
l'Amministrazione regionale ha stipulato una convenzione per poter
utilizzare il Palaindoor. Ha riferito che la chiusura delle due
palestre presso l'ex IPR in via Chabod ha creato alcuni disagi e ha
fatto presente che la Giunta regionale ha approvato il progetto
preliminare per la realizzazione della scuola polmone all'interno
della quale sarà realizzata una palestra che avrà anche un utilizzo
esterno. Ha spiegato le motivazioni per le quali nella nuova scuola
di via Chambéry non sono state realizzate palestre. Ha ricordato di
aver avuto alcuni incontri con i firmatari della petizione, durante
i quali sono emerse proposte quali, ad esempio, quella di
utilizzare le aree di proprietà del Comune di Aosta, presso il
Puchoz, utilizzate attualmente per l'attività del Circolo del
tennis. Sono emersi anche alcuni disagi di natura logistica, per i
quali si stanno già predisponendo le risposte. Ha riferito,
inoltre, in merito alla possibilità di ricavare in futuro alcune
palestre nell'ambito dell'ex Caserma Testafochi, in seguito ai
lavori di ristrutturazione della stessa per la realizzazione del
nuovo polo universitario.
L'Assessore Marco Viérin ha fornito alcune indicazioni in
merito agli interventi programmati per la ristrutturazione delle
palestre, specificando che la ristrutturazione della palestra
presso il Convitto regionale dovrebbe concludersi entro l'inizio
del prossimo anno scolastico, mentre gli interventi presso le
palestre dell'ex IPR rientrano nell'ambito della ristrutturazione
dell'intero complesso scolastico e necessitano di tempi più lunghi.
Ha, inoltre, riferito in merito alla progettazione della scuola
polmone e al recupero della palestra in regione La Rochère.
La dott.ssa Bongiovanni ha fornito alcune precisazioni in
merito ai programmi ministeriali inerenti alle attività sportive da
praticare nelle ore di educazione fisica. Ha ribadito che
attualmente si riscontra un forte utilizzo del Palaindoor per
consentire lo svolgimento delle ore di educazione fisica.
L'Assessore Laurent Viérin ha inoltre precisato che gli
alunni che frequenteranno la scuola polmone, qualora la palestra
interna non dovesse soddisfare tutte le esigenze, potranno
utilizzare il Palaindoor senza spostamenti, essendo le due
strutture vicine. Ha ribadito, infine, la disponibilità
dell'Assessorato ad affrontare la problematica e a valutare le
proposte formulate dai firmatari della petizione.
La dott.ssa Bongiovanni ha riferito in merito alle difficoltà
relative all'utilizzo delle palestre all'interno delle strutture
militari".
Abbiamo poi avuto l'audizione con il Vicesindaco, che
"ha
fornito alla Commissione della documentazione inerente alla
situazione delle palestre nel territorio comunale di Aosta e ha
espresso le proprie perplessità in merito alla possibilità di
utilizzare le strutture attualmente affidate in gestione al Circolo
del tennis. Ha, inoltre, informato in merito agli interventi
effettuati negli ultimi anni dal Comune di Aosta relativamente agli
ampliamenti e alla messa in sicurezza degli edifici scolastici e
delle relative palestre.
Il Signor Oro ha riferito che la chiusura di alcune palestre
ha indubbiamente creato un aumento delle difficoltà nel reperire
palestre per l'attività scolastica e ha, altresì, ribadito che,
attualmente, il Palaindoor funge da soluzione tampone per lo
svolgimento delle ore di educazione fisica delle scuole.
Le Commissioni III e V congiunte, a maggioranza, prendono
atto che:
- la petizione presentata ha avuto certamente il merito di
sensibilizzare l'opinione pubblica sulla carenza di palestre
scolastiche nella città di Aosta;
- tale situazione, critica da alcuni decenni, si è aggravata
ulteriormente con la chiusura delle due palestre ex IPR di Via F.
Chabod e della palestra presso il Convitto regionale;
- alcuni edifici scolastici o alcune palestre ad uso
scolastico ubicati nel centro della città non possono essere
ampliati, essendo questi edifici storici, impedendo quindi la
possibilità di ricavare ulteriori spazi da destinare a
palestre;
- le iniziative e gli interventi programmati dai due
Assessorati interessati (Assessorato dell'istruzione ed Assessorato
delle opere pubbliche...) prevedono soluzioni a breve e medio
termine: a breve termine la sistemazione della palestra del
Convitto che sarà a disposizione dal prossimo anno scolastico e
precisamente dal 1° settembre 2011; a medio termine, la
ristrutturazione delle due palestre dell'Isip e della palestra in
regione La Rochère e la costruzione della scuola polmone di
Tzamberlet;
- gli incontri tra l'Assessore all'istruzione e i firmatari
della petizione hanno permesso di concordare interventi
organizzativi e tecnici per ottimizzare l'uso delle palestre
disponibili.
Le due commissioni quindi chiedono agli Assessori competenti
di verificare:
- la reale fattibilità dell'ipotesi di utilizzo dei campi da
tennis coperti situati presso il Puchoz; - la possibilità, nelle
fasi progettuali successive a quella preliminare già approvata, di
ampliare la palestra all'interno della scuola polmone in zona
Tzamberlet al fine di consentire la divisione mobile della
stessa
- in maniera tale da poter avere due palestre
-
;
- un impegno da parte dei due Assessori a relazionare nelle
Commissioni nell'autunno 2011 rispetto: alla situazione della
palestra del Convitto; al cronoprogramma dei lavori per le palestre
dell'Isip e della scuola polmone in zona Tzamberlet e al recupero
della palestra in regione La Rochère; alle azioni di ottimizzazione
rispetto all'uso delle palestre disponibili per l'anno scolastico
2011/2012"
.
Questo era l'impegno e queste erano le decisioni assunte dalle
due commissioni, vorrei solo aggiungere... perché, successivamente
all'approvazione da parte delle due commissioni di questa
relazione, ho letto alcune dichiarazioni dove viene sottolineato
come la petizione abbia risvegliato la politica ad affrontare un
problema che aveva dimenticato. Non voglio difendere... perché ne
hanno le capacità meglio di me i due Assessori, però mi pare che se
degli interventi possono già essere disponibili nell'autunno del
2011... ritengo che l'impegno da parte dell'amministrazione
pubblica e quindi della Regione su questa problematica sia
iniziativa ben prima della presentazione della petizione.
Grazie.
Président
- La parole à la Conseillère Patrizia
Morelli.
Morelli (ALPE)
- Merci M. le Président.
Il problema della carenza di palestre ad uso scolastico per gli
istituti siti in Aosta dura da anni. È un problema annoso, come ha
affermato l'Assessore all'istruzione rispondendo ad un'iniziativa
presentata in Consiglio nello scorso mese di novembre e, come
giustamente ha ricordato il collega Comé, la situazione si è
ulteriormente aggravata con la chiusura nel 2008 delle due palestre
dell'ex IPR. Della questione si era ampiamente occupata la stampa
locale in seguito anche alle proteste degli alunni a pochi giorni
dalla ripresa scolastica e i cittadini valdostani avevano avuto
modo di apprendere che, per svolgere le canoniche ore di lezione di
ginnastica settimanali, ben 2.398 studenti dovevano spostarsi: 706
a piedi e 1.692 alunni in pullman. "Studenti a spasso" aveva
titolato un giornale locale, con una spesa annua totale pari a
82.714 euro. Alla protesta degli studenti ha fatto eco il 1°
dicembre la petizione degli insegnanti: 60 firme in calce ad un
documento che sottolinea la grave e cronica situazione nella quale
versano le strutture regionali, che impedisce il regolare
svolgimento nelle ore curriculari (cito testualmente) ed
evidenziano che l'educazione fisica scolastica concorre, a tutti
gli effetti e con pari dignità delle altre discipline, ad uno
sviluppo armonico della personalità dell'individuo e che per molti
alunni rappresenta l'unica occasione per sviluppare l'aspetto
motorio. La petizione degli insegnanti che, per certi versi, si è
cercato di minimizzare mettendo in luce il fatto che fosse firmata
anche da insegnanti in pensione, da docenti che non svolgono la
loro attività in istituti aostani, riveste, a nostro avviso, un
ruolo importante perché, come è riportato nella relazione delle
commissioni, essa ha certamente avuto il merito di sensibilizzare
l'opinione pubblica e anche la politica su questa ormai endemica
carenza nella città di Aosta.
Durante le audizioni in commissione abbiamo avuto modo di
ascoltare i contributi dei rappresentanti delle varie parti
coinvolte dalla problematica, in primis il rappresentante dei
firmatari della petizione, che ha tracciato un quadro completo
della situazione con toni pacati e con intenti assolutamente
costruttivi. Se qualcuno avesse voluto ricercare interpretazioni
legate a possibili strumentalizzazioni politiche o sindacali,
sarebbe rimasto deluso. Gli insegnanti hanno voluto fare il punto
della situazione critica indubbiamente, ma hanno anche avanzato
proposte alternative per tamponare nell'immediato lacune che
potranno essere risolte definitivamente solo a più lungo termine.
Hanno espresso perplessità giuste e condivisibili sul progetto
della scuola polmone, che prevede una sola palestra in grado di
soddisfare le esigenze didattiche di 18 classi, quando il progetto
comprende complessivamente ben 51 classi. Hanno ricordato che il
Palaindoor come sede delle lezioni di educazione fisica da loro
stessi richiesta non può costituire la soluzione definitiva e
ideale, perché attrezzata specificatamente per l'atletica. È una
soluzione tampone, come ha ricordato anche il Presidente del Coni
Bruno Oro, che può adempiere egregiamente allo svolgimento di una
parte del programma, ma non della sua totalità.
In commissione l'Assessore Laurent Viérin ha riconosciuto
l'utilità della petizione, che ha favorito il confronto con gli
insegnanti, cosa che fino a quel punto mancava, e che ha fatto
emergere problematiche che, per scarsa comunicazione, forse non
erano state palesate prima e che, grazie al confronto e al lavoro
comune, potranno trovare una soluzione immediata: mi riferisco alla
puntualità dei mezzi di trasporto che devono trasferire i ragazzi
dalle scuole alle palestre e alla dotazione di materiale, che deve
essere trasferito dalle scuole verso le palestre attualmente
utilizzate. Altro aspetto importante frutto di questo confronto ci
pare sia costituito dall'integrazione del gruppo di lavoro
esistente per l'edilizia scolastica con una rappresentanza degli
insegnanti di scienze motorie. Tutto bene? No, sfortunatamente no.
Le risposte prospettate dall'Assessore Marco Viérin, ad eccezione
della palestra del convitto che potrebbe essere accessibile per
settembre, sono a medio e a lungo termine sia per quanto riguarda
le due palestre dell'IPR, per le quali sono annunciati 800 giorni a
partire dall'inizio lavori, sia per quanto riguarda la scuola
polmone per la quale si è ancora alla progettazione
preliminare.
In conclusione dunque l'auspicio e la richiesta che ci sentiamo
di proporre alla Giunta è di impegnarsi nel ricercare le soluzioni
più opportune in tempi ragionevoli, perché il fatto che il problema
sia annoso non deve costituire un alibi per mantenerlo tale e
rinviarlo ulteriormente. È necessario verificare nell'immediato la
praticabilità delle proposte alternative avanzate dagli insegnanti,
come ricordato nella relazione del Presidente Comé, riconsiderare
il dimensionamento e la modularità della palestra della scuola
polmone, come esplicitato nella relazione, ma anche proseguire nel
confronto e nel lavoro comune con gli insegnanti, che sono coloro
che si trovano ad operare sul campo nella valorizzazione di
un'attività importante sia dal punto di vista didattico, sia per
quanto riguarda l'educazione alla salute, dunque il problema non va
sottovalutato e non va banalizzato.
In conclusione un ringraziamento ai colleghi per il lavoro
svolto nelle commissioni e ai Presidenti Maquignaz e, in
particolare, Comé, che in questa occasione ha messo a frutto, oltre
alle sue competenze politiche, anche le sue competenze
professionali.
Président
- La parole au Conseiller Rigo.
(interruzione del Consigliere Rosset, fuori
microfono)
Rigo (PD)
- ...anche perché, Consigliere Rosset, non ci
sono di solito altri consiglieri che vogliono parlare per
quello...
Grazie della parola Presidente. Non so il collega Comé a chi si
sia riferito, ma quello che lui ha contestato è anche il mio
pensiero: la politica è stata assente, il che non vuol dire che
l'Amministrazione è stata assente, non confondiamo la politica con
l'Amministrazione, sono due cose diverse per fortuna e cercherò di
spiegarlo, perché quello è il mio pensiero. Ecco perché prima di
tutto voglio ringraziare il Sig. Hérin e, tramite lui, tutti i
diplomati e laureati in scienze motorie che hanno dato vita ad una
petizione su un problema reale, nessuno lo ha disconosciuto,
presente in particolare nella città di Aosta, e che con la loro
iniziativa hanno acceso i riflettori su una rilevante questione,
che non è solo quella della mancanza delle palestre, ma delle
politiche della salute come grande questione politica, parole
dell'Assessore Albert Lanièce nel corso del dibattito sulla
relazione annuale e sullo stato di salute e di benessere sociale
della popolazione valdostana.
Al di là della forma con cui è stata pubblicizzata la petizione,
credo sia stato opportuno richiamare gli amministratori e la
politica a considerare con la dovuta attenzione un problema, quello
della carenza di palestre, come un segnale di insufficiente impegno
rispetto ad un investimento, quello sul benessere dei giovani,
rilevante per la Valle d'Aosta di domani. Questa non è una delle
mie idee un po' balzane, ma è una delle direttrici disegnate dal
piano regionale per la salute e il benessere sociale 2011-2013.
Leggo da pagina 61 del piano:
"Per perseguire condizioni diffuse
di salute e di benessere nella popolazione occorre passare da un
paradigma a prevalente responsabilità clinico-sanitaria ad un più
ampio scenario di politiche e programmi aventi la salute e il
benessere come risultanti di equità dei diritti tra i vari
sottogruppi sociali di popolazioni, in cui però devono essere
rafforzate, nel contempo, le responsabilità individuali
- è il
punto della situazione -
e soggettive verso il proprio
patrimonio di salute in ogni individuo già dai primi anni di
vita"
.
Cosa significa tutto ciò rispetto al tema palestre oggetto della
nostra discussione? Sempre il piano a pagina 63, nel capitoletto
"Promuovere la salute in rete", spiega che
"promuovere la salute
è una funzione centrale della sanità pubblica e, certamente, il
governo della sanità ha un ruolo chiave di leadership nella
costruzione di politiche e partnerships a favore della promozione
della salute"
e il piano prosegue scrivendo che, per il
prossimo triennio, i profili di salute regionale confermano
l'utilità di ricercare alleanze unitarie su alcuni specifici
obiettivi e adesso vediamo quali, perché continuo la lettura.
A pagina 64 si dice:
"in conformità a queste premesse è stato
emanato dal Ministero della salute nel 2007 il documento
programmatico "Guadagnare salute, rendere facili le scelte
salutari", che consente ancora oggi di contrastare i fattori di
rischio secondo un approccio non sanitario, ma attento anche alle
implicazioni ambientali, sociali ed economiche, prevedendo la
condivisione degli obiettivi da parte di tutti gli attori
coinvolti"
.
Il documento nazionale di riferimento è finalizzato alla
promozione di stili di vita in grado di contrastare, nel lungo
periodo, il peso delle malattie croniche e far guadagnare anni di
vita in salute ai cittadini ed è nato dall'esigenza di affrontare
in maniera globale i fattori di rischio principali rappresentati
dal tabagismo, dal consumo di alcol, da una scorretta alimentazione
e dall'inattività fisica, garantendo la sostenibilità del sistema
sanitario in termini economici e di efficacia. È un problema di
tutti, è un problema anche di risorse economiche. Il piano
regionale si articola in diverse fasi dedicate all'operatività. Mi
sembra però interessante, per la nostra discussione, leggere alcune
frasi di pagina 80, direttrice 5:
"Valorizzare le competenze dei
cittadini e degli operatori come strumento e fine per migliorare
salute e benessere"
. Dal capitolo "Investire sulla salute e il
benessere dei giovani" leggo che
"l'investimento sui giovani può
portare, in un futuro, migliori profili di salute e di benessere
generale e, per il sistema, un'ottimizzazione delle risorse
destinate alla salute
- quindi riguarda anche il nostro
bilancio regionale -
per mantenere o raggiungere una condizione
di buona salute, è necessario essere in grado di percepire e
riconoscere come importante il condurre un corretto stile di vita e
saperlo modificare quando abitudini scorrette lo rendono non
adeguato. Educare la popolazione e in particolare i giovani ad
assumere comportamenti corretti, a svolgere con regolarità attività
fisica e ad alimentarsi correttamente, rafforza l'autostima,
previene il rischio di malattie gravi, l'insorgere di depressioni e
disturbi del comportamento e contrasta la dipendenza da sostanze
nocive"
.
È evidente quindi, dalla lettura di questi documenti elaborati
da questa Amministrazione, lo stretto rapporto fra salute e risorse
finanziarie, fra salute e comportamenti, fra salute e scuola, fra
salute e attività fisica, come è evidente lo scollamento fra le
enunciazioni scritte e l'operare quotidiano, venuto prepotentemente
alla ribalta con la petizione oggi in discussione. Ma perché il
piano regionale per la salute e il benessere sociale evidenzia
queste direttrici? Perché sono una costante nel dibattito nazionale
sui temi della salute e l'inserto dell'altro ieri sull'ictus che
accompagnava
La Stampa
(i lettori di tale quotidiano se ne
ricorderanno) ne è l'ultimo esempio, ma anche perché lo "Stato di
salute e il ricorso ai servizi sanitari in Valle d'Aosta",
presentato dall'Assessore competente a febbraio 2010 sottolinea i
fattori di rischio riferiti ai giovani sotto i 25 anni, ossia i
nostri ragazzi. Una relazione che sollecita gli amministratori, i
politici a considerare che gli stili di vita, la prevenzione
occorre farli diventare principi cardine: la promozione della
salute come processo attraverso il quale gli individui sono messi
in condizione di esercitare il controllo sulla propria salute e
sulle sue determinanti e, in tal modo, migliorare il proprio stato
di salute. Un efficace piano di salute pubblica richiede però un
determinato e continuo impegno politico sulla base di valori
condivisi dall'insieme della società e anche dalla politica. In
questo ambito risulta decisivo il ruolo della scuola ed ecco perché
ho ringraziato il Sig. Hérin, perché la raccolta di firme in calce
alla petizione sulla situazione delle palestre, la loro
sollecitazione a considerare l'importanza dell'educazione fisica
scolastica, hanno riportato in evidenza un tema come l'attività
fisica, considerato rilevante nei documenti prima citati e che non
riguarda solo e unicamente la scuola.
La relazione sullo stato di salute a pagina 33 evidenzia che:
"il ruolo protettivo per la salute svolto da una costante
attività fisica, anche se limitata, è ormai consolidato nella
letteratura internazionale. Almeno 30 minuti di attività fisica,
giornaliera e moderata, contribuiscono a ridurre l'insorgenza di
numerose patologie".
La relazione invece ci disegna un mondo
giovanile che ci deve preoccupare, e in questo senso, la pagina 45
è emblematica:
"è importante segnalare, soprattutto a fini
preventivi, che circa un quarto dei giovani sotto i 25 anni si
dichiara fumatore e dichiara di non svolgere alcuna attività fisica
e di avere problemi di peso".
Uno su quattro. Ecco perché è
stato importante il confronto politico attivatosi a seguito della
petizione. Ha costretto la politica ad aprire gli occhi su
un'evidente contraddizione: fra il dire e il fare, c'è di mezzo una
situazione problematica dal punto di vista strutturale - le
palestre appunto -, ma questo stato di fatto determina
inevitabilmente un'impossibilità anche culturale - lo hanno detto
molto bene gli insegnanti - a praticare le direttrici richiamate
dai documenti sopra ricordati. Come fanno le ragazze e i ragazzi,
le loro famiglie a praticare corretti stili di vita se la
situazione rappresentataci dai docenti di scienze motorie mortifica
anche tutte quelle iniziative positive avviate in questi anni
proprio nella scuola e proprio nel campo della salute?
Certo, l'Assessore Laurent Viérin, la Sovrintendenza, i diretti
collaboratori conoscevano e conoscono la realtà descritta nella
petizione sulla situazione delle palestre di Aosta. La petizione ha
però fatto sì che anche i non addetti ai lavori, e in particolare
noi Consiglieri e l'Assessore Albert Lanièce, siano stati messi di
fronte ad una realtà che forse non ci accorgevamo di vedere. Non
possiamo realizzare gli obiettivi previsti nel campo della salute
se non ci sforziamo di comprendere che scuola e sanità, o meglio la
sanità nella scuola, dovrebbe essere per noi un obiettivo
prioritario, non solo con progetti specifici e con corsi che
possiamo considerare piccoli gioielli, ma con una programmazione
continua e periodica, con strutture, le palestre appunto,
indispensabili non solo per svolgere correttamente l'esercizio
fisico, ma per lanciare culturalmente un messaggio rivolto alla
pratica quotidiana dell'attività fisica. Vanno bene, anzi
benissimo, caro Assessore, le
"Classes de neige"
, nate per
creare le condizioni ottimali affinché i nostri studenti/sportivi
possano trovare tutti i presupposti ideali per ben figurare nello
studio e nello sport. Ma credo che analogo impegno dovrebbe essere
messo per far diventare realtà quotidiana quei principi richiamati
nei documenti ufficiali di questa Regione.
Mi scuso con i Consiglieri se l'ho fatta un po' lunga, ma credo
che, ogni tanto, serva richiamare la mia e la nostra attenzione
sugli scenari descritti da quei documenti, il piano regionale per
la salute e il benessere, a cui io credo, documenti che disegnano
gli obiettivi per la Valle d'Aosta del futuro e che noi abbiamo la
responsabilità di perseguire. La petizione è stata utile per
riportare di attualità l'attività fisica dei ragazzi, ma ci ha dato
l'opportunità di fare il punto sulla situazione in essere e quella
in divenire, lo ha detto molto bene la collega Morelli. Nella
parte, che chiamerei deliberativa, viene assunto, da parte degli
Assessori competenti, un impegno per un incontro autunnale con le
commissioni per relazionare in merito all'evolversi della
situazione ed è stata confermata - cosa, a mio avviso, importante -
dall'Assessore Laurent Viérin la volontà di mantenere un confronto
aperto con i diplomati e laureati in scienze motorie per tutte
quelle azioni, anche minimali, di ottimizzazione, rispetto all'uso
delle palestre, che potrebbero essere attivate per il prossimo anno
scolastico.
Mi piace poi segnalare un punto importante, già ribadito dalla
collega, presente nel documento alla nostra attenzione, per la
precisione il punto n. 2, che riguarda
"la possibilità nelle
fasi progettuali successive a quella preliminare già approvata, di
ampliare la palestra nella scuola polmone di Tzamberlet al fine di
consentire la divisione mobile della stessa".
Non ho competenze
in merito, ma non credo sia la situazione ideale per gestire al
meglio l'attività fisica, immaginiamo due classi... ma, viste le
condizioni attuali, questa proposta fa propria un'osservazione
fatta dai firmatari e resa possibile anche dal confronto svoltosi
nelle commissioni. Un documento positivo in conclusione che
raccoglie, anche grazie all'esperienza diretta maturata sul campo
dal Presidente Comé, una sostanziale condivisione dei contributi
emersi in sede di confronto delle competenti commissioni e anch'io
ringrazio i due Presidenti per la loro opera di coordinamento dei
lavori stessi.
Visto che ho ancora qualche minuto a disposizione e visto che
interessa molto all'aula, colgo questa opportunità per fare qualche
considerazione su un tema, la scuola pubblica, venuto
prepotentemente alla ribalta in questi giorni. Come sapete, il
Presidente del Consiglio, Onorevole Silvio Berlusconi, ha
recentemente affermato che nella scuola pubblica i docenti
inculcano nei loro studenti principi e idee contrarie a quelle
delle famiglie. Tra i tanti articoli letti vorrei brevemente
riassumerne uno che ho trovato molto interessante: "Le palestre
della vita" - guardate che combinazione! - di Marco Rossi Doria
apparso sul quotidiano
La Stampa
di lunedì 28 febbraio,
sperando di averne colto l'essenzialità. Rossi Doria ha scritto più
o meno così. Oggi tutti gli adulti, - credenti e non credenti,
genitori, docenti, educatori di ogni luogo - stanno affrontando la
crescente comune difficoltà di una crisi di valori e modelli che
rende faticoso educare e ogni giorno chiunque ricopra la
funzione educativa sa che il bene di milioni di bambini e ragazzi
sta nella responsabile ed equilibrata ricerca della concordia fra
adulti. La scuola è un luogo di sapere, ma oggi anche grande
palestra di ricerca di parole e azioni che uniscono socialità sana
tra molte generazioni, presidio di regole e limiti e crocevia di
opportunità, studio e impegni comuni.
Voglio però leggervi integralmente la conclusione, perché la
considero una preziosa considerazione:
"istigare alla divisione
fra scuole e scuole, fra genitori e genitori, fra scuole e
famiglie, come hanno fatto le parole del Presidente del Consiglio,
sono, perciò, un atto di estremismo politico e di irresponsabilità
civile che per il bene di tutti i nostri figli, l'Italia, già fin
troppo divisa, non si può, né si deve permettere".
Cosa
significa inculcare? L'etimologia di inculcare è chiara: viene dal
latino calcare, ossia calpestare, schiacciare con i piedi ma anche
pigiare come a forza qualcosa in qualcos'altro. Chi "inculca"
calpesta e limita. È evidente che sono parole che ci parlano di uno
Stato sempre più eversivo contro sé stesso e verso le proprie
istituzioni, in particolare la scuola, che dovrebbe essere la
cultura degli italiani di domani. Perché eversivo? Perché la scuola
di oggi dà sostanza agli articoli 33 e 34 della Costituzione. Era
necessario per i padri costituenti stabilire la libertà di
insegnamento, perché si usciva da una dittatura che aveva
esercitato un controllo capillare sulla formazione dei giovani,
vietando ogni forma di conoscenza non aderente ai canoni del
regime. Se il quadro di riferimento è così chiaro, le recenti
polemiche, non solo quelle riferite al Presidente del Consiglio, ma
anche il disegno della controriforma Gelmini, le recenti polemiche
sulla scuola pubblica investono direttamente il disegno
costituzionale.
Ciò detto e preoccupato per questo tentativo di smantellamento
della scuola come palestra di socialità, mi auguravo una presa di
posizione forte e netta da parte dell'istituzione pubblica
regionale. La timida espressione formulata dall'Assessore
competente Laurent Viérin,
"sorpreso
- sono parole sue -
per il fatto che certi attacchi alla scuola pubblica arrivino
proprio da esponenti del Governo"
mi ha lasciato profondamente
deluso. Deluso perché mi aspettavo di più da parte di un movimento,
l'Union Valdôtaine, da sempre orgoglioso del forte radicamento
della scuola pubblica nella comunità valdostana e perché mi
aspettavo di più proprio per la cultura e la formazione personale
di Laurent Viérin. In Valle d'Aosta quanto oggi appare
positivamente trasformato non avrebbe potuto esserlo senza la
scuola pubblica, il suo radicamento, il suo essere parte vera della
comunità valdostana. La nostra scuola pubblica ha proseguito e
perfezionato quel disegno istituzionale autonomistico che pochi
giorni fa abbiamo celebrato. Ecco perché prima ho detto eversivo,
perché chi attacca la nostra scuola pubblica attacca anche
l'essenza stessa del nostro particolarismo; ecco perché quelle
parole mi hanno preoccupato e mi preoccupano.
Président
- La parole à l'Assesseur à l'éducation et à la
culture, Laurent Viérin.
Viérin L. (UV)
- Merci M. le Président, s'il n'y a pas
d'autres interventions, au nom aussi du collègue Marco Viérin,
j'essayerai de donner quelques réponses pas tellement sur la partie
qui a déjà été exposée par le Président Comé, que je remercie comme
tous les Commissaires des commissions réunies, mais surtout sur les
autres aspects. Non sto a ribadire tutte le azioni che sono state
messe in campo e che stiamo mettendo in campo riprendendo le
iniziative della mattina, dove anche per le palestre inserite nel
contesto dell'edilizia scolastica abbiamo cercato di creare un
dossier che seguisse l'emergenza nel senso della situazione a breve
termine, ma anche una pianificazione di lungo termine.
Per quanto riguarda le considerazioni della collega Morelli,
vorrei dire in premessa che abbiamo giudicato positivamente
l'iniziativa della petizione, come tutte le iniziative che arrivano
in questo senso quando i cittadini, o quando, come in questo caso,
gli insegnanti sollecitano non solo chi per certi ruoli e funzioni
ricopre certe cariche, ma penso il mondo della politica e
dell'opinione pubblica in generale. Se questi messaggi vengono
veicolati non con finalità di mediatizzazione
tout court
, ma
come in questo caso c'è stata una parte di dibattito sui giornali -
penso positivo - e in commissione, e oggi in Consiglio... credo
che, per quanto ci riguarda, siamo sempre stati attenti e vediamo
di buon occhio queste sollecitazioni, perché significa che c'è una
partecipazione diretta degli attori ai problemi che non solo
riguardano chi li vive direttamente, ma che in generale riguardano
i giovani e chi opera nel mondo della scuola. Fra l'altro, come
ricordava la collega Morelli, credo sia stato importante, perché
non esisteva un coordinamento dei docenti di scienze motorie,
glielo abbiamo richiesto a seguito della petizione, con la
Sovrintendente abbiamo incontrato questa delegazione e ho
espressamente richiesto che eleggessero al loro interno un
coordinamento, in modo che, indipendentemente da questa petizione,
vi fosse una possibilità di dialogo e di confronto, perché è vero
che ci sono (riprendendo i titoli dei giornali) circa 2.300
studenti che devono migrare, ma anche che ogni anno prima
dell'inizio dell'anno scolastico vengono concordati i piani delle
palestre e che in quel momento c'era un coordinamento fra gli
uffici dell'Assessorato e il mondo della scuola inteso come
coordinamento anche dei docenti di scienze motorie, che è deputato
a pianificare anche nel merito queste cose. Anche da parte loro,
quindi, c'è stata una presa di coscienza che il metodo di lavoro
forse per il futuro dovrà essere rivisto da ambo le parti, ci siamo
già impegnati e quest'anno faremo già la riunione in primavera
sollecitando loro di essere organizzati non solo come dirigenti
scolastici, ma anche come operatori del settore intesi come docenti
di scienze motorie e la nostra volontà di coinvolgere sempre la
base, nel senso del mondo della scuola si è ritrovata già all'epoca
della costruzione della scuola polmone, dove circa una volta al
mese mi sono recato all'epoca anche con il Presidente Cerise, che
era Assessore ai lavori pubblici e poi con Marco Viérin questa
legislatura, a confrontarci sui progetti, sullo stato di
avanzamento dei lavori con tutto il collegio docenti della scuola.
In questo caso per la scuola polmone abbiamo richiesto ai docenti
interessati, che poi saranno oggetto di spostamento, la firma del
progetto e in quella occasione anche sulla palestra abbiamo
interpellato i docenti di scienze motorie, quindi la democrazia
partecipata allo stato puro è stata applicata, quindi credo che un
ulteriore coordinamento soprattutto da parte loro sia positivo per
quanto ci riguarda. Sulle firme non entro nel merito, la nostra
obiezione non era sulle firme di chi era in pensione, ma era sulle
firme di chi non insegna e di chi... allora se si connota...
(interruzione del Consigliere Rigo, fuori microfono)
...chi non insegna o chi non ha mai insegnato direi... allora
era semplicemente un'obiezione dicendo che se si connota una
petizione con noi docenti di... che siano docenti, ma questa era
una questione marginale. Penso che forse questa petizione ha
portato alla ribalta l'importanza dell'educazione fisica e delle
scienze motorie per qualcuno ma, per quanto ci riguarda, sia da un
punto di vista di governo con le diverse sfaccettature nei diversi
settori... la nostra attenzione c'è e non starò qui ad elencare
tutti i progetti che nelle scuole facciamo per l'educazione alla
salute, al movimento e all'attività fisica. Abbiamo addirittura da
tre anni inserito all'interno delle scuole elementari la scienza
motoria che non è mai esistita. Non abbiamo fatto comunicati
stampa, conferenze stampa o petizioni, ma semplicemente ci siamo
resi conto che il problema andava affrontato fin dall'età più
giovane e i nostri insegnanti nella scuola non avevano gli
strumenti per poter supportare i nostri ragazzi nell'attività
fisica. Abbiamo quindi creato un bando per giovani laureati in
scienze motorie, che vanno nelle diverse scuole della Valle ad
essere da supporto per l'attività motoria:
ski pour tous
, lo
sport a tutti i livelli, c'è un calendario concordato con il
collega del turismo cercando di andare a puntare sugli sport della
Valle d'Aosta, ma non solo, c'è un'attività che arriva ad ogni tipo
di sport, cercando di supplire e questo vorrei sottolinearlo,
perché spesso c'è un problema nella società... ci sono problemi di
salute, di obesità. La tendenza allora in questo caso è di
scaricare tutto sulla scuola, invece no la scuola può e deve
giocare il proprio ruolo, ma non è che dobbiamo scaricare
completamente sulla scuola una pecca che spesso deriva da uno stile
di vita, dalla società e da altri fattori ed elementi.
Vorrei semplicemente dire che, per quanto ci riguarda, da
settembre, con la palestra del convitto, con la scuola polmone... è
vero la scuola polmone è un progetto che sta facendo il suo corso e
che avrà i suoi tempi di realizzazione ma, finché non iniziamo a
realizzarlo, sarà sempre un problema irrisolto. La nostra filosofia
allora è quella, perché poi all'interno dei docenti di educazione
fisica non è che c'era una linea di pensiero univoca, perché tutti
vedono lo sport che praticano come lo sport più importante del
mondo, quindi il Palaindoor non va bene, perché c'è solo
l'atletica, all'epoca però sembrava che, se non facevamo la
convenzione con il Palaindoor, moriva il sistema di palestre della
Valle d'Aosta, ne abbiamo dibattuto anche in Consiglio su
sollecitazione di certi consiglieri. Dopodiché adesso non va più
bene l'atletica e nella palestra della scuola polmone ci sarà il
calcetto, ma che non va bene, ci vorrebbe anche il basket. Voglio
dire che noi cerchiamo, essendo delle risorse pubbliche, di creare
delle strutture che sono sì utilizzate dai docenti e dai ragazzi,
ma che sono anche utilizzate esternamente per ottimizzare le
risorse soprattutto in questo momento, cercare di non creare delle
strutture che sono ad uso esclusivo dei ragazzi, invece anche qui
una certa parte di docenti vorrebbe delle strutture ad uso
esclusivo delle scuole.
La Rochère: stessa questione, il progetto sta andando avanti. È
chiaro che di due cose l'una: se si vogliono creare strutture
all'interno delle scuole esistenti, questo non è possibile negli
edifici storici, se vogliamo le strutture delocalizzate, ci
vogliono i trasporti e bisogna spostarsi, quindi sono due
ragionamenti che stridono, nel senso che noi cerchiamo di dire:
"vi mettiamo a disposizione anche due palestre, il Palaindoor
nella località Tzamberlet"
, ma la migrazione ci sarà sempre. Il
problema quindi è la migrazione o la carenza di spazi? Dopodiché
non vogliamo delocalizzare tutto fuori dalla città di Aosta per non
fare neanche morire la città, il progetto dell'università va
proprio nella direzione opposta di far vivere anche il commercio,
la cultura, i giovani all'interno di una città e quindi avere
all'interno di una città la possibilità di continuare a vivere gli
spazi utilizzati abbinati agli spazi che si trovano nella zona
limitrofa, perché Tzamberlet è limitrofa ad Aosta, quindi mantenere
gli spazi con un sistema di migrazione con i servizi pubblici messi
a disposizione e pagati, con la possibilità con la bella stagione
di avere spazi anche all'aperto - che è importante per i problemi
sollevati dal collega Rigo -, credo che questa possibilità sia
importante. Ritengo che bisogna tutto ricondurre però in una
visione obiettiva delle cose che cerchiamo di avere, pur essendo
critici spesso anche noi nei confronti di una situazione che nel
tempo cronicamente si è definita. Qui forse è vero tanti non sono e
non erano addetti ai lavori, ma credo che il collega Rigo, quando
era in Comune, questo problema delle palestre lo ha affrontato,
perché quel problema è riferito alla città di Aosta, perché invito
tutti a girare nei paesi e a vedere il nostro sistema scolastico da
un punto di vista edilizio. Abbiamo delle scuole da Perloz a
Rhêmes-Notre-Dame, a Oyace e in tutti i piccoli comuni spesso con
palestre e spazi che, da un punto di vista della didattica, sono
dei gioielli e che mi sento di difendere, in quanto, avendo una
visione parziale e catastrofica dell'educazione dei giovani, che
adesso sembra che sia compromessa dal fatto che devono spostarsi
con il pullman dalla stazione fino a Tzamberlet... credo sia una
visione abbastanza parziale. Il benessere dei giovani credo sia una
delle priorità che da sempre e, per quanto ci riguarda, con il
collega Lanièce stiamo cercando di portare avanti anche con
progetti scolastici; gli spazi, la salute, la didattica sono
connessi e un'attenzione particolare si ritrova anche in questa
miriade di progetti che noi proponiamo alla scuola.
È chiaro che, per quanto riguarda il dibattito in generale sulla
scuola, in questo momento con certe proteste che ci sono nella
scuola... sono proteste che pare vadano contro decisioni nazionali,
che qui in Valle non vedono risvolti e, come atti concreti di
protesta, vanno a sopprimere le attività dei ragazzi. Credo che qui
sia un altro dei discorsi che stride, in quanto nella scuola del
Pont-Suaz, Monte Emilius per citare, gli insegnanti come forma di
protesta hanno bloccato i giochi sportivi studenteschi. Credo che
lì nessuna voce si sia levata, nessuna presa di posizione da parte
di nessuno tranne che da parte di chi ha queste responsabilità. Noi
abbiamo cercato di invitare a rivedere tali posizioni, che poi
vanno a penalizzare esclusivamente i ragazzi e le famiglie, stanno
sacrificando con questa protesta... pur nella legittimità di ogni
forma di protesta però si fa una considerazione generale sul mondo
della scuola, su tutta una parte di attività didattica e culturale
che crea anche un indotto sul territorio valdostano, da chi fa i
trasporti a chi gestisce attività turistico-ricettive. Il sistema
scolastico è comunque un indotto proporzionato e rapportato a tutto
ciò che è l'indotto in generale, ma credo che la riflessione
giustamente sollevata da Rigo vada inserita e anche sollecitata
all'interno del mondo della scuola, affinché alla fine ci sia non
solo l'Amministrazione, che crea una miriade di progetti che
vengono veicolati alla scuola e che poi però non ci sia un raccordo
fra tutti i soggetti...
(nuova interruzione del Consigliere Rigo, fuori
microfono)
...sì, difatti lo dico per rafforzare quello che lei ha
detto.
Credo che per quanto riguarda il progetto in questione... noi
assieme al progetto di edilizia scolastica in generale abbiamo
anche un occhio di riguardo per le palestre, sicuramente
sollecitato ulteriormente da questa petizione. A chi sta operando
per la Caserma Testafochi abbiamo chiesto se c'era la previsione
all'interno di spazi per i giovani, essi sono previsti. È chiaro
che sarà un campus universitario, quindi non è che andremo a creare
palestre o luoghi scolastici all'interno, ma sarà un altro polmone
all'interno della città di Aosta che potrà creare delle sinergie
con l'attività dei giovani in generale. Senza disegnare delle
situazioni catastrofiche ma, riprendendo la sollecitazione di
questi firmatari della petizione, credo che la nostra attenzione
sarà sempre puntuale.
Per quanto riguarda la polemica, credo che, come ho avuto modo
di sottolineare ad una domanda di un giornalista, noi in questo
momento non abbiamo bisogno di alimentare polemiche, tanto meno in
Valle d'Aosta, dove abbiamo creato un dialogo nell'ambito del
sistema scolastico con le organizzazioni sindacali e con il mondo
della scuola per costruire un sistema scolastico valdostano e
migliorarlo. Visto il dialogo esistente in Valle d'Aosta in questo
momento, seppur commentando puntualmente una questione, credo che
la Valle d'Aosta stia cercando di difendere il sistema scolastico
Valle d'Aosta, scuola pubblica e scuole paritarie, un
acquis
di sistema scolastico che nel tempo si è consolidato, che oggi ha
un certo equilibrio. Con le organizzazioni sindacali stiamo
addivenendo ad un percorso e ad un tavolo di confronto che dura da
diversi mesi per vedere come migliorare il sistema scolastico
valdostano anche da un punto di vista tecnico-contrattuale,
cercando di fare un'analisi comparativa di tutto ciò che sta
avvenendo a livello nazionale per vedere se ci sono gli strumenti
per migliorare la situazione e riconoscere le specificità della
scuola valdostana. In questo momento cerchiamo principalmente e in
modo efficace di lavorare ad un miglioramento dell'offerta
scolastica e del sistema scolastico valdostano nel suo insieme.
Président
- S'il n'y a pas d'autres conseillers qui
souhaitent intervenir, le Conseil prend acte.
Il Consiglio
Premesso che:
- in data 1° dicembre 2010 è stata presentata alla Presidenza
del Consiglio, ai sensi dell'articolo 36 del Regolamento interno
per il funzionamento del Consiglio, una petizione popolare,
sottoscritta da 60 Insegnanti di Scienze motorie della Valle
d'Aosta, per richiedere la ristrutturazione delle palestre
scolastiche fatiscenti;
- a norma del suddetto articolo 36, l'Ufficio di Presidenza,
con deliberazione n. 207/2010 del 9 dicembre 2010, nel decidere
sulla ricevibilità ed ammissibilità della petizione, ne ha avviato
l'istruttoria con richiesta di informazioni al Presidente della
Regione, in quanto legale rappresentante della Regione,
all'Assessore all'Istruzione e Cultura, in quanto provvede alla
programmazione del sistema edilizio scolastico, all'Assessore alle
opere pubbliche, difesa del suolo e edilizia residenziale pubblica,
in quanto collabora alla programmazione dei lavori inerenti
all'edilizia scolastica, infrastrutturale e sportiva e ne gestisce
la progettazione e la realizzazione, e alle Commissioni consiliari
competenti "Assetto del territorio" e "Servizi sociali";
- i Presidenti delle Commissioni consiliari permanenti
"Assetto del territorio" e "Servizi sociali", con lettera in data
14 febbraio 2011, prot. n. 1236, hanno comunicato le risultanze
degli approfondimenti svolti;
Ai sensi del quarto comma dell'articolo 36 del Regolamento
interno.
Prende atto
della petizione e della documentazione ad essa
relativa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK