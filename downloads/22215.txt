Consiglio Regionale della Valle d'Aosta - Oggetto del Consiglio n. 1869 del 5 aprile 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
NORME DI ATTUAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1869 del 5 aprile 2006 - Resoconto
OGGETTO N. 1869/XII - Parere sullo schema di decreto legislativo
recante norme di attuazione dello Statuto speciale della Regione
Valle d'Aosta in materia di previdenza complementare.
Il Consiglio
Considerato che l'articolo 48 bis dello Statuto speciale per
la Valle d'Aosta dispone che il Governo è delegato ad emanare uno o
più decreti legislativi recanti le disposizioni di attuazione dello
Statuto stesso e le disposizioni per armonizzare la legislazione
nazionale con l'ordinamento della Regione Valle d'Aosta, tenendo
conto delle particolari condizioni di autonomia attribuita alla
regione, e che gli schemi dei decreti legislativi sono elaborati da
una Commissione paritetica composta da sei membri nominati,
rispettivamente, tre dal Governo e tre dal Consiglio regionale
della Valle d'Aosta e sono sottoposti al parere del Consiglio
stesso;
Rilevato che con nota in data 24 marzo 2006 il Ministro per
gli Affari regionali ha trasmesso, ai fini dell'acquisizione del
parere di cui all'articolo 48 bis dello Statuto speciale, lo schema
di norme di attuazione in materia di previdenza complementare,
approvato dalla Commissione paritetica in data 10 marzo
2006;
Visto il parere della I Commissione consiliare
permanente;
Esprime
parere favorevole sullo schema di decreto legislativo recante
norme di attuazione dello Statuto speciale della Regione Valle
d'Aosta in materia di previdenza complementare.
Allegato
(Omissis)
Président - Cet acte a eu l'avis de la Commission
compétente.
La parole à l'Assesseur au budget, aux finances, à la
programmation et aux participations régionales, Marguerettaz.
Marguerettaz (UV) - Credo che innanzitutto vada formulato un
sincero ringraziamento a tutti i componenti della Commissione
paritetica per aver voluto licenziare un provvedimento
assolutamente di grande importanza. Non mi dilungherò per un
provvedimento che ha avuto una votazione favorevole da parte della
Commissione, ma semplicemente per sensibilizzare il Consiglio
regionale rispetto all'evoluzione del sistema della previdenza. Fra
qualche anno - gli studiosi indicano il 2020 - le aspettative circa
i trattamenti economici pensionistici saranno il 50% dell'ultima
retribuzione, quindi fra qualche anno le nuove generazioni di
lavoratori dovranno far conto a momenti "post" lavoro
particolarmente difficili e dovranno far fronte con soluzioni
sostitutive a drammatici cali di disponibilità. Rispetto a questo
fenomeno, che potrebbe generare del disagio e delle nuove povertà,
bisogna che la pubblica Amministrazione si preoccupi in un processo
di sensibilizzazione. Qualche settimana fa ho partecipato a Roma,
sotto l'egida della Presidenza del Senato, a un importante
"workshop" a cui l'Onorevole Pera aveva dato il suo patrocinio e
l'argomento era il ruolo delle Regioni nelle politiche del
"welfare", quindi, da questo punto di vista, credo che le
istituzioni si stiano interrogando rispetto a tali attività. La
norma di attuazione in oggetto, che poi dovrà tradursi in un
decreto legislativo, è un passo che facciamo all'interno di questo
processo, ovviamente è un tassello a cui dovranno far seguito
ulteriori provvedimenti, dovrà avere un percorso condiviso che
dovrà vedere attorno a un tavolo datori di lavoro, organizzazioni
sindacali, affinché certe attenzioni possano poi esprimersi in un
percorso condiviso. Faccio menzione delle organizzazioni datoriali
perché nei prossimi anni la "legge Maroni", la legge delega, nel
2008 avrà i suoi effetti e da quel momento il TFR avrà
un'importante modifica, quindi rispetto a questo dovremo
interrogarci sugli strumenti che il sistema produttivo dovrà avere
a disposizione per far fronte ad un autofinanziamento, fino ad oggi
gestito con delle sue regole.
Con questo decreto, che andrà ad aggiungere tecnicamente al
decreto legislativo n. 430/1989 l'articolo 1bis, che indicherà la
Regione come soggetto idoneo a favorire l'accesso della previdenza
complementare, da un lato... dall'altro a poter individuare
l'Amministrazione regionale come soggetto che ha facoltà di
disciplinare, nell'ambito dei principi fondamentali statali ed
europei, questo tipo di attività, la possibilità per i fondi
territoriali di avvalersi di strutture che sono state costituite ad
"hoc" dall'Amministrazione regionale. Soprattutto importantissimo è
il 4° comma dell'articolo 1bis, che individua tutte le categorie,
che sono rappresentative di tutto il sistema lavorativo della
nostra Regione, che potranno accedere alla previdenza complementare
espressa da fondi territoriali.
Ripeto: questa norma di attuazione è una norma molto importante
e spero che venga accolta come un primo passo rispetto a un'azione
assolutamente fondamentale. Nell'ambito di tali argomenti non posso
che creare, con il collega Fosson, un "addendo" che sarà
rappresentato dai fondi assistenziali, cioè da tutte quelle formule
che daranno delle risposte ad altri bisogni che i cittadini
avranno.
Président - Je déclare ouverte la discussion générale.
La parole au Conseiller Bortot.
Bortot (Arc-VA) - Non so se devo essere così ottimista come
l'Assessore Marguerettaz. Abbiamo votato a favore del provvedimento
in I Commissione, perché si tratta del recepimento di una potestà
per la Regione, voteremo a favore anche in aula.
Vorrei chiedere se lei è così sicuro che fra 20 o 30 anni saremo
in grado di erogare pensioni, perché c'è la volontà politica di
ridimensionare e liquidare l'"INPS", vorrei chiederle se è così
sicuro che fra 20 o 30 anni i fondi pensione che stiamo creando ci
saranno ancora o non saranno spariti o falliti, da chi devono
essere garantiti, con quali criteri e quanti soldi mettono le
persone e quanti la Regione.
A proposito di nuove generazioni... perché a forza di sgravi
fiscali alle aziende che non sono in grado di stare sul mercato con
le proprie forze, ne abbiamo appena sentito un esempio, e con la
riduzione continua del costo del lavoro... o creiamo un sistema
cinese, e allora cancelliamo un secolo e mezzo di lotte sindacali e
di diritti, oppure forse bisognerà "mettere le mani" non solo al
costo del lavoro per stare sul mercato della competizione, e questo
è già un grosso problema per cui si sta gradualmente svuotando
l'"INPS".
Quello che ci interessa è che vi sia una maggior verifica da
parte del Consiglio regionale sui fondi ai quali la Regione
contribuisce con denaro pubblico alla costituzione e alla gestione.
Fate una piccola indagine, da quando è stata costituita la società
di gestione la Regione ha erogato 1,5 milione di euro per questi
fondi. Diverse volte, prima di entrare in Consiglio, ho chiesto e
alla parte sindacale, imprenditoriale e regionale di avere della
trasparenza su dove sono stati investiti questi fondi: azioni,
obbligazioni, aziende e "chi più ne ha ne metta". Risposta: zero,
cioè noi abbiamo dei rappresentanti di nomina regionale nella
società di gestione di tali fondi con una partecipazione di denaro
pubblico che non sono in grado, o non vogliono rispondere al
Consiglio, o a un cittadino qualsiasi come il sottoscritto dove
sono stati investiti questi soldi finora, perché poi c'è una parte
del sindacato che invita a non preoccuparsi, spiegando che i fondi
vengono investiti dove rendono di più. Ma "dove rendono di più" mi
fa venire "la pelle d'oca": nella produzione di armi, o nel far
lavorare i bambini in sud est asiatico, o nelle industrie chimiche
che deturpano e inquinano? Oppure questo Consiglio raccoglie delle
raccomandazioni e verifica... e quindi, almeno per i contributi che
saranno erogati per i nuovi fondi che saranno istituiti,
utilizzando gli strumenti creati dalla Regione, pretendiamo che ci
sia trasparenza ed eticità... potrebbe anche darsi che questi fondi
rendano meno, ma può anche darsi che le persone che versano i loro
risparmi siano più tranquille con la propria coscienza e
soprattutto noi che siamo una struttura pubblica: il Consiglio
regionale. Se si viene a sapere in giro che la Regione dà i soldi
per fondi che vengono investiti non si sa bene dove o addirittura
quando si scoprirà... ci sarà da vergognarsi, sapete che bella
figura faremo?
Nel mese di marzo sono usciti due "spot" pubblicitari di un
membro della società di gestione - fra l'altro, un mio amico che
era Vicedirettore dell'"INPS" -, di sponsorizzazione dei fondi,
dicendo che questi fondi hanno avuto dei rendimenti incredibili.
Certo, se la gestione è a carico dei soldi della Regione, è facile
far rendere! Anch'io sono capace a far l'industriale, l'operatore
finanziario, il promotore, l'assicuratore e cose di questo
genere...
(interruzione del Consigliere Lattanzi, fuori
microfono)
... ma io sono d'accordo, sono contrario al liberismo, anche
perché tutti i giorni ho la dimostrazione che questo sano liberismo
in realtà non esiste. Vogliamo proteggerci dalla Cina, abbiamo
fatto noi la Cina fino all'altro giorno; vogliamo il libero
mercato, non abbiamo un'azienda non solo a livello regionale, a
livello locale che è in grado di stare sul mercato da sola, forse
una c'è, ma è un'eccezione rispetto alla norma. Il liberismo in
cosa consiste? La "FIAT" è in crisi, è stata citata prima, ha
incassato soldi a tutto spiano per più di mezzo secolo, se non
facciamo la storia del Fascismo con l'industria delle armi durante
il Fascismo... e questa sta sul libero mercato; in che misura
stanno sul libero mercato tali aziende? Prendono i profitti, li
investono sul mercato finanziario e magari i "buchi" delle loro
aziende li copre qualcun altro, magari noi, però sto uscendo dal
seminato...
(nuova interruzione del Consigliere Lattanzi, fuori
microfono)
... l'Onorevole Berlusconi è il promotore di questo sistema, nel
senso che con Craxi, Capo del Governo del Centro Sinistra, si è
fatto fare una legge ad "hoc" per diventare imprenditore con il
denaro pubblico, le emittenze private e "chi più ne ha ne metta" e
adesso dice:
"guardate come sono bravo a fare l'imprenditore,
voi Italiani dovete copiare da me"
. Sono d'accordo a copiare da
lui, se avessi un decimo di tutti gli aiuti diretti e indiretti
avuti dallo Stato, forse sarei bravo quanto o più di lui.
Non farmi però uscire dal "seminato". Voto quindi a favore nella
misura in cui il Consiglio sarà chiamato all'istituzione o a
prendere atto dell'istituzione di nuovi fondi pensione, che il
denaro che versa il Consiglio a nome dei cittadini venga versato
quando i fondi sono etici e trasparenti. L'altra cosa che dovremmo
fare sul TFR - e qui non è competenza forse del Consiglio - è fare
in modo che versino il TFR quelli che firmano perché il TFR sia
versato sul fondo, non che devono andare a firmare quelli che non
vogliono che automaticamente il TFR venga versato sui fondi.
Ripeto: vorrei una verifica di quello che andremo a deliberare, una
maggiore attenzione e una maggiore trasparenza ed eticità sulla
creazione di nuovi fondi a carattere regionale.
Président - La parole au Conseiller Lattanzi.
Lattanzi (CdL) - Non entro nella polemica del liberismo, del
Comunismo legato ai fondi di previdenza complementare, perché mi
sembra una polemica fuori luogo, sterile e aggiungo solo una
considerazione: ogni volta che sento un Comunista che ci vuole
raccontare come funziona il mercato ricordo solo come ha funzionato
l'Unione sovietica, come sta funzionando la Cina e come funziona
Cuba, cioè non funzionate. Dove avete messo la vostra cultura,
avete dimostrato in 100 anni che dove avete messo qualcosa non ha
funzionato!
Detto questo, vorrei commentare in maniera positiva l'arrivo in
aula dei 2 decreti, anche perché sono 2 decreti che confermano una
volontà diretta anche di questo Governo, che ha nominato in
Commissione paritetica - per la prima volta nella storia di questa
Regione - come Presidente un Valdostano, ha fatto in modo che vi
fossero sempre dei Valdostani a rappresentare lo Stato in
Commissione paritetica e naturalmente il giudizio che do è che
avremmo potuto fare molto di più, ma la disponibilità della parte
statale valdostana non ha mai incontrato in questi anni il favore
della parte regionale che, fra l'altro, valdostana non era. Credo
che ancora una volta dobbiamo cogliere l'occasione per dire questa
verità storica, una verità che alla Valle d'Aosta ha portato poco,
ma perché non c'è stata da parte della Regione la volontà di far
lavorare questa Commissione paritetica come avrebbe potuto fare e
come avrebbe potuto, lo ha dimostrato in questi 2 decreti che sono
2 decreti importanti, che sanciscono un principio di devoluzione di
potestà e di competenze, ma sono anche 2 decreti che affidano il
futuro dei dipendenti pubblici e della loro pensione in mano alle
abilità gestionali o meno e alle scelte politiche del Consiglio di
rendere privata o pubblica la gestione, cioè sarà il Consiglio che
dovrà decidere come dovranno essere amministrate tali risorse. Il
fatto di lasciare a noi decidere come le nostre pensioni dovranno
essere costruite però è un fatto positivo, anche se complesso.
Infatti già oggi abbiamo una situazione di grande deficit
contributivo, in termini generali quasi la metà delle pensioni
erogate dall'"INPS" ai Valdostani sono integrate da contributi
statali, quindi il costruire nei prossimi 20-30 anni il secondo
pilastro della pensione comporterà dover fare scelte complesse e
spero illuminate per tutti i Valdostani.
Per quanto riguarda la motorizzazione, occorre ricordare che
anche questa non è solo una competenza, ma è una destinazione di
risorse, perché insieme alle competenze lo Stato ha devoluto tutto
il personale che oggi ruota sul Ministero della motorizzazione, ma
anche delle risorse aggiuntive, che non coprono solo i costi del
personale che sono intorno ai 750mila euro per i 15 dipendenti, ma
quel qualcosa in più che può essere utile a far partire un processo
di organizzazione della motorizzazione civile valdostana in Valle
d'Aosta, quindi con circa 4 miliardi in più che in bilancio
verranno aggiunti.
Noi voteremo a favore di questi 2 decreti, ma con un po' di
amarezza dovuta alla consapevolezza che questa Commissione
paritetica avrebbe potuto funzionare in questi 3 anni come sta
funzionando in questo momento, portando a questo Consiglio molti
più decreti di quelli che oggi non abbiamo potuto votare.
Esprimiamo soddisfazione, vogliamo fare i complimenti al Presidente
che ha portato avanti tale lavoro in mille difficoltà e voglio
riportare solo una piccola memoria storica: purtroppo la
Commissione paritetica è stata bloccata per 2 anni e mezzo da parte
regionale, perché si discuteva esclusivamente della Presidenza e io
credo che sia stata una scelta sbagliata, contro gli interessi
della Regione, che avrebbe potuto beneficiare di una Presidenza
valdostana anche se nominata dallo Stato. Auspico che nella futura
legislatura si possa ritrovare una Commissione paritetica con una
Presidenza valdostana: aspetteremo e guarderemo. Siamo subito a
garantire che, se saremo noi, naturalmente la Presidenza sarà di
nuovo valdostana, se sarete voi, spero che copierete almeno
qualcosa e possiate mettere Presidente un Valdostano come è stato
in Commissione paritetica in questi anni.
Président - La parole au Conseiller Cesal.
Cesal (UV) - Per una volta devo dire che mi trovo d'accordo con
il collega Lattanzi, non posso che esprimere soddisfazione per
vedere approdare in aula questi 2 provvedimenti, che sono
estremamente importanti. Sono d'accordo con il Consigliere Lattanzi
quando dice che la Commissione paritetica è stata ferma per 2 anni
e mezzo, ovviamente non sono d'accordo sulle motivazioni addotte,
per quel che mi riguarda sono esattamente opposte. Esprimo quindi
la mia soddisfazione per essere giunti a questo momento importante,
non vado ad indicare quali sono le reali motivazioni, perché siamo
in un periodo elettorale e qualsiasi tipo di considerazione
potrebbe venire interpretato in maniera strumentale, per cui
eviterei di cadere nella strumentalizzazione in questo periodo di
tipo elettorale. Esprimo, in sintonia con il Consigliere Lattanzi,
tutta la mia soddisfazione per vedere finalmente approdare in aula
alla discussione generale, dopo essere passati al vaglio della I
Commissione, questi 2 provvedimenti che ritengo importanti
estremamente per quanto affermano. Non sono d'accordo - ma potrei
anche essere d'accordo - con il collega Bortot, che ha fatto delle
considerazioni di tipo generale in ordine alla gestione della
previdenza complementare. Qui non stiamo entrando nel merito di un
provvedimento, ma stiamo recependo come ordinamento regionale delle
competenze che ci vengono trasmesse tramite lo strumento delle
norme di attuazione, che hanno lo scopo di adattare il nostro
Statuto all'evoluzione della situazione giuridica di carattere
statale. Per cui esprimo tutta la mia soddisfazione, credo che le
relazioni allegate ai singoli provvedimenti siano esaurienti,
ritengo che tutto il Consiglio le possa votare. Mi auguro che nella
prossima legislatura si possa procedere con maggior determinazione
in ordine al recepimento di tutte le norme nell'ordinamento
regionale, in modo che non ci siano più dei periodi in cui non si
lavora, e che si possa finalmente godere di tutte le prerogative
che spettano alla nostra Regione. Per questo esprimo il voto
favorevole del nostro gruppo.
Président - Je soumets au vote le point n° 14.1:
Conseillers présents et votants: 27
Pour: 27
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK