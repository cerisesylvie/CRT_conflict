Consiglio Regionale della Valle d'Aosta - Oggetto del Consiglio n. 2023 del 21 giugno 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORESTE E TERRITORI MONTANI
Tutela del patrimonio boschivo
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2023 del 21 giugno 2006 - Resoconto
OGGETTO N. 2023/XII - Modifica della vigente normativa in
materia di piante monumentali. (Ritiro di mozione)
Mozione
Preso atto che la legge regionale n. 50 del 21 agosto 1990
sulla tutela delle piante monumentali risulta essere datata e non
più rispondente alle nuove esigenze di tutela;
Considerato che sarebbe opportuno estendere il concetto di
monumentalità anche ai viali alberati storici, alle formazioni non
spontanee ma di sicuro pregio storico e botanico, e alle formazioni
boschive relitte;
Constatato che questa legge rappresenta la prima normativa in
Italia nel campo della tutela degli alberi monumentali e che da
essa sono discese altre leggi regionali che ne hanno estrapolato i
principi generali e le misure di tutela e di conservazione, ponendo
di fatto la Valle d'Aosta quale capo-fila nel processo di
salvaguardia di tali beni;
Rilevata, quindi, l'opportunità di non abrogarla ma, bensì,
di aggiornarla attraverso un lavoro di "manutenzione
legislativa";
Il Consiglio regionale
Impegna
la Giunta regionale, a predisporre, nel più breve tempo
possibile, un disegno di legge regionale di modifica dell'attuale
legge 50/90 che tenga conto degli aspetti sottolineati in
premessa.
F.to: Venturella - Squarzino Secondina - Bortot
Presidente - La parola al Consigliere Venturella.
Venturella (Arc-VA) - La mozione che andremo a discutere, e
spero a votare, prende spunto dal fatto che già da molto tempo vi
sono soggetti che lavorano nel settore delle piante monumentali,
che non appartengono solo alla Direzione forestazione, ma che si
occupano di espressione artistica, perché vi è stato il 19 maggio
la presentazione di una mostra di disegni e di quadri proprio sugli
alberi monumentali della Valle d'Aosta di Enzo Maio. In
quell'occasione apprezzai l'intervento dell'Assessore Cerise, che,
fra l'altro inoltrandosi in un campo che non pensavo a lui così
vicino: quello della poesia, ci parlò di quello che un albero
monumentale poteva rappresentare per ognuno di noi.
Per passare alle cose molto più amministrative, la legge n.
50/1990, in parte anche perché è datata, non prende in
considerazione l'evoluzione del concetto di monumentalità, perché
vi sono delle formazioni spontanee, vi sono dei viali alberati
storici - altro che monumentali! - che dovrebbero essere degni di
attenzione e di protezione. Mi riferisco alla procedura di
individuazione della formazione spontanea oppure formazione non
spontanea, ma naturalizzata: sto parlando dell'"Arboretum Vescoz"
in quel di Verrayes che il nostro Assessore conosce bene perché è
di quelle parti, oppure non solo piante monumentali, ma formazioni
relitte, sappiamo che ad esempio le "Tuillères" sono delle
formazioni relitte che devono essere protette con degli strumenti
specifici... e questo rappresenta l'inizio della procedura per far
sì che tali formazioni relitte siano dichiarate insieme di piante
monumentali. È quindi importante l'aggiornamento della legge n.
50/1990, non tanto il fatto che possa essere - ora non conosco il
termine giuridico esatto - sostituita... al contrario è importante
che tale provvedimento rimanga, perché è stata la legge generatrice
di tutte le altre leggi regionali sulla protezione delle piante
monumentali. Cosa chiediamo allora? Chiediamo di avviare tutte le
procedure, domandiamo all'Assessore di cominciare a "mettere mano"
a questa legge, di cominciare a presentare un progetto di modifica
che non tocchi i termini temporali della legge e neppure il suo
riferimento al numero della Gazzetta ufficiale, che si modifichi
solo in quelle parti che devono essere modificate rispetto
all'iscrizione di altre formazioni alle piante monumentali. Ciò che
non è scritto in mozione, ma che vorrei sottolineare nel mio
intervento è che si "dia gambe" all'Ufficio regionale piante
monumentali, con la sua squadra, con i suoi tecnici - fra l'altro,
ottimi tecnici che ho conosciuto personalmente negli anni -, che si
diano risorse e importanza a quelli che preservano gli alberi
monumentali attraverso la loro manutenzione, che li controllano in
maniera periodica ed assidua. Questo è un invito che è a latere
della mozione stessa.
Presidente - La parola all'Assessore all'agricoltura e risorse
naturali, Isabellon.
Isabellon (UV) - In merito alla mozione in oggetto vorrei fare
alcune considerazioni. La legge n. 50/1990, "Tutela delle piante
monumentali", è una legge che è datata, non a caso è stato citato
il fatto che risulta essere la prima legge riguardante le piante
monumentali; in realtà non è proprio così perché la Regione Emilia
Romagna aveva già legiferato nel 1977 con una legge più generale -
la nostra infatti riguarda esclusivamente le piante monumentali -
che però andava a riguardare anche espressamente il settore delle
piante monumentali; questo ad onore della verità, perché in alcune
pubblicazioni specifiche tale classifica è riportata. Abbiamo in
ogni caso una quasi primogenitura, quindi questo va mantenuto e fa
onore a chi in questi anni si è occupato di tale settore sia dal
punto di vista legislativo, sia dal punto di vista operativo. Il
collega Venturella ha avuto modo di venire a contatto con i nostri
uffici per quanto riguarda la conoscenza in merito alla normativa e
credo abbia avuto modo di conoscere che gli uffici sono anche
operativi e nello specifico l'aspetto legislativo, pur non andando
a contemplare certe azioni... queste azioni sono già oggetto di
pratica operativa per quel che riguarda la cura e la manutenzione
anche delle nuove tipologie di monumentalità che si propongono
nella mozione (viali alberati e storici, formazioni non spontanee
ma di pregio botanico, formazioni boschive relitte, eccetera); in
effetti, la Direzione foreste le ha già individuate e provvede ad
effettuarne periodicamente la cura e la manutenzione. Alcuni esempi
citati dal collega Venturella, che qui ricordo: gli arboreti di
Verrès, Courmayeur, Verrayes, Aosta (Entrebin), le formazioni
relitte con funzione di protezione dei villaggi, ad esempio "bois
de ban", in vari Comuni, peraltro già classificati monumentali ai
sensi della legge regionale, nonché alcuni viali alberati:
Chambave, Sarre Castello e anche formazioni boschive relitte di
pregio che non hanno funzione di protezione dei villaggi, bosco di
Thuilette a La Thuile ad esempio, sono conosciute, monitorate e
oggetto di pratiche culturali per il loro mantenimento. All'atto
pratico questa è già un'attività che viene svolta a tutti i livelli
dai nostri uffici. Ritengo che lo spunto per la mozione sia nato
anche da colloqui che vi sono stati in occasioni precedenti per
l'attività che il collega Venturella ha svolto anche in
collegamento con il nostro Assessorato, ma credo anche in occasione
della mostra recente della parte riguardante l'espressione
artistica... che è quella legata alla mostra di recente
allestimento... dove sono emersi gli aspetti poetici; credo che in
anni precedenti sia stata manifestata la necessità e la volontà di
procedere ad un riconoscimento di attività che attualmente vengono
svolte anche con riconoscimenti ulteriori. Attualmente questo è
perseguibile con i nuovi strumenti di manutenzione legislativa, che
attualmente già utilizziamo per altre manutenzioni legislative,
quindi credo che la volontà sia già stata manifestata e quindi si
tratta solo di andare a concludere un iter che è in corso. Lo
strumento della "legge omnibus" che già è stato applicato può
essere lo strumento da utilizzare anche in questo caso. Quello che
volevo sottolineare era che non siamo in "stand-by", ma stiamo già
intervenendo per la sostanza delle cose, cioè la manutenzione su
tutte quelle situazioni che vi ho appena elencato. Detto questo,
come proposta chiediamo che vi sia il ritiro della mozione alla
luce di quanto ho illustrato, in subordine proporremo
un'astensione.
Presidente - La parola al Consigliere Venturella.
Venturella (Arc-VA) - Solo per precisare una cosa. Vi è una
bellissima pubblicazione che l'Ufficio piante monumentali
distribuisce, è già un po' di anni che i tecnici di tale ufficio
girano per le scuole e vi sono state anche varie ricerche delle
scuole sulle piante monumentali, forse ad una ha partecipato anche
il Presidente Fiou nella Scuola "Saint Roch" quando eravamo
colleghi. Le notizie sulle piante monumentali quindi sono datate,
sul fatto che c'è bisogno di questa opera di manutenzione, che non
deriva solo dai miei precedenti incarichi all'interno
dell'Assessorato che lei guida... quindi è una cosa che si sta
trascinando troppo e per la quale credo debba essere definito un
termine entro cui lei, Assessore, si impegni a presentare queste
modifiche. Lei ha parlato di "legge omnibus", adesso mi pare che il
disegno di legge n. 110, quello sulla "legge omnibus", sia in
discussione in Commissione, quindi lei si riferisce al prossimo
"omnibus", quindi l'anno prossimo?
(interruzione dell'Assessore Isabellon, fuori
microfono)
... perché, a fronte di un suo preciso impegno, come credo che
lei possa esprimere, ritiriamo la mozione, perché abbiamo colto nel
segno, mi capisce? Se lei mi dice: "nell'"omnibus" del 2007... dato
che non è in "stand-by", ma è in fase di elaborazione, stiamo quasi
finendo", di fronte a questo il nostro gruppo, in maniera corretta
dal punto di vista istituzionale, prende atto dell'impegno e ritira
la mozione. Se lei prende l'impegno a far sì che nell'"omnibus" del
2007 ci sarà la modifica alla legge n. 50/1990, o ci sarà una nuova
legge, però lei ha parlato di "legge omnibus", noi come gruppo
ritiriamo la mozione. Aspetto un suo commento.
Presidente - La parola all'Assessore all'agricoltura e risorse
naturali, Isabellon.
Isabellon (UV) - Solo per un chiarimento. La mozione contiene
l'invito non solo a intervenire per quel che riguarda lo strumento
legislativo, ma ad operare a 360° con un riconoscimento delle
situazioni richieste e oltre a questo la necessità di operare
attivamente affinché vengano fatte tutte le operazioni necessarie
al fine di mantenere con le giuste cure tutte tali situazioni.
Quello che ho evidenziato è che non siamo nella situazione di
"stand-by", nel senso che tutte le operazioni... l'individuazione
di tutta una serie di situazioni che già lei nella premessa aveva
ricordato... non sono abbandonate, ma sono già attualmente oggetto
di intervento. Questo sarebbe uno degli obiettivi su cui, se
fossimo nella situazione di "stand-by", dovremmo iniziare ad
intervenire dopo l'approvazione della legge; quindi tutto questo
attualmente è già oggetto di attenzione. Il riconoscimento
legislativo in questo caso è il completamento, è questo che volevo
dire, cioè, date tali premesse, chiediamo comunque il ritiro della
mozione, in quanto l'operazione di andare a riconoscere le
situazioni che sono eventualmente da inserire nella legge con le
caratteristiche relative è un completamento. Di conseguenza, questa
è un'operazione che in questo momento non sono in grado di dire con
che tempistica si può fare, perché su queste cose non bisogna agire
con superficialità.
Andare ad individuare gli alberi monumentali specifici e
individuarli poi è una cosa, andare a riconoscere delle formazioni
e delle situazioni più estese comporta tutta una serie di
approfondimenti, non ultimo quello di andare a tarare tutto ciò con
gli altri strumenti anche di pianificazione territoriale in corso
di revisione. Sto parlando dell'applicazione e dell'adeguamento dei
piani regolatori al PTP, della definizione degli ambiti
inedificabili per quel che riguarda le aree boscate; quindi è in
corso un lavoro sul territorio che comporta il riconoscimento di
queste situazioni. Parlare "tout court" di un emendamento alla
"omnibus" in vigore, o di una scorciatoia di questo tipo credo non
sia nell'interesse di nessuno se fatto giusto per fare la
dichiarazione che si è data attenzione all'argomento ai fini di
fare una propaganda spicciola, perché le cose o si fanno
seriamente, o non si fanno! Quello che posso in questo momento
prendere come impegno è, oltre a mantenere l'attenzione a queste
situazioni già oggetto di intervento, l'impostazione di un
riconoscimento tarato con le altre iniziative di pianificazione
territoriale, compatibilmente con le possibilità operative degli
uffici. Lei sa bene che gli uffici fanno già una serie di
interventi, per cui dobbiamo rendere il tutto compatibile; per
questo che in questo momento non le so dire i tempi, perché non era
un oggetto che avevo approfondito in anticipo.
Presidente - La parola al Consigliere Venturella.
Venturella (Arc-VA) - Nell'annunciare il nostro ritiro, due
osservazioni. Non avevo parlato di emendamento a questa "omnibus",
al disegno di legge n. 110, stavo parlando dell'"omnibus" 2007.
Credo però che di fronte alla sua asserzione che non in tempi
biblici... mi vengono in mente i 4 anni della legge
sull'agriturismo... comunque, di fronte a questo suo impegno a far
sì che fra un anno, nella prossima "omnibus", vi sia la modifica
legislativa della legge n. 50/1990, annunciamo il ritiro della
mozione, ma nei prossimi mesi cercheremo di chiedere chiarimenti su
ciò che il suo Assessorato va attuando.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK