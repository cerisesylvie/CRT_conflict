Consiglio Regionale della Valle d'Aosta - Oggetto del Consiglio n. 548 del 30 ottobre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 548 del 30 ottobre 1981 - Resoconto
OGGETTO N. 548/81 - NUOVA ORGANIZZAZIONE DEL SISTEMA
ASSICURATIVO DEI BENI DELLA REGIONE NONCHÉ DELLE POLIZZE
CONCERNENTI L`ATTIVITÀ DELL'AMMINISTRAZIONE - APPROVAZIONE DI SPESA
- DELEGA ALLA GIUNTA.
Presidente
- Ha chiesto di parlare l'Assessore alle
Finanze, Ramera; ne ha facoltà.
Ramera (DC)
- Credo di aver già anticipato avanti ieri
qualcosa in merito nel momento in cui chiedevo di poter discutere
immediatamente l'argomento. Questo provvedimento prende le mosse
dalla mozione del 25 settembre, presentata dal Consigliere De
Grandis, che impegnava la Giunta a compiere un completo riesame di
tutte le polizze in essere dandone, poi, contezza al Consiglio
entro la fine di giugno di quest'anno. Il lavoro, non certo facile,
comportava la classificazione dei beni patrimoniali, la loro
valutazione, la revisione dei rischi, la pianificazione delle
polizze esistenti e l'avviamento di un servizio in ordine alla
identificazione dei rischi, al controllo dei mezzi di prevenzione e
di protezione, alla definizione e alla gestione delle polizze e
alle trattative afferenti ai sinistri.
Ciascuna di queste fasi era, di per sé, impegnativa, comportando
un'attenta fotografia patrimoniale con gli effettivi valori
aggiornati degli immobili da assicurare e un riparto delle quote
tra le compagnie condelegatarie e quelle coassicuratrici, tali da
assicurare un equilibrio contrattuale equo e professionalmente
valido.
Il lavoro, terminato egregiamente, anche se con lieve ritardo -
e penso che i Consiglieri ricorderanno che nella seduta di luglio
chiesi scusa per non aver adempiuto al mandato della mozione perché
effettivamente eravamo ancora in chiusura - ha il pregio di
raccogliere l'adesione scritta di tutte le 16 compagnie con cui la
Regione intrattiene rapporti assicurativi.
Poiché la revisione dei rischi riguardava polizze esistenti, non
decadute e tuttora operanti, era implicito il dovere di procedere
all'adeguamento dei temi trattando con quelle compagnie - 16
appunto - titolari dei contratti di rispettiva pertinenza e
competenza legale. Per questa ragione alla domanda sul perché la
revisione globale abbia investito unicamente le 16 compagnie
ignorando le altre - domanda che noi stessi ci siamo posti per
evitare eventuali favoritismi e anche delle critiche - si risponde
con l'evidenza dei contratti in corso che non potevano essere
scissi senza pregiudicare la copertura momentanea delle polizze con
il rischio di rimanere scoperti dal punto di vista assicurativo.
Resta, però, aperta - e questo è stato sottoscritto da tutte le 16
compagnie - la possibilità legittima di invitare altre e diverse
compagnie in caso di stipulazione di nuove polizze. Tornando alle
polizze esistenti si è proceduto ad aumentare i premi, adeguandoli
al portafoglio originario, articolando una proporzione che in
percentuale favorisce le compagnie minori fermo restando l'impegno
con le tre compagnie condelegatarie e già titolari del maggior
pacchetto assicurativo di ridurre il loro rapporto partecipativo
dall'attuale 75% ad una soglia, che si andrà a raggiungere negli
anni futuri, del 25%, compensata nell'equilibrio globale dello
sviluppo naturale dei valori di polizza paralleli ai valori reali
degli immobili da assicurare, per essere certi, in caso di
sinistro, di vedere rimborsata una spesa allineata al danno
subito.
Venendo alla conclusione vorrei fare un accenno alla riforma
delle polizze, attuata nell'interesse della Regione anche per dare
un'idea pratica dei risultati cui le Regione perverrà con questo
atto amministrativo. Da un lato, si è potuto procedere alla
verifica dei rischi e sopprimere una moltitudine di contratti in
solo sei polizze, dall'altro canto la Regione intratterrà i
rapporti assicurativi con tre compagnie delegatarie coadiuvate da
altre 13 coassicuratrici. Questo, in sintesi, il lavoro svolto, in
aderenza al mandato consiliare, anche per porre un punto fermo e
chiaro in ordine alla revisione delle polizze assicurative, al loro
aggiornamento e alla loro gestione.
Presidente
- È aperta la discussione.
Ha chiesto di parlare il Consigliere Mafrica; ne ha facoltà.
Mafrica (PCI)
- È nostra abitudine esaminare con
attenzione gli oggetti dell'ordine del giorno e valutarli per
quelli che sono, cioè non riteniamo che sia compito
dell'opposizione su ogni oggetto essere acriticamente contro la
formulazione proposta dalla Giunta, valutando in ogni occasione
l'oggetto stesso, anche se il giudizio generale sui metodi e sugli
indirizzi della Giunta rimane negativo. In questo caso dobbiamo
riconoscere che c'è stato l'inizio di un lavoro fatto con una certa
serietà, che va nella direzione giusta. Si è cercato, in sostanza
di razionalizzare il sistema assicurativo che interessa le polizze
relative agli immobili della nostra Regione. È stato fatto un
inventario dei beni regionali, non so se sia la prima volta,
comunque si tratta senz'altro di un documento di un certo
interesse. Occorrerà verificare con maggiore precisione se i valori
stabiliti attuali per gli immobili sono congrui oppure se non siano
ancora sottostimati, comunque il documento è una base di partenza
di indubbio interesse. È inoltre interessante il tentativo di avere
criteri uniformi per i diversi settori di rischio, dalla
responsabilità civile verso terzi, agli incendi, ai furti, alla
responsabilità civile per auto. Dobbiamo quindi dire, che nel
complesso il lavoro è avviato verso una trasparenza di questa
realtà che prima rimaneva abbastanza oscura e senz'altro
disordinata. Alcune cose, comunque, vorremmo ancora saperle e
chiarire perché restano delle perplessità. Vorremmo capire il
motivo per cui non si è provveduto - l'abbiamo appreso dai
documenti - ad assicurare gli immobili di proprietà regionale di
valore molto elevato. Faccio un esempio: l'ex Jockey, valore 940
milioni risulta non assicurato, questo, magari, può essere
giustificato con il fatto che da poco sono completati i lavori, ma
altrettanto è per la ex Casa Littoria, che mi sembra sia di
proprietà regionale da un certo tempo, per la caserma dei Vigili
del Fuoco, si presume che gli incendi possano essere domati
immediatamente, comunque anche questa risulta non assicurata.
La cosa che comunque mi ha lasciato più perplesso è il fatto che
non risultino assicurate delle scuole, come ad esempio, l'edificio
dell'Istituto per Geometri St. Benin che è un edificio con un certo
valore storico e culturale, al di là di ogni valore monetario.
Vorrei inoltre una spiegazione - questo è un particolare - del
perché nella relazione si dice che questo Istituto non è legalmente
di proprietà regionale, mentre nell'inventario risulta di proprietà
regionale. Risultano, tra l'altro, non assicurate scuole
elementari, asili, etc.; io credo che questo rilievo debba essere
fatto.
La seconda perplessità, che in parte è stata chiarita adesso
dalla relazione dell'Assessore, è il fatto che si sia studiato un
sistema assicurativo attraverso compagnie condelegatarie, compagnie
coassicuratrici che sono state trattate, diciamo, con un accordo
tra loro in modo preciso: si è andati a studiare la percentuale di
ciascuna compagnia, si è cercato di favorire le compagnie minori
rispetto alle compagnie condelegatarie, se questo fosse stato fatto
sulla base di tute le compagnie che hanno agenzie in Valle,
probabilmente sarebbe stato un sistema perfetto. Uno schema di
questo genere però, l'Assessore lo ha già detto, si riferisce al
passato preciso in tutti i particolari, tiene conto della realtà
esistente in Valle d'Aosta? Perché il fatto di avere agenzie
comporta l'utilizzazione di personale e anche giro di denaro che
rimane nella nostra Regione. Noi, quindi, diamo, nel complesso, un
giudizio positivo su questo lavoro, anche se crediamo che
l'Assessore debba rispondere alle nostre richieste. Pensiamo si
debba continuare con i criteri della trasparenza: deve essere
chiaro a tutti con chi si lavora, quali compagnie si scelgono, la
convenienza che si scelgano le compagnie che fanno pagare dei premi
inferiori con dei massimali adeguati, il criterio dell'equità nei
confronti delle diverse compagnie.
Questi sono criteri che noi crediamo debbano ispirare la Giunta
regionale.
Presidente
- Ha chiesto di parlare il Consigliere De
Grandis; ne ha facoltà.
De Grandis (PRI)
- Poiché sulle mie spalle ricade la
colpa o il merito di aver promosso un'iniziativa di questo genere,
ho esaminato con particolare interesse e cura tutta la
documentazione che ci è stata trasmessa e voglio senz'altro
dichiarare pubblicamente che sono molto soddisfatto del lavoro che
è stato fatto, che non ritengo il ritardo nella presentazione del
documento sia da considerarsi tale perché le difficoltà sono state
molto e il lavoro su cui si è basato l'atto conclusivo è stato
particolarmente faticoso, oneroso e ha richiesto un impegno
notevole da parte dell'Assessore e dei suoi funzionari ai quali in
particolare voglio rivolgere un apprezzamento per il lavoro fatto.
Il censimento, tra l'altro, ad esempio, dei beni di proprietà
regionale non interessa soltanto questo problema, ma è di rilievo
per tutti i Consiglieri regionali anche per avere una conoscenza
più precisa delle proprietà regionali e di come vengono usufruite e
gestite. Certamente il merito di certe ricerche, di certe analisi è
stato quello di mettere in evidenza alcune perplessità, come quelle
che ha espresso il Consigliere Mafrica, che altrimenti non sarebbe
stato possibile identificare. Sono altresì convinto, che si possa
fare di più e meglio, però va detto in tutta chiarezza che si
trattava di fare il primo passo, e il più difficile a mio avviso,
cioè coordinare le polizze esistenti e soprattutto mettere
d'accordo 16 compagnie diverse ognuna delle quali, naturalmente,
con i propri interessi e con la propria visione dei rapporti che
doveva tenere con l'amministrazione regionale, che oggi, invece,
sono unificati in un unico rapporto molto più chiaro, molto più
corretto, e che ci lascia molto più tranquilli. Oltretutto,
evidentemente, noi avremo modo di verificarli uno per uno tutti i
rapporti nuovi che sarà necessario instaurare con le compagnie di
assicurazione senza avere alcun dubbio sulla loro chiarezza,
sull'equità del modo di distribuire queste polizze di assicurazione
che vengono, così, sottratte a ogni tentativo di eventuali
favoritismi o clientelismi, sempre dannosi all'immagine
dell'istituzione. Per questo rinnovo il mio apprezzamento, il mio
ringraziamento, sia all'Assessore che ai funzionari che hanno
collaborato con lui per la stesura di questo documento.
Presidente
- Ha chiesto dia parlare il Presidente della
Giunta; ne ha facoltà.
Andrione (UV)
- Solo per chiarire il punto della
proprietà e delle assicurazioni fatte in funzione della proprietà.
È evidente ed è risultato da questo approfondito esame delle nostre
polizze assicurative, che ci sono state delle discrepanze tra
Assessorato e Assessorato su chi era competente ad assicurare certi
immobili, il caso del Jockey, per esempio, è un caso macroscopico,
per cui ci sono stati dei ritardi. In altri casi, invece, è una
specifica questione di competenza.
Il Consigliere Mafrica ha sollevato il problema della Casa
Littoria, noi abbiamo - adesso io parlo di una Giunta di vent'anni
- sollevato il problema del passaggio della Casa Littoria alla
Regione e fino a quando lo Stato occupava quei dati uffici, avrebbe
dovuto pagare l'assicurazione, mentre per il cinema avrebbe dovuto
essere il locatario.
Per quanto riguarda il St. Benin, secondo la mia tesi, - sia ben
chiaro che posso essere smentito perché parlo per ricordi - è
proprietà regionale. Alla liberazione era stata sollevata dalla
Curia e trasmessa alla Santa Sede una questione riguardante la
proprietà del St. Benin, che avrebbe dovuto ritornare ad essere una
proprietà di natura ecclesiastica. Credo che anche il Comune di
Aosta - se ricordo bene - abbia fatto una questione sul St. Benin,
però vista anche la destinazione a scuola pubblica superiore, la
proprietà dovrebbe essere della provincia e quindi automaticamente
della Regione, a meno che non vi sia - ma per quanto ci riguarda
non abbiamo ricevuto assolutamente niente - una comunicazione di
Stato della Santa Sede che rivendica la proprietà del St. Benin in
seguito alla famosa questione del 1686 con la quale sono stati
abrogati certi ordini in Valle d'Aosta e trasferiti nelle proprietà
ecclesiastiche.
Ultima questione: le scuole elementari non sono di proprietà
regionale e teoricamente neanche le scuole medie, però bisogna dire
che il Consigliere Mafrica ha ragione nella sostanza: il disordine
esistente viene fuori dal fatto che non si è chiaramente
individuato il responsabile. Le assicuriamo noi, perché non si può
avere una scuola che non sia assicurata, se non lo fa l'Ente
competente per territorio è bene che la faccia la Regione.
Presidente
- Ha chiesto di parlare il Consigliere
Viberti; ne ha facoltà.
Viberti (DPROL)
- Semplicemente per ribadire quanto avevo
già detto ieri e per motivare l'astensione che ci sarà da parte
della Nuova Sinistra su questo lavoro che pur riconosciamo essere
stato ben eseguito, però rivendichiamo al Consiglio la possibilità
di studiare in modo un po' più approfondito una questione del
genere, ieri si è votato e il Consiglio ha deciso di esaminare
comunque.
Noi diciamo che non siamo contrari a questo provvedimento che
anzi riteniamo doveroso; abbiamo già ieri spiegato che non abbiano
avuto tempo per fare un esame approfondito di quanto è stato
predisposto, ci pare, molto bene, dagli uffici competenti, di
conseguenza di asteniamo. Con questo non vogliamo non riconoscere
il lavoro che è stato fatto, ma non ci bastano le garanzie che può
dare l'Assessore o le spiegazioni che potremo ricevere in questa
sede. Chiediamo inoltre che, in caso si presentino altri
provvedimenti di questo genere, anche se non è previsto che vengano
inviati ai Consiglieri, in qualche modo la Giunta provveda affinché
ci sia maggior collaborazione con chi non può, essendo da solo, o
magari avendo soltanto un collega all'interno di questo Consiglio,
seguire tutti i lavori e non è specializzato come invece è un
Assessore che segue soltanto una parte e su quella evidentemente,
come ci ha dimostrato ieri l'Assessore Chabod, è ben preparato.
Ripeto: noi non abbiamo niente in contrario rispetto a questo
provvedimento, semplicemente rivendichiamo al Consiglio la
possibilità di capire meglio le cose, questa possibilità non ci
viene data e quindi ci asteniamo.
Presidente
- Consideriamo chiusa la discussione generale.
Ha chiesto di parlare l'Assessore alle Finanze, Ramera; ne ha
facoltà.
Ramera (DC)
- Credo che abbia risposto il Presidente al
Consigliere Mafrica, comunque vorrei rassicurarlo per quanto ho già
detto nell'illustrazione: nel futuro tutte le compagnie verranno
tenute nella massima considerazione, anzi dirò che proprio
avant'ieri ho ricevuto una lettera di una grossa compagnia a voi
vicina, diciamo, che lamentava questo fatto. Ho dato ordine di
convocarla per lunedì in maniera da spiegare che per quanto si è
fatto è stato sul passato e sull'esistente per normalizzare una
cosa che non si sapeva bene a chi facesse capo.
Ringrazio il Consigliere De Grandis che con la sua mozione ha
favorito il riordino di questa materia e ci ha consentito anche di
fare un'analisi di tutte le proprietà e quindi di provvedere ad
assicurarle. Invito il Consiglieri che avessero qualche dubbio in
materia ad accedere ai nostri uffici tranquillamente, come fanno
sempre poiché non ci sono misteri, per avere maggiore cognizione di
causa e capire com'è questo meccanismo che ci ha portati al
provvedimento oggi.
Presidente
- Ha chiesto di parlare il Consigliere
Viberti; ne ha facoltà.
Viberti (DPROL)
- Noi non abbiamo messo in dubbio che gli
uffici siano aperti, abbiamo semplicemente chiesto alla Giunta di
essere un pochino più sensibile nei confronti di chi non può
seguire, pur mettendoci la buona volontà e anche il tempo, tutte le
attività che la Giunta svolge. Noi, lo ripeto, abbiamo a grandi
linee capito e potremmo anche votare, quello che non ci è andato è
che per dei motivi tecnici, che non sono stati spiegati né
chiariti, si è chiesto di votare in questa sede, e probabilmente
non era neanche compito dell'Assessore alle Finanze spiegare questi
motivi tecnici. Chi mi sostituirà penso prenderà contatti con gli
uffici competenti e cercherà di approfondire, rispetto a questo
problema, non tanto la parte assicurativa, quanto la parte di
valutazione degli immobili che non ci ha pienamente soddisfatto. Ci
pare infatti, dall'esame che abbiamo fatto, che non sia stata
pienamente accertata l'entità di certi edifici. Noi vorremmo avere
dei chiarimenti su queste cose. È chiaro che non posso venire qui e
dire: a pag... quando ho avuto otto giorni per esaminare 62 punti
all'ordine del giorno, era materialmente impossibile; inoltre non
abbiamo l'abitudine di venire in questo Consiglio a dire delle
frottole, cerchiamo di venire qui documentati, cosa che - lo ripeto
- su questo non abbiamo avuto la possibilità di fare. Dico che
ancora una volta, purtroppo, nel metodo, non nella sostanza, questa
Giunta non ha dato la possibilità, che invece compete a questo
Consiglio, di approfondire una questione, in questo caso
importante, di conseguenza, pur riconoscendo che il lavoro è buono,
per quello che ci è stato possibile osservare, noi ci
asteniamo.
Presidente
- Ha chiesto di parlare il Consigliere Mafrica
per dichiarazione di voto; ne ha facoltà.
Mafrica (PCI)
- Anche se le risposte del Presidente della
Giunta non sono state del tutto convincenti, per il giudizio
complessivo che noi diamo al lavoro noi voteremo a favore.
Il Presidente della Giunta ha detto che le scuole elementari
sono di proprietà dei Comuni: non tutte, tra quelle riportate in
questo elenco alcune sono di proprietà regionale, come ad esempio
quella di Excenex e quella di Issogne, non risulta non assicurato
il Castello di Sarriod de la Tour a cui facciamo accedere migliaia
di persone. Questo fatto risulta, per lo meno per il passato, poco
giustificabile.
Credo che possiamo, invece, accettare l'impegno a procedere con
rigore, una volta che la situazione è venuta fuori, e a evitare
rischi di ogni tipo. L'incidente dello scorso anno alla scuola di
Cerlogne dovrebbe allarmare tutti e far si che non si corrano
rischi, per lo meno da questo punto di vista assicurativo. Prendo
atto delle dichiarazioni dell'Assessore Ramera e penso che
l'intenzione di procedere con equità sia, d'altronde, verificabile,
eventualmente vedremo in seguito se l'impegno sarà mantenuto.
Presidente
- Pongo in votazione l'oggetto n. 32.
Esito della votazione:
Presenti: 23
Votanti: 22
Astenuti: 1 (Consigliere Viberti)
Favorevoli: 22
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK