Consiglio Regionale della Valle d'Aosta - Oggetto del Consiglio n. 1970 del 5 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1970 del 5 aprile 2016 - Resoconto
OGGETTO N. 1970/XIV - Interpellanza: "Revisione della
tempistica per l'effettuazione delle visite presso l'Ospedale
regionale".
Follien (Presidente) -
Punto n. 22 dell'ordine del
giorno. Per la risposta, la parola all'Assessore Fosson.
Fosson (UV) -
Sì, grazie.
Quello che lei propone, cioè una revisione della tempistica per
le visite presso l'Ospedale Parini, è sicuramente logico e dovrebbe
già essere attivato e funzionante da tempo. Infatti le attività
ambulatoriali in azienda USL della Valle d'Aosta sono da anni
gestite da un centro unico di prenotazioni che organizza le agende
di numerose specialità concordate secondo i tempi di visita.
Infatti la visita non viene prenotata dalle 14.00 alle 16.00 perché
tiene conto di un orario preciso, prevedendo i 30 minuti nella
maggior parte delle visite. È necessario quindi rivedere e
analizzare il perché ci sono state delle code, e nell'interpellanza
non c'è scritto in quale settore specifico. È chiaro che questa
tempistica prevista in modo preciso può alterarsi, può saltare per
delle emergenze, perché il professionista ha un contrattempo e in
quel momento non può partecipare. È anche vero che è un periodo di
riorganizzazione; il fatto della legge europea che diminuisce le
disponibilità degli operatori in ospedale, delle necessità di
riposi, sta comportando un'esigenza di riorganizzazione che è già
partita con la riassunzione di personale. È stata comunque disposta
un'analisi per quello che lei segnala, per vedere in che settore ci
sia stata questa criticità. Grazie.
Presidente -
Per la replica, la parola al Consigliere
Viérin Laurent.
Viérin L. (UVP) -
Grazie Presidente.
Questa iniziativa, un po' sulla falsariga di altre iniziative
che abbiamo presentato, ha semplicemente un obiettivo: riuscire a
semplificare le cose che tante volte ci sembra impossibile possano
succedere. L'organizzazione e il metodo in ogni cosa sono
fondamentali, perché se non ci sono metodo e
organizzazione...magari abbiamo anche le più belle strutture, le
più belle cose del mondo, ma occorre organizzarsi in modo adeguato.
Quello che succede agli utenti in questo periodo - lasciamo stare
il passato - è una carenza nel sistema di prenotazione sia delle
visite, ma anche dei trattamenti che devono essere fatti, la
maculopatia uno su tutti; ci sono queste persone che vanno, si
fanno curare l'occhio periodicamente, e il sistema di prenotazione
prevede che uno si prenota e gli si fissa un orario. Ora io mi
chiedo: se si sa che questa persona passa all'una o alle due del
pomeriggio, perché lo si fa venire alle 9.30? Domanda. Le persone
dicono che una o due ore ci possono stare, ma tutta la
mattina...persone che tra l'altro ci chiedono se non possiamo
organizzare in modo diverso; visto che viene dato loro un
appuntamento alle 9.30, magari che ad un altro paio di persone
venga dato appuntamento alle 11.00 e ad altre ancora che sia dato
un appuntamento alle 13.00. Questa è semplice organizzazione! Non
sono grandi temi politici o ideologici e tante volte impegnarsi in
un settore significa andare a verificare queste cose.
Noi spesso segnaliamo puntualmente, e non ci sembra neanche il
fatto di andare sul caso singolo, ma quando ci sono diverse
segnalazioni nasce il sintomo che magari qualcosa non funziona. Il
ruolo di Consigliere, che sia di maggioranza o di opposizione, non
è quello di andare dietro a tutto ciò che succede. Siamo però a
disposizione della comunità e dobbiamo recepire tutto ciò che
proviene dalla comunità, sapendo che siamo dei filtri e dovremmo
essere in grado di capire le lamentele alle quali si possono dare
rapide risoluzioni, lamentele magari non proprio fondate al 100
percento, ma quando siamo davanti a casi che prevedono una
semplificazione ci permettiamo di dire che probabilmente basta un
minimo di riorganizzazione. Non pensiamo che "quel giorno" ci siano
centinaia di persone che vadano per quelle visite specifiche; il
giorno è fissato da loro, l'orario è fissato da loro, pertanto gli
utenti si chiedono perché devono aspettare quattro o cinque ore.
Questa non è la classica interpellanza sui tempi d'attesa, però fa
parte di una metodologia che con pochi aggiustamenti potrebbe
riuscire a far funzionare meglio le cose, che poi è l'obiettivo che
noi tutti stiamo perseguendo.
Lei conosce meglio di tutti noi com'è codificata quella parte di
organizzazione, e non facciamo responsabilità alle persone;
semplicemente le persone, pur con la buona volontà, se
l'organizzazione messa in piedi è di un certo tipo, probabilmente
lavorano male anche loro e devono anche loro rispondere agli utenti
in un certo modo. Se quindi si riuscisse - e poi ce lo farà sapere,
Assessore - ad organizzare in modo tale che, se uno prenota una
visita e gli si fissa l'orario delle 9.30, ci sia nel primo lasso
temporale un tot di utenti fissati allo stesso orario e gli altri
vengano poi scalati nel corso della giornata, come è in ogni
momento di codificazione organizzativa in tutti i settori, è
meglio. Perché poi effettivamente diventa un disagio non solo sui
tempi di attesa, ma anche fisico, si è lì per curarsi, non si è in
fila alla Posta per la pensione, quindi è anche un momento
delicato, un momento di vita e di salute che si deve già
affrontare, e tante volte riguarda le persone anziane.
Le chiediamo quindi di farci la cortesia, nella
riorganizzazione, di avere un occhio di riguardo e di attenzione
anche alle tempistiche e alle complicazioni provenienti da un
settore che spesso dà esiti buoni o molto buoni a livello di
terapie, ma organizzativamente ha qualche falla. È importante
riuscire ad ovviare a queste cose, perché sono molto sentite dalla
comunità, e credo che lei lo sappia meglio di noi, perché ha
operato tanti anni in quel settore, da amministratore e da medico,
e quindi sa quanto è delicato. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK