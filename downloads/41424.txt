Consiglio Regionale della Valle d'Aosta - Oggetto del Consiglio n. 553 del 4 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 553 del 4 aprile 2019 - Resoconto
OGGETTO N. 553/XV - Interpellanza: "Emanazione di norme per
le installazioni private all'interno di beni culturali
regionali".
Rini (Presidente) -
Punto n. 18 all'ordine del giorno.
Sta arrivando l'Assessore, aspettiamo che sia in Aula per sentire
l'illustrazione. La parola al collega Cognetta per
l'illustrazione.
Cognetta (MOUV') -
Con questa interpellanza vorrei
chiedere all'Assessore alla cultura un aspetto riguardante il
Castello di Pilato di Nus. Dovrei fare un breve riepilogo di quanto
accaduto per poi arrivare all'oggetto dell'interpellanza
stessa.
Il Castello di Pilato è un castello medievale, sono resti di un
castello medioevale che sono al centro del paese di Nus e che,
sostanzialmente, sono stati messi a posto negli anni da parte della
Sovraintendenza con un certo esborso economico: stavano lì, erano
stati in qualche modo allestiti. Ad un certo punto il Comune di Nus
decide di dare in gestione o, per meglio dire, in affitto a circa
600 euro l'anno - quindi 50 euro al mese - questi resti per il
dehors
di un'attività commerciale situata accanto al
castello stesso. Ovviamente viene presentata una richiesta e in
questa richiesta viene allegato un progetto con il quale si
allestisce il
dehors
. Questo progetto prevedeva
sostanzialmente la messa all'interno del castello di tavolini e
sedie, un bancone e nessuna opera edilizia. Sostanzialmente
venivano appoggiati dei tavolini e delle sedie per fare un
dehors
, direi una cosa abbastanza banale, semplice e
normale. Viene ovviamente chiesto un parere alla Sovraintendenza e
la Sovraintendenza dà parere favorevole. Fin qui nulla di
strano.
Cosa accade poi? Accade che dopo qualche tempo da questa
richiesta e dall'inizio dell'installazione delle suppellettili e
dei mobili all'interno del castello, a seguito di una segnalazione
di un cittadino, il Comune di Nus fa un sopralluogo, perché pareva
che, invece, ci fossero dei lavori all'interno del castello. Si
viene a scoprire, da un verbale che ho qui, che il 28 novembre 2017
il tecnico comunale fa un sopralluogo e scopre che erano stati
posizionati dei corpi illuminanti, delle lampade all'interno del
castello e che si stava realizzando un pavimento galleggiante,
ovvero si stavano facendo dei lavori per situare un pavimento sopra
il pavimento esistente, oltre ad una serie di altri lavori che non
sto ad elencare. In quel momento, vale a dire nel momento del primo
sopralluogo, il tecnico comunale dice che non riesce a fare tutto
il verbale e quindi va via. Denuncia quindi questa cosa e dice che:
"
In assenza di autorizzazione sono stati posizionati i corpi
illuminanti ed erano in corso i lavori per la realizzazione della
pavimentazione. Avendo altri impegni programmati in tale giornata,
la sottoscritta si riservava di effettuare la settimana successiva
il sopralluogo
". Pertanto fa il sopralluogo, ad un certo punto
si ferma, va via perché ha altri impegni, torna la settimana
successiva - ovviamente preavvisando, c'è scritto - e a quel punto
si rende conto che l'abuso c'è; quindi, in sostanza, i lavori sono
finiti, bontà loro. Fa poi una serie di foto e sostanzialmente
chiede che ci sia un ripristino dei luoghi, perché sono stati fatti
senza permesso edilizio. Questo - come dicevo - avviene il 28
novembre. A seguito di questo ovviamente partono una serie di
comunicazioni, una parte anche verso l'Assessorato della cultura e
il 12 dicembre lo stesso Assessorato, a firma del Sovraintendente,
dice che non è un problema il fatto che ci sia un pavimento, dei
corpi illuminanti diversi e che differisca rispetto alla prima
realizzazione che era semplicemente quella di appoggiare dei
tavoli: non è un gran problema, quindi non c'è alcun problema a
fare queste modifiche all'interno del castello. A questo punto
tutto si risolve molto bene e si dà quindi la concessione
definitiva per fare questi lavori.
Ora, al di là del fatto che si potrebbe convenire o meno
rispetto alla decisione del Sovraintendente - ma io non ho
sinceramente le competenze per poterlo fare, quindi mi rimetto a
quanto scritto dal Sovraintendente -, quello che chiedo a questo
punto è se ci siano delle norme che regolano le installazioni fatte
da privati all'interno di beni culturali e regionali e poi,
soprattutto, se è intenzione dell'Assessorato emanare norme per
l'assegnazione dei luoghi.
Quello che fa strano, Assessore - e questo sinceramente non lo
imputo a lei, perché è una questione che si è risolta tra fine
2017-inizio 2018 e lei non c'era, in sostanza -, e che mi chiedo è
questo: com'è possibile che un Comune,
sponte sua
, scelga di
fare un
dehors
all'interno di un castello? È una cosa che
potrebbe essere anche lecita, non dico sia illecita, però mi
chiedo: c'è un regolamento, si sceglie così, ognuno sceglie come
gli pare? È una cosa che penso a questo punto, sinceramente. Ci
sono dei costi fissi? Non ci sono dei costi? Perché questi signori
con 50 euro al mese sostanzialmente si sono fatti il
dehors,
che va bene, però se c'è questa possibilità magari, non so, potrei
chiedere qualche castello in giro anch'io! Mi piacerebbe avere in
gestione un castello anche a 100 euro, poi magari ci faccio quello
che mi pare, un B&B o qualcos'altro, e magari riesco a
rientrare nella spesa. Però possiamo aprire questa possibilità a
tutti e, vista la magnanimità e la facilità con la quale la
Sovraintendenza dà il permesso di sistemare i luoghi, a questo
punto possiamo inventarci quello che vogliamo; sarebbe anche un
bene, visto quanto ci costano i castelli e quanto ci perdiamo. Se
questa è la strada, perlomeno normiamola, altrimenti si creano
degli abusi, perché poi la stessa Sovraintendenza è quella che
quando apri una finestra da qualche parte ti rovina, è sempre la
stessa. Allora ci dobbiamo chiarire e dovrebbe chiarire a certi
dirigenti come ci si comporta sempre, non solo a seconda delle
situazioni.
Présidente -
La parole au collègue Viérin pour la
réponse.
Viérin (AV) -
In premessa vorrei sottolineare - poi
arriverò puntualmente alle richieste, al di là di tutti gli altri
aspetti che sono stati toccati - e ci terrei a chiarire la
separazione tra il ruolo dell'Assessorato e quello della
Sovraintendenza, soprattutto quando si parla di questioni tecniche.
Fa un po' paura la parola "chiarire", l'invito a chiarire ai
dirigenti quello che devono fare tecnicamente. Io credo che bisogna
giustamente separare il ruolo di indirizzo dell'Amministrazione da
quello prettamente tecnico, soprattutto per quanto riguarda la
Sovraintendenza. Ricordiamo che negli anni abbiamo avuto diverse
situazioni. Oggi il ruolo di Coordinatore collima con quello di
Sovraintendente, ma potrebbe anche non essere così. La Valle
d'Aosta negli anni ha avuto la fortuna di avere una Sovraintendenza
unica rispetto al resto del territorio nazionale o altri casi,
questo per dire che le norme tecniche e la tutela del paesaggio che
in Valle d'Aosta esiste ha garantito negli anni l'evitare della
giungla che spesso si vede in altri luoghi. Uno dei valori storici
della Valle d'Aosta, visto che in questi giorni si è parlato tanto
di quanto è successo in questi 30-40-50 anni... vorrei ricordare
che se la Valle d'Aosta ha un certo tipo di territorio - e in
quest'Aula abbiamo anche esperti paesaggisti o comunque persone che
hanno lavorato in questo ambito -, crediamo e credo che sia dovuto
al lavoro fatto, pur nella ristrettezza di certe norme che ci sono
e che spesso l'utente giustamente vive magari come un vincolo; è un
lavoro molto importante, perché ha permesso al nostro territorio di
avere uno sviluppo sostenibile tra quello che è il progresso e
quello che è il mantenimento di un'identità territoriale. Su questi
sono stati fatti fior di convegni assieme ai professionisti e credo
che in premessa vada sottolineato.
Credo inoltre che in premessa vada sottolineata la separazione
del ruolo tra le competenze regionali e quelle comunali. Noi non
entriamo nel merito o, meglio, noi siamo per un modello federale in
Italia, ma siamo anche e soprattutto per un modello di federalismo
valdostano. Ne abbiamo parlato tanto con i colleghi in questi anni:
ridare oggi un'identità e un'autonomia comunale significa rimettere
risorse dopo il periodo di ristrettezza che c'è stato e riuscire,
pur in un'ottica di indirizzo generale, a rispettare l'autonomia
dei propri Comuni, chiaramente in sinergia con i territori. Questo
per dire - e ci tornerò - che certe cose sono state espletate dal
Comune e che sono di rilievo del Comune.
Separerei poi i beni di proprietà pubblica con i beni di
proprietà privata (ce ne sono ancora). Negli anni la Valle d'Aosta
ha investito tanto per riacquisire il patrimonio culturale.
L'ultimo acquisto - vi ricordiamo - è stato quello di Arnad in
termini di castelli, castello che stiamo restaurando con fondi
europei e anche con i fondi del gioco del lotto. È una norma poco
conosciuta: il gioco del lotto ogni anno destina per i beni
culturali. In questi anni abbiamo per esempio restaurato
Saint-Léger e, nel primo anno in cui avevamo acquisito il Castello
di Arnad, anche il Castello di Arnad. Approfittiamo per dire che
quest'anno riapriremo il Castello di Arnad durante l'estate per
l'iniziativa "Châteaux ouverts". Questo comunque per dire che sui
beni esistono delle norme.
Venendo quindi alla prima domanda: "
quali norme regolano le
installazioni private
", le norme sono ben precise, perché
regolano gli interventi e le attività riguardanti i beni culturali,
sia regionali, sia di proprietà di altri soggetti - ecco perché ho
voluto fare la distinzione - e sono stabilite dal decreto
legislativo 22 gennaio 2004, n. 42, che è il Codice dei beni
culturali del paesaggio, ai sensi dell'articolo 10 della legge 6
luglio 2002, n. 137. Veniamo al dunque. Le installazioni private
all'interno dei beni culturali presenti nel territorio regionale
devono essere compatibili con l'esigenza di tutela e conservazione
dei beni stessi - ecco cosa valuta la Sovraintendenza - e possono
essere realizzate previa autorizzazione proprio della
Sovraintendenza regionale, quindi non è l'Assessore che si mette lì
e dice: "Vieni, ti aiuto ad autorizzare", che è il contrario di
quello che abbiamo discusso ieri. Abbiamo fatto tanti ragionamenti
ieri e abbiamo ascoltato tanti interventi. Oggi la separazione tra
quello che è il ruolo ininfluente rispetto ad una pratica tecnica è
questo: c'è una procedura, ci sono dei dirigenti competenti che
valutano in base a delle norme e alla sensibilità dirigenziale -
non politica - se questa può essere autorizzata. È stata
autorizzata, quindi il collega ha ripercorso bene questa cosa. Il
Codice dei beni culturali, che ha coordinato in un Testo unico
legislativo le disposizioni - vi citerò gli articoli - del 1939 in
materia di beni culturali e del paesaggio, ha voluto incentivare la
valorizzazione e la fruizione dei beni culturali. Giustamente il
collega dice: è interessante che i beni culturali possano anche
essere fruiti in questi anni.
Abbiamo lavorato sempre con una regia pubblica, intesa anche e
soprattutto come tutela e conservazione, come valorizzazione e
fruizione della Sovraintendenza. Lo scopo in tal senso è stato
quello di introdurre, accanto alle norme di tutela e conservazione,
le disposizioni volte a migliorare le condizioni di conoscenza, di
fruizione e, appunto, il Titolo II del decreto legislativo n.
42/2004 è proprio dedicato alla fruizione e alla valorizzazione. In
merito ai principi sulla valorizzazione, il Codice stabilisce che
alle relative "
attività possono concorrere, cooperare e
partecipare soggetti privati
" (articolo 111). Le attività di
valorizzazione possono essere gestite in forma diretta o indiretta;
quest'ultima può essere attuata tramite concessione a terzi
mediante procedure ad evidenza pubblica (chiaramente l'ente che se
ne occupa). Adesso si ricorre "
mediante valutazione comparativa
in termini di sostenibilità economico-finanziaria ed efficacia
"
(articolo 115). "
Lo Stato, le Regioni e gli altri Enti pubblici
territoriali possono concedere l'uso dei beni culturali che abbiano
in consegna, per finalità compatibili con la loro destinazione
culturale, a singoli richiedenti
" (articolo 106). Le
installazioni private a carattere commerciale all'interno di questi
beni culturali di proprietà pubblica sono molte. Pensiamo ai
bookshop
, che è una delle cose su cui dovremmo continuare ad
interrogarci: i
bookshop
sono molto importanti nella legge
di riforma del turismo che presenteremo a breve. Questa possibilità
è prevista attraverso l'
Office
, l'ente unico di formazione.
Intanto in questo periodo inizieremo a vendere i manifesti della
Fiera di Sant'Orso, cosa che non si faceva e, se poi per esempio si
va in Camargue, all'
Office
si può comprare il manifesto
della mostra che c'è stata quell'anno o negli anni precedenti.
Nel caso specifico del Castello di Pilato che il collega
solleva, si tratta di un bene di proprietà del Comune di Nus,
quindi è il Comune che ha fatto le procedure e ha richiesto il
parere per l'installazione di un
dehors
a servizio di un
esercizio commerciale esistente condotto da terzi, com'è stato
ricordato. L'autorizzazione è stata rilasciata dalla
Sovraintendenza prestando attenzione alla conservazione del bene e
alla sua continuità vitale. Abbiamo chiesto ai tecnici quali erano
stati i parametri di giudizio: in primo luogo è stata valutata la
compatibilità dell'installazione con le esigenze di tutela di
conservazione, verificando che gli interventi necessari per l'uso
previsto non comportassero dei danni, fossero reversibili e non
mortificassero il bene - cito, perché anch'io non ho le competenze,
come il collega diceva - e poi è stata valutata da loro la
proposta, affinché questa garantisse una gestione attiva
giornaliera oculata del bene, una promozione del territorio. Ci
fermiamo qui.
Per quanto riguarda la seconda domanda sulle intenzioni, io
credo che sia al di là della mia e della nostra sensibilità; credo
anche che potrebbe essere un argomento da portare in discussione in
quest'Aula. Al momento c'è da sottolineare che non esiste una
richiesta in tal senso. Pertanto, al di fuori del caso citato, che
ha avuto il suo
iter
, non esiste oggi in Valle d'Aosta una
richiesta. Bisognerà sicuramente interrogarsi, al di là dei
privati, sui soggetti che operano sul territorio. Penso al Castello
di Arnad, che nascerà come castello profondamente legato
all'enogastronomia. Visto che è l'ultimo in termini temporali e il
restauro sta andando in una certa direzione anche di fruibilità per
andare a viverlo in un certo modo - e poi si presta anche nella sua
connotazione -, ad oggi non si riavvisa la necessità di emanare
ulteriori norme rispetto a quelle stabilite da questo decreto n. 42
del 2004 per assegnare dei beni a privati, soprattutto in
considerazione dell'assenza di richieste. Ad oggi si è ritenuto più
utile valutare caso per caso da un punto di vista della tutela e,
soprattutto, anche dal punto di vista della regia
dell'Amministrazione, dell'Assessorato e non solo di questo
Assessorato, sui diritti della rete dei beni culturali - concludo,
Presidente - , quindi di valutare caso per caso per ricercare nel
rispetto delle esigenze di tutela e conservazione la soluzione
ottimale, tenendo conto della qualità architettonica, del
significato, della connotazione, in che zona si trova e,
soprattutto, anche il contesto sociale ed economico di un'eventuale
iniziativa, nonché di come questa si colloca nelle ricadute in
termini anche economici sul territorio.
Qualora dovesse emergere la necessità di una maggiore disciplina
in materia, sarà sicuramente nostra cura portare all'attenzione di
questo Consiglio la possibilità di normare ulteriormente questa
disciplina.
Presidente -
La parola al collega Cognetta.
Cognetta (MOUV') -
Vede, Assessore, sono anche d'accordo
su alcune cose che ha detto, però quello che mi fa specie sa cos'è?
È vero che c'è una separazione dei ruoli, però quando emergono
situazioni non chiare penso che anche chi svolge un ruolo politico
debba in qualche modo... forse ho sbagliato a dire "dare
indicazioni", ma quantomeno avere dei chiarimenti approfonditi
sulla questione. Perché? È vero che i dirigenti devono gestire, ma
le indicazioni le diamo noi. Noi diamo degli indirizzi, normiamo,
dovremmo normare. Lei mi dice giustamente che, previa
autorizzazione, si possono fare. Il problema qui è che prima hanno
fatto e poi sono stati autorizzati, il che mi lascia perplesso
sulla procedura, comprende? Ripeto, non è una questione rispetto al
ruolo politico, però a questo punto noi ci dobbiamo interrogare su
che cosa? Questi dirigenti fanno come gli pare? Parrebbe di sì. Va
bene che abbiano autonomia, anche i Comuni hanno autonomia. E chi
gliela vuole togliere? Per carità! Però, se poi gestiscono le cose
in maniera
ad personam
, allora forse ci dobbiamo interrogare
anche su come viene utilizzata l'autonomia, perché non vale solo
per la Regione, vale anche per i Comuni. Se tu abusi della tua
autonomia e la utilizzi in maniera poco corretta, allora qualcuno
dovrebbe in qualche modo correggerti il tiro, perché vuol dire che
non la stai usando bene. E questo mi sembra il caso. Non è stata
fatta un'evidenza pubblica, sono state fatte delle modifiche
autorizzate dopo che sono state fatte e noi, in qualche modo,
dovremmo spiegare che così non va bene. Non credo che esuli dal
compito del politico. Se poi non c'è la norma, facciamo la norma,
gliela spieghiamo e gli diciamo: "Così non va bene", perché sennò
diventa arbitrario.
Per quanto riguarda poi il discorso più generale che ha
introdotto lei - e qui vorrei dare una risposta più politica -,
valutare caso per caso è un sistema che funziona nel momento in cui
i casi non sono casi singoli. Mi spiego meglio. Se noi non normiamo
e arriva domani da lei un privato che chiede l'utilizzo di un certo
bene, non essendoci una norma, lei può decidere - rispetto a quello
che dice il dirigente - cosa fare. Però diventa arbitrario, perché
poi se tra sei mesi ne arriva un altro che fa la stessa cosa sarà
di nuovo arbitrario, e così via. Direi che per prevenire sarebbe
meglio quantomeno cominciare a riflettere su cosa è giusto e
corretto fare da parte dei privati all'interno dei beni culturali
in senso generale, magari anche sollecitando delle richieste,
perché in questo caso, ad esempio, non c'è stata nessuna evidenza
pubblica, un privato è andato lì e ha detto: "Posso usare questa
roba?" e gli è stato detto: "Sì, certo, tanto non c'è nessun altro,
nessuna gara, assolutamente nulla". Potrebbe succedere anche per
altri beni. Non vorrei che accadesse, perché sembrerebbe una cosa
arbitraria, fermo restando che, per quanto riguarda il ripristino
dei luoghi, voglio poi capire come saranno ripristinati, visto che
sono state fatte delle installazioni anche sul tetto - ho qui le
foto - che, immagino, in qualche modo avranno impattato sulle mura
del castello. Va bene che noi diamo l'indirizzo, ma se non
controlliamo che indirizzi diamo? Diamo degli indirizzi che poi
ognuno se a bontà sua vuole seguire è bene, sennò fa come gli pare.
Questo, secondo me, non è corretto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK