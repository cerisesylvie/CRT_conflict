Consiglio Regionale della Valle d'Aosta - Oggetto del Consiglio n. 534 del 7 aprile 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 534 del 7 aprile 2004 - Resoconto
OGGETTO N. 534/XII - Approvazione del programma regionale di
previsione dei lavori pubblici per il triennio 2004/2006, ai sensi
del secondo comma dell'articolo 7 della L.R. 12/1996 e successive
modificazioni.
Il Consiglio
Richiamata la legge regionale 20 giugno 1996, n. 12, "Legge
regionale in materia di lavori pubblici", come modificata dalla
legge regionale 9 settembre 1999, n. 29, in particolare il Capo II
della stessa "Pianificazione e programmazione del ciclo dei lavori
pubblici" nel quale si stabilisce che il ciclo di realizzazione dei
lavori pubblici è strutturato in relazione alle fasi di
programmazione e di pianificazione, nonché di esecuzione dei lavori
necessari a soddisfare i bisogni identificati;
Ravvisato, altresì, l'interesse dell'Amministrazione
regionale a promuovere la prevenzione del degrado delle opere
pubbliche, attraverso specifici programmi di manutenzione che
trovano accoglimento nel programma regionale di previsione con
l'inserimento degli interventi atti a costituire il programma delle
manutenzioni di cui all'articolo 18 della L.R. 12/1996 così come
successivamente modificata;
Vista la deliberazione della Giunta regionale in data 10
gennaio 2000, n. 8, con cui sono state approvate le schede dei
lavori e le tabelle riepilogative, atti a costituire i modelli e la
struttura per la redazione dei documenti di programmazione dei
lavori pubblici per il triennio 2004-2006;
Considerato, inoltre, che conformemente alla attribuzione
delle competenze di cui alla deliberazione della Giunta regionale
in data 29 luglio 2003, n. 2858, è stato predisposto a cura del
Dipartimento Opere Pubbliche e Edilizia Residenziale
dell'Assessorato Territorio, Ambiente e Opere Pubbliche, il
programma regionale di previsione dei lavori pubblici per il
triennio 2004/2006 sulla base di dati elaborati e trasmessi dalle
competenti Direzioni e Servizi che hanno evidenziato, ponendoli in
correlazione con le risorse finanziarie disponibili, interventi
passibili di avvio delle successive fasi attuative;
Visto, ai fini della verifica della sussistenza delle
condizioni di cui all'articolo 7, quinto comma, lett. a), e
all'articolo 38 della L.R. 12/1996 e successive modificazioni ed
integrazioni, che i documenti di programmazione relativi al
programma regionale di previsione per il triennio 2004/2006
individuano lavori di competenza regionale oltre che lavori locali
di interesse regionale ai quali sarà possibile dare attuazione nel
corso del triennio completando le fasi di progettazione;
Richiamato il regolamento regionale 28 marzo 1994, n. 2
"Regolamento regionale per l'esecuzione di lavori, provviste e
servizi in economia", come modificato dal regolamento regionale 5
dicembre 1995, n. 8;
Richiamato l'articolo 39 della L.R. n. 12/1996 e successive
modificazioni ed integrazioni, nel quale sono indicate le
attribuzioni di competenze relative alle attività connesse al ciclo
di realizzazione di lavori pubblici ed in particolare la lett. c),
comma secondo dello stesso articolo che attribuisce al Consiglio
regionale competenza all'approvazione del programma regionale di
previsione;
Richiamata la deliberazione della Giunta regionale in data 30
dicembre 2003, n. 5016, concernente l'approvazione del bilancio di
gestione per il triennio 2004/2006, con l'attribuzione alle
strutture dirigenziali di quote di bilancio e degli obiettivi
gestionali correlati e di disposizioni applicative;
Visto il parere favorevole rilasciato dal Coordinatore del
Dipartimento Opere Pubbliche e Edilizia Residenziale
dell'Assessorato Territorio, Ambiente e Opere Pubbliche, ai sensi
del combinato disposto degli articoli 13, comma 1, lettera e) e 59,
comma 2, della legge regionale 23 ottobre 1995, n. 45, in ordine
alla legittimità della presente deliberazione;
Visto il parere della III Commissione consiliare
permanente;
Delibera
1) di approvare l'allegato programma regionale di previsione
dei lavori pubblici per il triennio 2004/2006;
2) di autorizzare la Giunta regionale a modificare il
programma regionale di previsione, di cui al punto 1, integrando il
piano regionale operativo dei lavori pubblici per l'anno 2004 con i
lavori pubblici che per risultanze progettuali e per opportunità
acquisiscano i connotati di priorità, di cui all'articolo 8 della
L.R. n. 12/1996, e conseguentemente ad aggiornare il relativo piano
finanziario, nei limiti della disponibilità di spesa dei pertinenti
capitoli.
Allegato
(omissis)
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Il programma regionale di previsione dei lavori
pubblici per il triennio 2004/2006 è stato redatto in applicazione
dell'articolo 7 della legge regionale n. 12/1996, così come
modificato dalla legge regionale n. 29/1999.
Al fine di consentire una visione completa delle attività
inerenti ai lavori pubblici, il documento contiene, oltre alle
tabelle riepilogative degli interventi inclusi e alle schede
relative ad ogni singolo intervento, anche l'indicazione degli
interventi in fase di studio, da intendere come opere che, pur non
avendo al momento copertura finanziaria, costituiscono riferimento
per l'attività programmatoria dell'Amministrazione nel settore dei
lavori pubblici nei prossimi anni. Per questi interventi, si
dispone al momento di studi di fattibilità o di progetti a diverse
fasi di definizione, sviluppabili in relazione sia alla priorità
che sarà loro attribuita, sia alle disponibilità finanziarie.
Nel programma regionale di previsione dei lavori pubblici per il
triennio 2004/2006 sono previsti 201 interventi, suddivisi in tre
grandi tipologie: 52 interventi nel settore del territorio e
dell'ambiente, 10 nel settore del turismo e dei beni culturali e
139 nell'ambito delle infrastrutture; la spesa complessiva prevista
ammonta a 314.913.783 euro.
Nell'ambito del territorio e ambiente, consideriamo il sistema
idrico integrato con 6 interventi, per un impegno di spesa pari a
circa 9 milioni di euro circa, consistenti in primo luogo nella
costruzione del collettore fognario Valpelline-Gignod-Aosta: il
tratto Aosta-Gignod; nel potenziamento e nella razionalizzazione
dell'acquedotto intercomunale della Val d'Ayas; nel completamento
dei collettori fognari consortili in Comune di Courmayeur e nel
collegamento delle reti fognarie comunali al collettore consorziale
della valle del Lys.
Nelle opere per garantire il corretto regime delle acque
rientrano 29 interventi, per un impegno di spesa pari a 26 milioni
di euro circa, consistenti nella manutenzione idraulica dei
torrenti Buthier, Arpisson, Savara, Flassin e di vari altri corsi
d'acqua e nella sistemazione idraulica del torrente Lys nei Comuni
di Fontainemore, Issime; del torrente Marmore e delle aree
adiacenti nel Comune di Châtillon; della conoide del torrente
Gressan; del torrente Evançon nel Comune di Challand-Saint-Anselme
e nel consolidamento delle opere di difesa spondale in località
Champoluc. Vi sono poi le varie sistemazioni idrauliche e forestali
del torrente Lys nei Comuni di Gressoney-Saint-Jean e
Gressoney-La-Trinité.
Nelle opere per la tutela, il riassetto e la difesa del suolo,
rientrano 16 interventi, per un impegno di spesa pari a 26 milioni
di euro circa, consistenti in opere di difesa paravalanghe e di
sistemazione di frane, in particolare: nel Comune di Châtillon;
all'imbocco della galleria est sulla strada regionale n. 47 di
Cogne e ai chilometri 11 e 12,5 in Comune di Aymavilles; nel
consolidamento della chiesa parrocchiale, II lotto, in Comune di
Courmayeur; nella difesa dalla caduta massi del complesso
archeologico "Strada romana delle Gallie" in Comune di Donnas;
nelle opere di difesa passiva dell'abitato di l'Eglise di
Valgrisenche; nella bonifica a valle della strada del Nivolet in
Comune di Valsavarenche; si annotano, oltre a questi, anche
interventi di consolidamento del centro civico in Comune di
Valtournenche.
Nell'ambito del recupero e ripristino della qualità ambientale e
paesaggistica rientra l'intervento, per un impegno di spesa per ora
modesto, consistente nella riqualificazione a zona verde dell'ex
area Pascal in località Tzambarlet e in questo ambito si sta
avviando un'indagine per quanto riguarda la legge n. 1.
Nell'ambito del turismo e beni culturali contiamo, per quanto
riguarda le strutture per il turismo, sport, tempo libero, vi sono
9 interventi per un impegno di spesa di 16.800.000 di euro circa,
mentre, nell'ambito delle strutture per la cultura e lo spettacolo,
rientra un intervento per un impegno di spesa pari a 617.000 euro
circa, consistente nel restauro e risanamento conservativo degli
edifici comunali Casa del Telaio e Mulino in Comune di
Champorcher.
Nel settore delle infrastrutture consideriamo 7 aree di
intervento: la viabilità e trasporti - viabilità extraurbana,
viabilità e trasporti - viabilità e sosta in città, viabilità e
trasporti - trasporto pubblico, servizi sociali - edilizia
scolastica, servizi sociali - strutture socio-sanitarie, attività
produttive - strutture per l'agricoltura, l'industria,
l'artigianato e il commercio e, infine, gli edifici pubblici.
Nella categoria "viabilità extraurbana" rientrano 56 interventi,
per un impegno di spesa pari a circa 69 milioni di euro,
consistenti in una manutenzione generale di queste strade.
Nella categoria "viabilità e sosta in città" rientrano 5
interventi, per un impegno di spesa pari a circa 14 milioni di
euro, tra i più significativi: la realizzazione del parcheggio
interrato a servizio dell'abitato del Breuil in Comune di
Valtournenche, la costruzione di un parcheggio a servizio della
funivia di Antagnod nel Comune di Ayas e la realizzazione della
variante alla strada regionale n. 5, la riqualificazione ambientale
di via Festaz nel tratto compreso fra la Torre del Lebbroso e via
Challand nel Comune di Aosta.
Nella categoria "trasporto pubblico" rientrano 3 interventi
consistenti nell'allungamento della pista dell'aeroporto regionale
Corrado Gex in Comune di Saint-Christophe; nell'installazione di un
gruppo elettrogeno e di un'unità di pronto soccorso all'interno
dell'aeroporto; nel collegamento alla pubblica strada delle nuove
fermate ferroviarie presso l'Istituto tecnico per geometri e il
cimitero di Aosta.
Nella categoria "edilizia scolastica" rientrano 24 interventi,
per un impegno di spesa di 48 milioni di euro circa, non ve li
elenco tutti perché sono riportati nelle schede.
Per le strutture socio-sanitarie" sono considerati 6 interventi,
in particolare concentrati per il Presidio ospedaliero di
Aosta.
Per le strutture dell'agricoltura, dell'industria,
dell'artigianato, del commercio sono considerati 15 interventi, per
un impegno di spesa pari a 11.300 euro circa.
Infine, nella categoria "edifici pubblici" rientrano 30
interventi, per un impegno di spesa pari ad euro 57 milioni circa,
tra cui la ristrutturazione edilizia degli stabili denominati "ex
Magazzini generali", "ex Palazzo Cogne", "Palazzina collaudi".
Mi fermo qui. Volevo solo annunciare che, come ci eravamo
impegnati, come Giunta, nella III Commissione, sono da modificare
(noi lo abbiamo già fatto in Assessorato, ma non siamo riusciti a
modificare le schede inviate ai consiglieri regionali): la scheda a
pagina 113 del programma di previsione, là dove si parla dei lavori
di collegamento fra la nuova sede degli uffici del Consiglio
regionale, sito in via Piave, e il Palazzo regionale, in cui è
scritto
"livello di progettazione"
, le parole
"esecutivo
acquisito"
vanno sostituite con
"preliminare"
; la scheda
a pagina 183, in corrispondenza della dizione
"Valutazione di
impatto ambientale"
, la parola
"acquisita"
va sostituita
con
"non necessaria"
.
Président - Je déclare ouvert le débat.
La parole au Conseiller Riccarand.
Riccarand (Arc-VA) - Il nostro gruppo aveva già espresso in
commissione delle valutazioni critiche su questo documento; si
tratta di valutazioni critiche che vogliamo ribadire in aula,
soprattutto perché ci sembra che questo documento, nel modo in cui
è stato presentato dalla Giunta, in realtà non sia conforme allo
spirito che sta alla base della legge regionale n. 12/1996 e
successive modificazioni.
Qual è il problema di fondo? Il problema di fondo è che qui non
ci troviamo di fronte ad un autentico programma regionale di
previsione, ma ad un elenco di opere pubbliche che si intendono
realizzare. È un elenco molto esteso che è privo di tutta una serie
di scelte e di priorità che devono caratterizzare un programma vero
e proprio; non è un programma nel vero senso della parola perché,
intanto, è troppo esteso, non ha una copertura finanziaria e perché
non indica, come dovrebbe, delle priorità. Qui vi sono 201
interventi di lavori pubblici per un importo complessivo di 315
milioni di euro; in realtà, se prendiamo nel suo complesso il
programma, gli interventi sono molti di più, perché del programma
fa parte integrante l'allegato "Interventi in fase di studio" in
cui, oltre ai 201 interventi della parte precedente, sono elencati
altri 84 interventi. L'unica differenza è che in questo secondo
allegato l'importo non è quantificato, quindi diventa difficile
sapere quanto "pesa" questo secondo allegato; però, sicuramente,
vedendo il numero delle opere e le loro caratteristiche, l'importo
è superiore ai 100 milioni di euro. In totale, quindi, ci troviamo
di fronte a un programma di 285 interventi, per oltre 400 milioni
di euro; allora qui c'è qualcosa che non funziona, perché lo stesso
programma evidenzia che la disponibilità finanziaria nel triennio è
di 175 milioni di euro contro un programma di 400 milioni, quindi
neppure la metà delle opere in elenco ha la copertura
finanziaria.
Vi è di più da dire: se andiamo a vedere la capacità operativa
reale, quale si desume dal Piano operativo annuale, per il 2004,
vediamo che è di 24 milioni di euro. Ci troviamo allora di fronte
ad una capacità operativa di 24 milioni di euro all'anno e ad un
programma triennale di oltre 400 milioni di euro; ciò significa che
questo non è - ripeto - un programma, ma un elenco. Non è un piano
triennale, ma un piano che richiederà 20 anni per riuscire ad
arrivare al completamento. Non è una scelta di programmazione, ma
semplicemente di elencazione di opere che si intendono fare, di
esigenze che sono state manifestate. Non vi sono scelte chiare
all'interno di questo programma, soprattutto non vi sono delle
priorità e anche qui siamo in contrasto con la legge, perché essa
indica tre livelli ben precisi di priorità: completamento di opere
già avviate, conservazione e qualificazione dell'esistente, quindi
manutenzione e adeguamento di opere già esistenti e in ultimo,
soltanto, la realizzazione di opere nuove, con un occhio
privilegiato per le nuove opere che hanno un principio di
autofinanziamento. Qui nel Piano le dizioni vi sono: si parla di
adeguamenti, manutenzione, completamenti, eccetera, ma poi non vi è
una selezione sulla base di questi criteri di priorità. Secondo
noi, quindi l'aspetto programmatorio manca in questo documento.
Per quanto riguarda poi una serie di opere che sono inserite in
questo programma, vi sono degli aspetti che suscitano vari punti
interrogativi; a parte il merito di certi inserimenti o meno,
l'opportunità di fare alcune opere o meno - e semmai si potranno
fare degli esempi specifici -, sorprende che non si preveda neppure
la realizzazione nell'anno in corso di opere urgenti, che sono
pronte ad essere realizzate. Adesso non è presente l'Assessore ai
Trasporti Caveri, ma vi è un esempio clamoroso: le due fermate
ferroviarie all'altezza dell'Istituto tecnico per geometri ed in
viale Europa, che aspettano da oltre un anno di avere un piccolo
intervento di collegamento con la strada per poter essere
utilizzate; sono sì inserite nel programma triennale, ma non si
prevede di realizzarle neanche nel 2004, sono inserite soltanto nel
2005! Eppure si tratta di un intervento di 150 mila euro, quindi di
un importo minimo e di un'opera su cui vi è già il progetto
definitivo! Questo è un dato sorprendente, anche perché vi sono
delle opere invece - anche qui vi è un caso clamoroso -, dove non
vi è neanche il progetto preliminare! Vi sono opere per le quali è
stato appena affidato adesso l'incarico per il progetto preliminare
(altrimenti non potevano essere inserite nell'elenco), ma non vi è
neanche il progetto preliminare e si prevede di realizzarle già nel
2004! Vi sono quindi delle corsie privilegiate, mi riferisco in
particolare all'intervento ST 23 "Sistemazione e opere di
manutenzione straordinaria sulla strada di accesso al rifugio
Dondeynaz", dove si legge:
"preliminare in corso di
elaborazione",
l'anno di realizzazione indicato è il 2004. In
questo tipo di inserimenti non vi è una logica comprensibile e
comunque sostenibile.
Vi sono delle opere inserite nel programma che sappiamo
benissimo - perché se n'è discusso più volte in Consiglio - essere
ancora oggetto di valutazione sulla loro opportunità, non è affatto
detto che vi sia l'intenzione di realizzarle; allora perché
inserirle in un programma che è sì triennale, ma che è a
scorrimento, per cui in qualsiasi momento possono essere inserite?
Mi riferisco in particolare alle opere di carattere ospedaliero su
cui è stato detto:
"la Giunta ha appena designato un gruppo di
lavoro, c'è una riflessione in corso"
; però sono state inserite
lo stesso, rispetto all'Ospedale e a strutture a servizio dello
stesso, degli interventi significativi che prescindono comunque da
decisioni che dovranno essere prese. Stessa cosa dicasi per
l'allungamento della pista dell'aeroporto, ne abbiamo più volte
parlato, è stato detto: "è un intervento che va valutato
attentamente, sulla base di un "master plan", sulla base di un
rapporto costi-benefici", però qui lo si mette già come un'opera da
realizzare e comunque inserita nella programmazione. Vi sono vari
aspetti che non condividiamo: non siamo d'accordo sull'impostazione
di fondo di questo programma, ma non condividiamo neanche una serie
di opere così come sono state incluse all'interno del
programma.
Presentiamo alcuni emendamenti rispetto ad alcune priorità che,
secondo noi, devono essere modificate; rispetto all'allegato
"Interventi in fase di studio" che, secondo noi, non deve essere
inserito nel programma triennale, perché non fa parte degli
elaborati che sono previsti dalla legge, si tratta di una presenza
avulsa, e rispetto ad alcuni interventi specifici che chiediamo di
stralciare da questo elenco.
Emendamento
Pag. 38 e pag. 100
La previsione di realizzazione dell'intervento OE 50
(Collegamento alla pubblica strada delle nuove fermate ferroviarie
presso l'Istituto tecnico per geometri e il cimitero di Aosta) è
spostata dal 2005 al 2004.
Emendamento
Pag. 38 e pag. 139.
Stralciare l'intervento OE 89 (Allungamento pista
dell'Aeroporto regionale "Corrado Gex").
Emendamento
Pag. 45 e pag. 94
Stralciare l'intervento OE 44 (Realizzazione presso il
Presidio ospedaliero di Aosta del nuovo corpo di fabbrica
comunemente denominato "triangolo").
Emendamento
Pag. 46 e pag. 93
Stralciare l'intervento OE 43 (Realizzazione di nuova
elisuperficie presso il Presidio ospedaliero di Viale
Ginevra).
Emendamento
Pag. 57 e pag. 102
Stralciare l'intervento OE 52 (Ristrutturazione edilizia
dello stabile denominato ex Magazzini generali da destinare a
"Citadelle des Archives").
Emendamento
Pag. 262 e seguenti.
Stralciare l'allegato "Interventi in fase di studio".
Président - La parole au Conseiller Tibaldi.
Tibaldi (CdL) - Le osservazioni effettuate da chi mi ha
preceduto sono condivisibili in buona parte, poiché questo
programma regionale non definisce effettivamente delle linee di
indirizzo precise, ma riassume complessivamente ciò che è stato
fatto negli anni precedenti. È necessario, ai sensi della legge n.
12/1996 e successive modificazioni, presentare un programma
triennale, quindi in qualche maniera la carta va riempita e va
riempita con un inchiostro che abbia un minimo di credibilità: non
con un inchiostro di qualità, ma di quantità da disporre sulla
carta.
Questo documento, anche corposo da un punto di vista cartaceo, è
la "summa" di determinate iniziative già previste negli anni
scorsi, che oggi ci troviamo riproposte con la consueta cadenza
annuale: in prevalenza sono progetti preliminari di massima, che
quindi sono stati appena avviati o dovranno essere avviati, e la
minima parte invece si riferisce a progetti in fase esecutiva o a
lavori che sono in fase realizzativa. In questo piano quindi vi è
di tutto e di più e, naturalmente, sulla base di questa ampia
gamma, la Giunta ha la facoltà di individuare dove indirizzare le
risorse, le quali non sono così cospicue come si vuole indicare, ma
piuttosto contenute, e che di volta in volta saranno destinate
all'una piuttosto che all'altra opera.
Vorrei principalmente soffermarmi su un'opera di cui lo stesso
Assessore si era fatto "latore" qualche mese fa, in Consiglio
regionale, e che è stata anche oggetto di dibattito o, meglio,
oggetto di proposta mediante una risoluzione: mi riferisco alla
realizzazione della circonvallazione di Valtournenche, opera
ritenuta necessaria - di cui si fa cenno da anni -, opera di cui è
stata riconosciuta l'importanza da più parti, tanto che nel
documento votato dall'Assemblea regionale si fa riferimento non
solo al Comune di Valtournenche, ma anche ad altre ex strade
statali che servono importanti vallate - come quella del Lys e
dell'Evançon -, le cui inadeguatezze funzionali devono essere
risolte. Ebbene, non mi è sembrato di trovare traccia alcuna di
queste opere in questo atto di
indirizzo… che è stato votato
all'unanimità dal Consiglio… nonostante
in questa "summa" di opere pubbliche vi sia di tutto e di più! Mi
permetto allora di rivolgere una domanda all'Assessore, per sapere
perché non ha tenuto in considerazione la volontà del Consiglio e
per quale ragione è stata esclusa tale infrastruttura stradale.
Abbiamo visto che sono previste altre infrastrutture stradali e
viabili, ma non si fa cenno a questa e non sappiamo il perché! Ci
piacerebbe quindi avere qualche motivazione, oltre a quelle
generali e generiche di cui ci ha fatto menzione poco fa
l'Assessore.
Un'altra osservazione è inerente ad un'opera di regimazione
delle acque del torrente Marmore alla confluenza con la Dora Baltea
nel Comune di Châtillon: anche lì da tempo si attende, dopo gli
eventi alluvionali del 2000, che la Regione provveda a mettere in
cantiere le opere per far sì che la confluenza non sia così
disordinata e precaria, ma abbia una sistemazione definitiva, sia
per quanto riguarda una parte dell'abitato di Châtillon che insiste
in prossimità del fiume, sia per quanto concerne un'attività di
cava esistente sulla sponda opposta, che dovrebbe essere
delocalizzata più verso l'interno.
Ci piacerebbe sapere qualcosa di più da parte dell'Assessore su
queste due osservazioni relative alla circonvallazione di
Valtournenche e alla sistemazione della foce del Marmore.
Président - La parole au Conseiller Maquignaz.
Maquignaz (UV) - Colgo anch'io l'occasione per intervenire per
quel che concerne questo programma regionale di previsione dei
lavori pubblici. Esaminandolo a larghe spanne, mi sembra di vedere
che vi siano centinaia di milioni di euro in previsione di
investimento nell'arco di 3 anni. Sembra di vedere almeno centinaia
di opere, che verranno nell'arco degli anni anche costruite,
speriamo, e qui parliamo di vari settori: dal territorio,
all'ambiente, alle infrastrutture, al turismo, per cui senza dubbio
una nota positiva va all'Esecutivo e all'Assessorato competente,
che credo abbia predisposto questo piano con impegno e serietà.
Il Consigliere Tibaldi mi ha "tirato in mezzo", in quanto volevo
anch'io sollevare questo problema che riguarda la famosa variante
stradale, meglio definita "circonvallazione di Valtournenche".
Colgo anch'io l'occasione per ricordare a tutti che, in data 16
ottobre 2003, fu fatta una risoluzione, votata all'unanimità da
tutti i gruppi politici presenti in Consiglio, per cercare di
trovare delle soluzioni per quel che concerne le famose varianti
stradali di varie vallate della Valle d'Aosta. In sostanza, si
andava a sottolineare la criticità della Valtournenche, si
impegnava la Giunta a trovare delle soluzioni per quel che
concerneva questo enorme problema, sul quale la comunità di
Valtournenche attende una risposta da circa 25-30 anni. Ho piena
fiducia nella Giunta regionale e ho notato anch'io che, nel piano
regionale di previsione dei lavori pubblici, non vi è questa opera
e non vi è traccia di progettazione, però mi risulta che
l'Assessorato e la Giunta stiano predisponendo un disegno di legge
per le grandi opere regionali. Siamo convinti - poi ci conforterà
l'Assessore - che questa importantissima opera verrà inserita in
quella legge speciale per queste famose opere. Non voglio
rispondere al Consigliere Tibaldi al posto dell'Assessore ma, da
informazioni in mio possesso e da quello che ho capito, credo che
questa opera verrà presa in considerazione in questo disegno di
legge che verrà presentato a breve.
Volevo sottolineare l'importanza di questi interventi in fase di
studio, che qualcuno ha detto trattarsi di interventi che non
contano, che è inutile metterli in un programma; credo sia
importante comunque parlarne, vi sono varie località che attendono
delle risposte, che presenteranno dei progetti, non si capisce
perché non si debbano mettere. Non è detto che si spenderanno quei
soldi, però è bene iniziare a mandare dei messaggi e a capire che
sono opere importanti se vengono inserite.
Voglio poi ricordare che già nella finanziaria avevo parlato del
parcheggio "Golf Château" di Breuil Cervinia, già inserito nel
piano triennale della Giunta precedente; devo ringraziare la Giunta
per l'attenzione che ha posto a questo problema del Breuil, che è
molto grave e che, probabilmente, qualcuno in questo Consiglio non
ha mai considerato così grave. Rendiamoci conto che al Breuil non
vi è un parcheggio coperto, non so se è la sola località della
Valle d'Aosta… ma Breuil Cervinia è una
località di vocazione internazionale e non ha ad oggi un parcheggio
pubblico coperto. Credo che questo sia un messaggio molto chiaro da
parte della Giunta, ho visto che nel 2004 viene messo 1 miliardo di
lire, nel 2005 sono stanziati altri 6-7 miliardi e nel 2006 sono
stanziati 7-8 miliardi; un'opera di 8 milioni di euro circa. Questo
è un plauso alla Giunta per dire che si mantengono gli impegni
presi già con la finanziaria, che vengono riconfermati nel
programma regionale di previsione dei lavori pubblici. Parlo di
questo parcheggio al quale tengo molto perché il Breuil - ripeto -
ha bisogno di una risposta chiara e mi sembra che questo piano la
dia; il comune dovrà poi attivarsi per portare le progettazioni nei
tempi dovuti. Riguardo a questo parcheggio, però colgo l'occasione
per dire ancora qualcosa in più: si tratta di un'opera che porterà
al Breuil 450 posti auto circa. È stata una scelta forse del
passato, una scelta politica, e qui voglio mandare un messaggio
alla Giunta regionale dicendo che è un passo avanti molto
importante, ma che si dovrà assolutamente implementare la spinta
dei parcheggi al Breuil. Voglio dire che quei 450 posti sono molto
importanti, siamo molto contenti, però non sono abbastanza per una
località come il Breuil.
Volevo anche ricordare un'altra opera importante che vedo nel
programma: l'allungamento dell'aeroporto Corrado Gex. Ho visto che
vengono messi svariati miliardi anche lì, giustamente, credo; così
si rispettano le scelte politiche. Qui parliamo di nuovo nel 2004
di 1 miliardo circa, nel 2005 di 10 miliardi circa, nel 2006 di 10
miliardi. Credo di non dover essere io ad entrare nello specifico,
quello che volevo dire l'ho detto, ringrazio e concludo.
Président - La parole au Conseiller Frassy.
Frassy (CdL) - Il mio intervento si incentra su alcune strutture
di tipo sportivo inserite nel piano triennale - anche perché
possiamo dire che questi interventi non sono delle novità, in
quanto sono in parte interventi iniziati, o perlomeno attesi,
alcuni da tempo -, sulle quali sarebbe importante avere qualche
notizia aggiuntiva rispetto agli scarni dati contenuti nelle schede
individuali. In particolare mi riferisco alla lunga e tormentata
vicenda, che qui è definita come secondo lotto a completamento
della pista agonistica di slalom Leonardo David, il cui importo è
ancora significativo, ma il cui completamento, a vedere il piano
lavori, sarà per il 2006, ad essere ottimisti. Mi sembra che su
questa vicenda siano stati presi impegni anche dai suoi
predecessori di un certo tipo, che in qualche parte non sono stati
mantenuti prima e non so con quali tempistiche verranno portati a
completamento. L'Amministrazione regionale su questa pista ha
investito parecchio non solo come risorse finanziarie - che sono
più che significative, già solo quelle del secondo lotto: 6 milioni
di euro -, ma ha investito parecchio anche come prospettiva di
riportare in questa Regione manifestazioni di un certo tipo a
livello di circo bianco, come viene definito il circuito della
"Coppa del mondo di sci"… perciò alcuni
dettagli sulla previsione, al di là delle previsioni che nel
passato hanno stentato poi a concretizzarsi.
Vorremmo poi capire se l'accordo di programma con il Comune di
Aosta per gli impianti sportivi, che è stato a suo tempo
sottoscritto e a più riprese propagandato anche nei momenti in cui
era importante dire che le amministrazioni si occupavano di certe
cose, deve considerarsi superato dai fatti. Perché dico questo?
Perché, se non ho letto male o se non mi è sfuggito dall'elenco
delle 201 opere, mi sembra che non si faccia menzione di quel
Palazzetto dello sport, che è cosa diversa rispetto al
completamento del Palaindoor. Anche qui vedo che i tempi di
completamento del Palaindoor si allontanano, le previsioni dovevano
essere già per la fine della scorsa legislatura, perché i termini
di consegna come previsione erano autunno 2003 e stiamo andando
invece al 2006. Sul Palazzetto dello sport penso vada fatta una
precisazione, perlomeno sul punto di vista dell'Amministrazione
regionale, anche perché ormai abbiamo riempito questa regione di
palazzetti dello sport, strutture imponenti dal grande fascino, ma
dalla difficilissima gestione, perlomeno dal punto di vista
dell'equilibrio economico-finanziario e l'unica realtà che, per
numeri in termini di atleti e di popolazione, dovrebbe avere
l'esigenza di un palazzetto dello sport, la città di Aosta, il
palazzetto dello sport non ce l'ha!
Vorremmo poi capire in quale misura venga considerato il
parcheggio di superficie a servizio del centro museale nell'ex
villaggio minerario, un'opera sostanzialmente attinente alle
infrastrutture turistiche sportive, piuttosto che culturali; non
capiamo per quale motivo venga inserita in questo elenco. Anche qui
o mi è sfuggito qualcosa, o qualcosa non quadra rispetto alle opere
in itinere, rispetto alle descrizioni dell'indice; le strutture per
la cultura e lo spettacolo, Assessore Charles e Assessore Cerise,
che dovrebbero essere indicate a pagina 22 del nostro programma
triennale, a tale pagina non le trovo. Mi preoccupo di questo non
solo per quello che può essere il disguido relativo al fatto che
sono indicate e poi non sono elencate, ma perché non vi è più
alcuna notizia in questo piano dell'investimento riguardante l'ex
Cinema Splendor, sul quale penso che anche qui qualche parola vada
detta, salvo che sia stato inserito in opere diverse rispetto a
quelle che dovrebbero essere le strutture per la cultura e lo
spettacolo.
Questi sono due chiarimenti sui due ambiti: cultura e sport, sui
quali vorremmo alcune integrazioni delle schede di piano.
Président - Est-ce que je peux fermer la discussion générale? Je
ferme la discussion générale.
La parole à l'Assesseur au territoire, à l'environnement et aux
ouvrages publics, Cerise.
Cerise (UV) - L'inserimento nel piano triennale delle opere
pubbliche di quel capitolo che riguarda i cosiddetti "interventi in
fase di studio" è avvenuto nella precedente legislatura, proprio
per dare una visione più completa degli intendimenti del Governo
regionale e non limitarsi a solo citare quegli interventi che hanno
già una fase non dico avviata… perché
in qualche modo anche gli interventi in fase di studio, se non
dispongono già di un progetto preliminare, sono già stati oggetto
di uno studio di fattibilità e in qualche caso già di progetti e
diverse fasi di definizione. Era quindi semmai un'esigenza quella
che avevamo soddisfatto con l'apertura di questo capitolo:
consentire allo stesso Consiglio regionale di ampliare la visione
sui programmi a 360 gradi e non limitarsi solo a quegli interventi
che hanno una certezza di realizzo.
Per quanto riguarda le opere urgenti che sono progettate, ma che
non hanno corso, qui mi si è fatto l'esempio delle fermate
ferroviarie presso l'Istituto Brocherel: il fatto di averle messe
nel 2005 non è stato perché si voleva farle slittare, ma solo
perché è dal mese di novembre che il progetto di queste fermate
giace presso la "Rete Ferroviaria Italiana" a Torino, i cui
responsabili hanno sempre la necessità di fare degli
approfondimenti per cui, ad oggi, non abbiamo ancora una risposta.
Siccome l'intervento di per sé non comporta delle cifre elevate, il
criterio adottato è stato quello di dire: "mettiamolo con certezza
nel 2005 e, qualora dovessero arrivare le autorizzazioni da parte
della RFI, stante la modestia della spesa, si anticipa al 2004
l'esecuzione dell'opera, facendo una modifica al piano
operativo".
È stata citata anche la strada per il rifugio Dondeynaz come
esempio di opera per la quale non esiste o esiste solo la
progettazione preliminare ed è già inserita nel piano. Si tratta di
un intervento la cui progettazione viene eseguita dagli uffici
stante la semplicità della stessa e l'intervento è mirato a
rimuovere delle situazioni di disordine e di pericolo che si
trovano su questa strada, proprio per consentire successivamente di
fare un accordo con il comune - qui ribadisco quanto avevo già
detto in risposta ad un'interpellanza - per vedere di disciplinare
meglio il traffico su questa strada: "disciplinare" significa fare
qualche azione per cercare di ridurlo.
Per quanto riguarda le opere ospedaliere, è in corso una
verifica attraverso una commissione che sta facendo un
approfondimento molto attento, peraltro si tratta di verifica molto
delicata, così come è delicata la materia. Sulla base di queste
risultanze, si prenderanno poi le determinazioni del caso, ma è un
cantiere aperto, di conseguenza non si vede la ragione per la quale
vadano estrapolate dal piano triennale.
Per quanto riguarda l'allungamento della pista dell'aeroporto,
questa è funzionale a tutta una serie di autorizzazioni che sono
state richieste e alla piena agibilità dell'aeroporto.
Non vedo tante incongruenze in questo documento, anzi ritengo
che sia un documento completo di larga apertura, sul quale è aperta
una discussione democratica sull'opportunità o meno di fare certe
opere, che può essere fatta in questa sede o in altre sedi. Il
fatto di aver reso edotto il Consiglio di questa apertura quindi lo
ritengo un fatto positivo e non un elemento di contrarietà, neppure
allo spirito della legge.
Circa gli interventi richiesti dal Consigliere Tibaldi e per
certi versi anche dal Consigliere Maquignaz, vorrei chiedere un
attimo di attenzione al Consiglio per quanto riguarda le
infrastrutture viarie, perché il programma triennale comprende 45
interventi, per i quali risulta già disponibile almeno il progetto
preliminare; recepisce per quanto possibile le esigenze evidenziate
da tutte le strutture competenti nella gestione della viabilità
regionale, nell'assetto del territorio, nonché le istanze delle
singole amministrazioni locali, che hanno manifestato esigenze di
mobilità oppure esigenze particolari che richiedono degli
interventi.
Il programma prevede una continuità rispetto alle precedenti
programmazioni, sono previsti numerosi interventi sia per la
sistemazione di importanti svincoli stradali che per la
realizzazione di marciapiedi all'interno di centri abitati,
finalizzati al miglioramento delle condizioni di transito dei
veicoli e l'incolumità dei pedoni. Vi è un orientamento che segue
già quello che si è fatto precedentemente, cioè la programmazione
di queste opere ha come linee direttrici il progressivo
completamento dell'ammodernamento e adeguamento di numerose strade
regionali di interesse regionale; prosegue la messa in sicurezza
dei principali svincoli e intersezioni di strade regionali
dell'Envers con le strade statali e comunali, che implicano
interventi anche attraverso l'inserimento di opportune rotonde in
corrispondenza degli abitati - è il caso di Aymavilles, Châtillon,
Chambave, Fénis, Gressoney-La-Trinité, La Salle, Montjovet, Verrès
-, l'adeguamento della carreggiata in corrispondenza degli
attraversamenti dei centri abitati, con la realizzazione di
opportuni marciapiedi che garantiscano l'incolumità dei pedoni, e
il completamento e ammodernamento della strada dell'Envers. Qui,
tra gli interventi in fase di studio, ne abbiamo elencati alcuni,
però teniamo presente che si tratta quasi sempre di interventi che
hanno la connotazione di essere delle grandi opere, come tali da
inserirsi nell'ambito di questo progetto di legge.
In particolare, per quanto riguarda la strada di Valtournenche,
vi è da dire che il non inserimento qui è dovuto al fatto che le
strutture competenti stanno valutando la fattibilità. Ci troviamo
di fronte a due ipotesi di fattibilità, tutte e due promosse dal
Comune di Valtournenche, una delle quali è anche il risultato di un
progetto Interreg. Sono due soluzioni fra di loro antitetiche,
perché ipotizzano dei tracciati completamente diversi. È un
investimento che movimenta circa 35 milioni di euro, di conseguenza
non si è ritenuto opportuno inserirlo, perché siamo in una fase di
studio di pre-fattibilità. Analogo discorso riguarda alcuni
raccordi perché sono in atto dei contatti con ANAS e SAV, per
vedere di fare delle strategie in comune.
L'intervento in quel di Châtillon è un intervento molto
complesso che prevede un investimento di 3 milioni di euro, vi è la
scheda. È vero che rinvia al 2006 praticamente il punto di
partenza, però credo che il fatto di averlo inserito nel piano
triennale sia molto importante, perché qui occorre fare un
intervento che non sia solo un intervento legato alla sistemazione
idraulica, ma un intervento che prenda in considerazione la
riqualificazione ambientale in tutto quel contesto. Lì peraltro
occorrerà spostare la cava, è stato richiesto dal comune e il
progetto di realizzare una specie di zona ricreativo-sportiva, con
creazione di laghetti, è un progetto condiviso. Nella misura in cui
la sistemazione complessiva va avanti, è chiaro che potremo
anticipare la realizzazione dell'arginatura e la sistemazione del
torrente.
Il parcheggio di Cogne - rispondo al Consigliere Frassy - è un
intervento funzionale all'utilizzo dell'area mineraria, quindi
costituisce un tassello della progressiva riqualificazione di tutto
questo contesto. Anche in questo caso il progetto era stato in un
primo tempo approvato, adesso sono state chieste delle modifiche,
in particolare un ridimensionamento, perché pare che potrebbe
essere anche eccessivo rispetto alle reali esigenze connesse con la
fruizione del museo e di queste infrastrutture.
L'intervento riguardante il cinema Splendor non compare qui
perché è un intervento in fase di realizzazione, è già stato
regolarmente appaltato. Sono in corso delle verifiche progettuali,
dovute al ritrovamento di alcuni reperti archeologici che impongono
una rivisitazione del progetto; di conseguenza stiamo con la
direzione dei lavori e gli uffici tecnici esplorando una
rivisitazione di tutto l'intervento.
Non voglio dilungarmi perché, nell'ambito del territorio e
ambiente, vi sarebbero molte cose da dire. Voglio solo citare due
strumenti programmatici che sono estremamente importanti e che
attestano come non vi sia un comportamento casuale o estemporaneo
negli interventi: il piano dell'assetto idrogeologico, adottato
dall'Autorità di bacino il 26 aprile 2001, e le linee di intervento
per la difesa del suolo, approvate con deliberazione di Giunta n.
507/2004.
Per quanto ho detto, ritengo che gli emendamenti proposti dai
Consiglieri Riccarand, Curtaz e Squarzino non siano accoglibili,
per cui propongo l'astensione su tali emendamenti.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Rispondo ai problemi più propriamente
sportivi.
Vorrei cominciare dalla questione dell'accordo di programma con
il Comune di Aosta. Come lei sa, l'accordo di programma è assai
datato, risale al 1995, fu fatto dall'allora Presidente della
Giunta nelle sue funzioni di Prefetto, perché all'epoca mancavano
strumenti giuridici che consentissero accordi di programma che
potessero essere stipulati dal Presidente della Giunta. È del tutto
evidente che, per quel che riguarda il Palazzetto dello sport,
siamo di fronte ad una prospettiva futura, sulla quale abbiamo già
discusso con il Comune di Aosta, ma la logica è quella di
concludere il Palaindoor. Si tratta quindi di aspettare la
soluzione di questo annoso problema, che mi auguro possa avvenire
nel corso dei prossimi mesi e alla fine essere considerata
soddisfacente. È del tutto evidente che l'impostazione data nel
1995 è un'impostazione datata, che va rivista, perché proprio
l'esperienza del Palaindoor ci insegna che l'idea di realizzazione
con le modalità attuali, che sono poi risalenti ad una legge del
1986, non vanno più bene, un po' perché la legge del 1986 è stata
investita - per non dire travolta - dalla riforma della finanza
locale, quindi, almeno per quel che mi riguarda - questo non vale
solo per il Palazzetto dello sport -, proporrò alla Giunta nei
prossimi mesi una revisione profonda dell'attuale legge per le
infrastrutture sportive. Per quel che riguarda i problemi
gestionali che lei ha evocato, effettivamente i problemi gestionali
di molte delle strutture sportive realizzate in questi anni
esistono, che sia il palazzetto di Courmayeur, che sia quello di
Gressoney-Saint-Jean; come lei sa, Valtournenche ha aumentato l'ICI
per poter finanziare il palazzetto. In questo momento è in corso
una riflessione da parte del CELVA a cui daremo anche noi il nostro
contributo, perché tutti i tipi di progettazione che mi permetterò
di fare nei prossimi mesi avranno come aspetto preliminare un
approfondimento della questione dei costi-benefici e poi delle
spese successive di gestione.
Un cenno conclusivo devo farlo sulla questione della pista Leo
David che, come lei giustamente ha detto, risulta nel piano lavori;
in questo momento, come Giunta, abbiamo momentaneamente stoppato la
fase conclusiva della realizzazione della pista, non perché non sia
nostra volontà realizzarla, anzi, per quel che mi riguarda, ritengo
che questa struttura sia indispensabile per l'inverno 2006-2007,
quando ci troveremo di fronte alla possibilità di ospitare delle
coppe del mondo che, come lei sa, sono completamente prenotate fino
alla fine degli appuntamenti olimpici. Di fronte ad una forte
lievitazione dei costi per la realizzazione di questa pista,
abbiamo attualmente rallentato la fase di deliberazione da parte
della Giunta dell'ultima tranche e sono in corso degli accertamenti
di tipo amministrativo per capire quale sia la ragione di questo
aumento dei costi, che è veramente molto elevato; prima di dare il
via, quindi volevamo, come Giunta, essere completamente tutelati
nella scelta definitiva.
Président - S'il n'y a pas de déclarations de vote, nous passons
à examiner les amendements du groupe de "l'Arcobaleno".
La parole au Conseiller Riccarand.
Riccarand (Arc-VA) - Anche se l'Assessore Cerise ha già
annunciato il non accoglimento di questi emendamenti, vorrei
spendere ancora due parole per illustrarne le motivazioni, in modo
che il Consiglio sappia per quale motivo li abbiamo presentati,
perché siamo convinti che queste scelte sarebbero opportune.
Per quanto riguarda questo primo emendamento sulle due fermate
ferroviarie - li illustro tutti così non dobbiamo intervenire
successivamente -, la risposta dell'Assessore su questo intervento
non ci convince, nel senso che, trattandosi di due progetti molto
limitati, con già il progetto definitivo, a nostro avviso, si
potevano inserire nel programma operativo del 2004 e non lasciare
nel programma di previsione addirittura nel 2005. È chiaro che poi
il fatto che manchi un parere di RFI non è determinante i pareri
vanno anche sollecitati, nel senso che, magari fra 5 anni, se non
ci stiamo dietro, il parere non ci sarà. Siccome per quanto
riguarda le ferrovie, la parte di loro competenza l'hanno già
fatta, qui si tratta di collegare una fermata ferroviaria alla
pubblica strada, il problema è essenzialmente nostro, quindi si
tratta di attivarsi. A noi sembra il caso come minimo - visto che
non è stato inserito nel programma operativo del 2004 - di
inserirlo, nel bilancio di previsione per il triennio, nel
2004.
Per quanto riguarda gli interventi sulla struttura ospedaliera e
l'allungamento della pista dell'Aeroporto, valgono i ragionamenti
che ho fatto prima. Si tratta di interventi che richiedono un
approfondimento, su cui vi è un esame ancora in corso; ci sembra
inopportuno mantenerli "tout court" all'interno di questo programma
di previsione, perché questo indica l'esistenza di un pregiudizio
che non ci piace rispetto a queste opere.
Alle pagine 57 e 102, chiediamo di stralciare questo intervento
di ristrutturazione edilizia dello stabile denominato "ex Magazzini
generali" che si vuole destinare ad archivi regionali. Si tratta di
un progetto vecchio, che non è andato avanti, che è estremamente
costoso perché vi è solo il preliminare, per fortuna ci si è
fermati lì: ben 21 milioni di euro. Questo è un progetto totalmente
sbagliato, molto costoso, in un'area che non è adatta a questo tipo
di intervento, mentre, essendo a ridosso della ferrovia, è
importantissima proprio per creare un'area di interscambio, una
zona legata al servizio di trasporto pubblico. Secondo noi, quindi,
qui va assolutamente ripensato questo tipo di scelta.
Infine, per quanto riguarda l'allegato "Interventi in fase di
studio", prendo atto delle affermazioni dell'Assessore, ma non sono
assolutamente convincenti. Non ha alcun senso inserire nel
programma di previsione un elenco di opere di cui si ipotizza la
realizzazione, perché la legge regionale prevede esplicitamente che
si debbano inserire solo i progetti per i quali è stato affidato
almeno lo studio del progetto preliminare; invece se mettiamo
all'interno del programma anche questi interventi in fase di
studio, allunghiamo solo il "brodo", ma si indebolisce ancora di
più l'aspetto programmatorio del programma triennale. Manteniamo
questi emendamenti.
Président - Je soumets au vote l'amendement, présenté par les
Conseillers du groupe "Arcobaleno", concernant l'intervention OE
50:
Conseillers présents: 31
Votants: 8
Pour: 8
Abstentions: 23 (Borre, Caveri, Cerise, Cesal, Charles Teresa,
Ferraris, Fiou, Fosson, Isabellon, La Torre, Maquignaz,
Marguerettaz, Nicco, Pastoret, Perrin, Perron, Praduroux, Rini,
Salzone, Sandri, Vicquéry, Viérin Adriana, Viérin Laurent)
Le Conseil n'approuve pas.
Président - Je soumets au vote l'amendement, présenté par les
Conseillers du groupe "Arcobaleno", concernant l'intervention OE
89:
Conseillers présents: 31
Votants: 5
Pour: 3
Contre: 2
Abstentions: 26 (Borre, Caveri, Cerise, Cesal, Charles Teresa,
Ferraris, Fiou, Fosson, Isabellon, Lanièce, La Torre, Maquignaz,
Marguerettaz, Nicco, Pastoret, Perrin, Perron, Praduroux, Rini,
Salzone, Sandri, Stacchetti, Vicquéry, Viérin Adriana, Viérin
Laurent, Viérin Marco)
Le Conseil n'approuve pas.
Président - Je soumets au vote l'amendement, présenté par les
Conseillers du groupe "Arcobaleno", concernant l'intervention OE
44:
Conseillers présents: 29
Votants: 3
Pour: 3
Abstentions: 26 (Borre, Caveri, Cerise, Cesal, Charles Teresa,
Ferraris, Fiou, Fosson, Frassy, Isabellon, Lanièce, La Torre,
Maquignaz, Marguerettaz, Pastoret, Perrin, Perron, Praduroux, Rini,
Salzone, Stacchetti, Tibaldi, Vicquéry, Viérin Adriana, Viérin
Laurent, Viérin Marco)
Le Conseil n'approuve pas.
Président - Je soumets au vote l'amendement, présenté par les
Conseillers du groupe "Arcobaleno", concernant l'intervention OE
43:
Conseillers présents: 29
Votants: 3
Pour: 3
Abstentions: 26 (Borre, Caveri, Cerise, Cesal, Charles Teresa,
Ferraris, Fiou, Fosson, Frassy, Isabellon, Lanièce, La Torre,
Maquignaz, Marguerettaz, Pastoret, Perrin, Perron, Praduroux, Rini,
Salzone, Stacchetti, Tibaldi, Vicquéry, Viérin Adriana, Viérin
Laurent, Viérin Marco)
Le Conseil n'approuve pas.
Président - Je soumets au vote l'amendement, présenté par les
Conseillers du groupe "Arcobaleno", concernant l'intervention OE
52:
Conseillers présents: 29
Votants: 3
Pour: 3
Abstentions: 26 (Borre, Caveri, Cerise, Cesal, Charles Teresa,
Ferraris, Fiou, Fosson, Frassy, Isabellon, Lanièce, La Torre,
Maquignaz, Marguerettaz, Pastoret, Perrin, Perron, Praduroux, Rini,
Salzone, Stacchetti, Tibaldi, Vicquéry, Viérin Adriana, Viérin
Laurent, Viérin Marco)
Le Conseil n'approuve pas.
Président - Je soumets au vote l'amendement, présenté par les
Conseillers du groupe "Arcobaleno", concernant la page 262 et
suivantes:
Conseillers présents: 29
Votants: 3
Pour: 3
Abstentions: 26 (Borre, Caveri, Cerise, Cesal, Charles Teresa,
Ferraris, Fiou, Fosson, Frassy, Isabellon, Lanièce, La Torre,
Maquignaz, Marguerettaz, Pastoret, Perrin, Perron, Praduroux, Rini,
Salzone, Stacchetti, Tibaldi, Vicquéry, Viérin Adriana, Viérin
Laurent, Viérin Marco)
Le Conseil n'approuve pas.
Président - Nous passons à examiner les amendements de
l'Assesseur Cerise, dont je donne lecture:
Emendamento
A pagina 59 sostituire "Esecutivo acquisito" con "
preliminare".
Emendamento
A pagina 113 sostituire "Esecutivo acquisito" con
"preliminare".
Emendamento
A pagina 183 sostituire "Acquisita" con "Non
necessaria".
Je soumets au vote l'amendement à la page 59:
Conseillers présents: 31
Votants: 26
Pour: 26
Abstentions: 5 (Curtaz, Frassy, Riccarand, Squarzino Secondina,
Tibaldi)
Le Conseil approuve.
Président - Je soumets au vote l'amendement à la page 113:
Conseillers présents: 31
Votants: 26
Pour: 26
Abstentions: 5 (Curtaz, Frassy, Riccarand, Squarzino Secondina,
Tibaldi)
Le Conseil approuve.
Président - Je soumets au vote l'amendement à la page 183:
Conseillers présents: 31
Votants: 26
Pour: 26
Abstentions: 5 (Curtaz, Frassy, Riccarand, Squarzino Secondina,
Tibaldi)
Le Conseil approuve.
Président - Je soumets au vote l'acte dans son ensemble:
Conseillers présents: 31
Votants: 26
Pour: 23
Contre: 3
Abstentions: 5 (Frassy, Lanièce, Stacchetti, Tibaldi, Viérin
Marco)
Le Conseil approuve.
Président - Avec cela nous terminons nos travaux pour ce soir.
Le Conseil est convoqué demain matin à 9 heures.
La séance est levée.
---
La séance se termine à 20 heures 7.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK