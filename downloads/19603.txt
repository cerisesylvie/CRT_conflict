Consiglio Regionale della Valle d'Aosta - Oggetto del Consiglio n. 2760 del 25 settembre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Precedente
Successivo
Resoconto integrale del dibattito dell'aula
Oggetto del Consiglio n. 2760 del 25 settembre 2002 - Resoconto
OGGETTO N. 2760/XI Verifiche in ordine al tasso di inquinamento
di impianti di riscaldamento a combustibile pellets realizzati
dalla società Eco Green Therm S.p.A. (Interrogazione)
Interrogazione Preso atto che la società Eco Green Therm S.p.A.
ha iniziato, nell'ambito delle attività previste nel suo atto
costitutivo, a progettare e a realizzare impianti a pellets;
Constatato che la maggior parte di questi impianti sono, per
ora, collocati in edifici pubblici, quali municipi, biblioteche, e
che in alcuni casi la loro collocazione ha richiesto la dismissione
di impianti di riscaldamento a gasolio;
Considerato che in genere sia la scelta del combustibile cui
ricorrere per il riscaldamento, sia la stessa riconversione di un
impianto di riscaldamento all'utilizzo di un altro tipo di
combustibile, sono dettate dall'esigenza di produrre minor
inquinamento;
la sottoscritta Consigliera regionale
Interroga
la Giunta regionale per sapere:
1) se il pellet è un combustibile con tasso di inquinamento
inferiore a quello prodotto dal gasolio o dal metano;
2) se la collocazione dei vari impianti di riscaldamento a
pellets è subordinata ad una verifica da parte dell'Arpa delle
sostanze inquinanti prodotte;
3) se sono stati erogati contributi regionali per l'acquisto di
stufe e/o per l'installazione di impianti a pellets, presso i soci
della società Eco Green Therm S.p.A..
F.to: Squarzino Secondina
Président
La parole à l'Assesseur à l'industrie,
à l'artisanat et à l'énergie, Ferraris.
Ferraris (GV-DS-PSE)
Il Consiglio si era già occupato di
questo argomento nel novembre dello scorso anno, quindi, per quanto
riguarda la prima questione posta dall'interrogazione relativamente
al tasso di inquinamento sviluppato dai pellets, innanzitutto non
posso far altro che confermare quanto aveva già detto nella sua
risposta l'Assessore Perrin, il quale ha indicato vantaggi e
svantaggi dei pellets di legno come combustibile.
Vorrei aggiungere che l'impiego di combustibili ottenuti da
biomasse è di per sé positivo in quanto si tratta di risorse
rinnovabili, a differenza dei combustibili tradizionali, come il
gas naturale, il GPL, il gasolio, l'olio combustibile - non voglio
parlare del carbone -, i quali non sono fonti rinnovabili.
I pellets sono a base di legno naturale e vengono ottenuti
utilizzando prodotti forestali di scarto o residui della
lavorazione costituiti da legno esclusivamente non trattato e la
loro combustione, come quella di altre biomasse, non aumenta il
contenuto di anidride carbonica in atmosfera, a differenza di altri
combustibili fossili, come il petrolio e il metano. Ad esempio, il
legno lasciato marcire allo stato naturale produce la stessa
quantità di anidride carbonica che viene prodotta nella
combustione.
Tutti sappiamo che l'anidride carbonica è uno dei principali
fattori della produzione del cosiddetto "effetto serra" che il
Protocollo di Kyoto tende ad andare a ridurre. Vorrei ricordare da
questo punto di vista che ben maggiore preoccupazione rappresenta
quanto a livello nazionale è previsto nel disegno di legge
presentato dal Ministro Marzano, che riguarda la riforma e il
riordino del sistema elettrico e che prevede l'inclusione del
carbone più acqua fra le fonti rinnovabili, quindi fonti che devono
essere incentivate come elementi di produzione di energia
elettrica.
In ogni caso la normativa regionale e nazionale vigente
favorisce ed incentiva l'utilizzazione di biomasse, definendo
limiti di emissione per gli agenti inquinanti. Per quanto riguarda
la seconda domanda, la legge n. 41/95 istitutiva dell'ARPA e
successivamente la legge n. 18/2001 hanno attribuito all'Agenzia i
controlli strumentali delle emissioni prodotte dagli impianti di
riscaldamento secondo le finalità previste dal DPR n. 203/1988 e
anche secondo quanto previsto dalla legge n. 10/1991 relativa al
Piano energetico nazionale, al risparmio energetico e alle fonti
alternative. Il controllo e la vigilanza in materia ambientale
invece sono svolti dal Corpo forestale sulla base dell'articolo 4
della legge n. 41/95 e la stessa legge ha attribuito al Servizio di
prevenzione e sicurezza degli ambienti di lavoro dell'USL le
verifiche connesse con l'esercizio e la manutenzione degli impianti
di riscaldamento.
Per quanto riguarda l'ultima risposta, cioè quante sono le
erogazioni che sono state fatte dalla Regione per l'incentivazione
di utilizzo di impianti di riscaldamento che utilizzano i pellets,
sono state valutate complessivamente tre richieste di contributo a
valere sulla legge n. 62/93, modificata dalla legge n. 43/98: due
di queste richieste riguardano impianti di potenza superiori a 20
kwatt/h a servizio di edifici pubblici rispettivamente nei Comuni
di Saint-Marcel, per un importo di prossima liquidazione di 4.196
euro, e di Torgnon, per un impegno di spesa di 3.873 euro, ancora
in fase di valutazione; la terza richiesta di contributo riguarda
l'installazione di un impianto di potenza inferiore ai kwatt/h,
quindi di dimensioni inferiori a quelle che ho citato prima, volta
al riscaldamento di un'abitazione privata, il contributo è già
stato liquidato nel 2001 per un importo di 1.800.000 lire.
Per quanto riguarda i contributi della legge n. 1/97, quella
gestita dall'Assessorato Agricoltura e Risorse Naturali, per
valorizzare le produzioni di legna che derivano dai boschi, non
risultano essere stati erogati contributi per l'installazione di
termoriscaldamento a pellets.
Président
La parole à la Conseillère Squarzino
Secondina.
Squarzino (PVA-cU)
Ritorno su questo argomento perché
ritengo che non ci sia sufficiente chiarezza relativamente a questo
tema. È vero, il Piano energetico regionale che è stato approvato
indica genericamente che sul territorio regionale sono presenti
quantitativi sufficienti a promuovere, con riferimento alla
biomassa legnosa, un utilizzo energetico sia in impianti singoli,
sia in sistemi di teleriscaldamento per piccole reti locali, ma poi
aggiunge che l'utilizzo della biomassa a fini energetici deve
comunque
"essere coordinato con quanto previsto da altri
strumenti pianificatori regionali"
; questo consentirebbe anche
di
"promuovere diverse modalità di gestione della pulizia delle
aree boschive sia pubbliche che private"
. I principi che qui
sono indicati sono di una tale genericità che bisogna capire bene
dove si colloca l'utilizzo della biomassa legnosa all'interno
dell'uso di risorse energetiche nella nostra Valle.
È vero che l'uso delle biomasse vuol dire uso di risorse
rinnovabili, però sappiamo bene che in questo momento l'uso di
queste risorse rinnovabili della Valle non viene fatto, perché il
pellets non viene ancora fabbricato in Valle, quindi se noi
volessimo proprio dire che vogliamo utilizzare le risorse regionali
per produrre biomassa, dobbiamo dire che questo non lo facciamo.
Allora non è chiaro perché non si fa, non è chiaro se non si fa
perché non c'è sufficiente materiale oppure per altri motivi.
Quello che sto dicendo, Assessore, è che su questa questione va
fatta più chiarezza.
Fra l'altro non è sufficiente dire che anche per il pellets ci
sono dei limiti da rispettare. Certo. Quello che chiediamo è di
verificare effettivamente, per ogni tipologia di impianto, se
questi limiti di inquinamento sono rispettati oppure no. Esiste, è
vero, come lei diceva, un piano regionale di censimento delle fonti
di emissioni ma, rispetto a questa fonte di emissione, nulla è
stato ancora fatto, quindi sarebbe
interessante…
(interruzione dell'Assessore Ferraris, fuori
microfono)
… no, attenzione: il problema non è
negli impianti, nei grandi impianti. Il problema nei grandi
impianti non esiste e lo avevo già detto perché nei grandi impianti
c'è il controllo dei filtri, per cui è controllata l'emissione di
questi fumi e di queste polveri, per cui non pongono problema; pone
il problema, ripeto, l'attuabile e il possibile futuro proliferare
di impianti casalinghi in cui viene utilizzato il pellets. Ma
perché pongo il problema? Perché siamo di fronte ad una società Eco
Green Therm, a maggioranza di capitale pubblico, che segue gli
interessi di una società privata.
Non contesto che una società privata segua i suoi interessi, ma
è il pubblico che deve chiedersi se quegli interessi del privato
sono anche interessi del pubblico. Noi abbiamo una legge regionale
che finanzia l'acquisto di caldaie e stufe per biomassa, c'è una
società che pubblicizza l'acquisto di queste stufe, c'è un
proliferare di queste caldaie che però usano pellets acquistato
fuori Valle, quindi noi per assurdo facciamo da volano
all'industria delle stufe prodotte fuori Valle, del pellets
prodotto fuori Valle, con quale risultato? Che si favorisce la
sostituzione di impianti che vanno a gasolio, e che potrebbero
andare a metano in un secondo momento, con l'uso della biomassa,
che è molto più inquinante del gasolio, senza aver chiarito bene le
conseguenze sul piano dell'inquinamento e del miglioramento
dell'aria. Questo è molto grave ed è per questo che chiediamo, in
primo luogo, uno sguardo di attenzione nei confronti dell'ARPA
perché inserisca nel piano aria non solo i dati dei grandi
impianti, ma anche quelli relativi l'uso domestico di questa
biomassa; in secondo luogo che l'Ufficio energia verifichi la
qualità dei suoi investimenti e lo faccia a ragion veduta, che
questi progetti siano finalizzati e infine che ci sia un'attenzione
sul fatto che eventuali progetti finanziati dall'Assessorato
dell'industria servono a peggiorare la qualità dell'aria.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK