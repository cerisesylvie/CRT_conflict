Consiglio Regionale della Valle d'Aosta - Oggetto del Consiglio n. 1971 del 26 aprile 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula
Oggetto del Consiglio n. 1971 del 26 aprile 2001 - Resoconto
OGGETTO N. 1971/XI Ratifica di deliberazioni adottate dalla
Giunta regionale in via d’urgenza.
Oggetto n. 858 in data 26 marzo 2001
: Approvazione in
linea tecnica del progetto preliminare, ai sensi delle LL.RR. 12/96
e 29/99, relativo ai lavori di rifacimento della linea esterna
dell’impianto antincendio presso lo stabilimento
Coinca, di proprietà regionale, in comune di Verrès, redatto
dall’Ing. Lidia Perri di Aosta ed integrazione del
programma di previsione dei lavori pubblici per il triennio
2000-2002, approvato con D.C.R. n. 1231/XI del 29.3.2000.
Président
Sur cet acte administratif la III
ème
Commission a exprimé à la majorité un avis favorable.
Je soumets au vote la ratification de la délibération:
Conseillers présents: 30
Votants: 25
Pour: 25
Abstentions: 5 (Beneforti, Curtaz, Frassy, Lattanzi, Squarzino
Secondina)
Le Conseil approuve.
Oggetto n. 1199 in data 13 aprile 2001
: Conferimento di
mandato alla Finaosta S.p.A. per l’acquisizione in
gestione speciale, della partecipazione regionale nella "Centrale
Laitière d’Aoste S.p.A.", ai sensi
dell’articolo 5 della l.r. 16/82, e per la
successiva cessione dell’intera partecipazione alla
Società ABIT Cooperativa Produttori Latte S.c.r.l., con sede in
Grugliasco (TO).
Président
La parole à l’Assesseur à
l’agriculture et aux ressources naturelles,
Perrin.
Perrin (UV)
Credo che l’argomento meriti un
piccolo "excursus" prima di illustrare la delibera proposta.
La nascita e il percorso produttivo della Centrale laitière
d’Aoste ha accompagnato l’evoluzione
della produzione lattiero-casearia della nostra Regione negli
ultimi 35 anni; una fase di grande trasformazione sia
nell’incremento della produzione di latte, sia
soprattutto nel sopravvento della trasformazione del latte in
fontina, prodotto che ha trascinato il settore zootecnico e ha
garantito alle aziende produttrici un notevole reddito.
La Centrale laitière ha, nei primi anni della sua costituzione,
la funzione di bacino di raccolta del latte nelle zone limitrofe di
Aosta assolvendo soprattutto al compito di produrre latte
alimentare (garantito allora alla città e dintorni dalla sola
centrale).
L’evoluzione legislativa nel settore del latte
alimentare e l’organizzazione capillare nella
raccolta del latte in tutta la Regione per la produzione della
fontina, il nuovo disciplinare della fontina che lega il prodotto
alle razze autoctone riduce i potenziali conferitori alla centrale.
Permangono alcune aziende di grosse dimensioni che in genere non
praticano l’alpeggio, in generale con la presenza di
razze bovine da latte cosmopolite. La riduzione del numero dei
conferitori, l’impossibilità a produrre fontina crea
alla centrale evidenti problemi gestionali.
Diverse soluzioni sono state ipotizzate nel tempo sia nella
ricerca di partner industriali, sia nel cercare di ravvivare il
paniere delle produzioni senza successi evidenti. I nodi principali
di questa travagliata questione credo che siano da individuare
essenzialmente in alcuni punti:
- il poco coinvolgimento dei produttori e la difficoltà per la
centrale di inserirsi in modo organico nella filiera
lattiero-casearia della Valle;
- la gestione spesso di natura "politica" della centrale;
- il mercato ridotto e poco ricettivo della Regione.
Elementi che hanno creato serie difficoltà gestionali agli
amministratori che si sono succeduti.
Nelle premesse della delibera di Giunta, che oggi proponiamo
alla vostra ratifica, abbiamo voluto richiamare la deliberazione n.
10.617 del novembre 1991 con la quale si recepiva il programma di
risanamento della Centrale laitière d’Aoste
approvato dal Consiglio di amministrazione della società e si
incaricava l’Assessorato
dell’agricoltura di farsi propulsore degli studi e
delle iniziative necessarie alla realizzazione degli obiettivi
indicati, gli obiettivi erano il completamento del fabbricato di
Gressan, i corsi di formazione e di riqualificazione del personale,
il recupero di competitività di mercato.
L’impianto produttivo è stato realizzato ed è
entrato in funzione nel febbraio 1998; sono stati realizzati i
corsi di riqualificazione del personale; la centrale non è riuscita
a raggiungere l’obiettivo di un soddisfacente
livello di redditività.
Con l’avvio del nuovo stabilimento si ipotizza di
poter raggiungere il pareggio di bilancio incrementando la
produzione e di conseguenza le vendite anche ricercando delle
collaborazioni con il settore produttivo lattiero-caseario.
Queste previsioni non si avverano e di fronte
all’aumento delle perdite della società
l’Assessorato agli inizi del 2000 chiede a Finaosta
una verifica della situazione economica e una valutazione delle
strategie di sviluppo. Finaosta evidenzia i punti critici: la
situazione di perdita è strutturale, il costo del latte superiore a
quello di mercato, il costo del lavoro, i resi e le prestazioni di
servizi sono ulteriori problemi.
La loro rimozione tuttavia richiederebbe tempi di realizzazione
medio-lunghi rappresentando comunque una sfida considerevole,
tenuto conto dell'attuale situazione di stallo in cui versa la
società e richiederebbero altresì ulteriori sforzi finanziari da
parte dell’azionista.
In aggiunta queste misure non consentirebbero da sole il
pareggio economico, ma sarebbe comunque necessario aumentare il
volume di affari e il mix di prodotti.
Finaosta conclude raccomandando la ricerca di un partner. A
questo punto la Giunta regionale dà mandato a Finaosta di ricercare
un partner con solidità finanziaria comprovata e quote di mercato
consolidate a cui proporre un'operazione articolata su alcuni punti
di riferimento:
- cessione della maggioranza della centrale, indicativamente si
è parlato di quote in ragione del 55 percento e si è espressa
disponibilità ad incrementare tale percentuale sino alla totale
privatizzazione della società;
- attenzione alla salvaguardia occupazionale;
- mantenimento in capo alla centrale del marchio;
- garanzia della non produzione di fontina;
- garanzia di ritiro del latte dai produttori valdostani;
- sede legale e sociale in Valle d’Aosta.
Le imprese contattate sono otto, le proposte presentate e prese
in esame sono sei, le più concrete e interessanti risultano essere
quelle di Granarolo e di ABIT pur presentando due approcci
completamente diversi.
Granarolo prevede il recupero del riequilibrio economico
attraverso un ridimensionamento della struttura; ABIT invece
propone il raggiungimento dello stesso risultato attraverso una
crescita di giro di affari finalizzata a garantire
l’assorbimento della struttura. Entrambe le realtà
fanno riferimento a un gruppo cooperativo pur se di dimensioni
eterogenee.
La proposta ABIT risulta essere quella più articolata a meglio
rispettare le condizioni poste.
A maggior garanzia della validità del piano industriale proposto
da ABIT viene fatto un approfondimento che evidenzia come il
progetto, pur realizzando rilevanti sinergie industriali, non
consenta ancora nei limiti di una ragionevole previsione il
raggiungimento dell’equilibrio economico-finanziario
stante le gravi perdite attuali di Centrale laitière
d’Aoste. A questo punto Finaosta riapre la ricerca
tenendo conto delle condizioni poste in origine dalla Giunta
regionale e valutando eventualmente anche una cessione totale
dell’azienda.
Sono state riscontrate alcune aziende che avevano dimostrato
interesse per la centrale: Granarolo, ABIT, Bontà Vallée, collegata
al Coopagrival, Grandi Industrie riunite di Bologna.
Finaosta comunica quindi di aver individuato, sulla base
dell’analisi del profilo societario e della serietà
di intenti dimostrata, la società ABIT Cooperativa produttori di
latte, con sede in Grugliasco, da cui derivare una proposta per
l’acquisto del 100 percento del pacchetto azionario
della società.
ABIT propone:
- l’acquisto della totalità delle azioni della
centrale mediante girata delle certificazioni azionarie ad un
prezzo provvisorio di 3.100 milioni, il prezzo provvisorio è stato
determinato sulla base del patrimonio netto contabile della società
al 31 dicembre 2000, rettificato in base alle perdite maturate o in
corso di maturazione dal 1° gennaio al 30 aprile 2001, il prezzo
definitivo verrà stabilito sulla base della situazione patrimoniale
al 30 aprile 2001;
- la sottoscrizione dell’impegno a non alienare
nemmeno parzialmente le azioni della società per un periodo di 24
mesi dalla chiusura dell’accordo, a non procedere
alla produzione della fontina, a valorizzare il marchio della
Centrale laitière d’Aoste e a tutelarlo
giudizialmente, a preferire il latte prodotto nel territorio della
nostra Regione, a favorire l’ingresso societario
degli allevatori valdostani riuniti in associazione, a non
effettuare licenziamenti salvo per motivi di giusta causa.
Gli immobili attualmente in uso alla centrale saranno ceduti in
locazione ad ABIT per un importo che si aggira intorno ai 200
milioni annui.
Siamo arrivati all’epilogo di una lunga storia
che ha caratterizzato il settore lattiero-caseario e non solo,
abbiamo più volte manifestato in questa fase la nostra volontà di
trovare una soluzione al problema "centrale" consci di non poter
più tollerare un ulteriore ripianamento delle perdite della
società.
Chiudiamo il capitolo gestione pubblica della Centrale laitière
con moderata soddisfazione, con un accordo che rispetta le
principali condizioni poste a salvaguardia dei produttori di latte;
non siamo di fronte ad una multinazionale, ma di fronte ad una
cooperativa che per la sua formazione, il tipo di gestione, molto
si avvicina al nostro mondo dei produttori di latte, condizione
questa che potrà garantire delle collaborazioni future non solo con
i produttori conferenti, ma anche con i produttori dell'intera
filiera lattiero-casearia valdostana.
Rimane una punta di amarezza: quella di non essere riusciti a
dare a Centrale laitière il ruolo che le era proprio nel comparto
lattiero-caseario: un polmone capace di assorbire e valorizzare il
latte valdostano non destinato alla produzione di fontina, curare i
prodotti di qualità complementari al prodotto principe creando
delle collaborazioni sia nella valorizzazione del latte che nella
commercializzazione e vendita dei prodotti. Questo era
l’obiettivo.
Questo processo, malgrado qualche timido segno di buona volontà,
non è mai decollato. Il mondo dei produttori non ha mai sentita sua
la Centrale laitière.
Non voglio con ciò colpevolizzare nessuno in particolare, certo
è che le garanzie date da un sistema pubblico non hanno sollecitato
in modo opportuno gli attori di questa gestione; la centrale,
isolata, non ha avuto senz’altro il giro di affari
per poter pareggiare i conti.
La bella e moderna struttura è stata forse un abito da festa
eccessivo per una giornata di lavoro normale.
Oggi, così stante le cose, l’operazione che viene
proposta è innanzitutto doverosa per la pubblica amministrazione, è
una via obbligata, l’alternativa più realistica
sarebbe stata quella di decretarne la chiusura; si è salvato il
salvabile e la nuova Centrale laitière potrebbe ancora recuperare
in parte il ruolo che tutti noi avremmo voluto darle.
Con questa delibera proponiamo:
- di trasferire a Finaosta entro il 15 maggio al valore nominale
la partecipazione detenuta dalla Regione nella Centrale laitière
per un importo di 4.451 milioni, azioni al valore nominale di lire
271, pari al 59,73 percento del capitale;
- di dare mandato a Finaosta di acquisire al valore nominale
anche la parte residua del capitale sociale della centrale dagli
altri soci al fine di possedere l’intera
partecipazione della suddetta società;
- di dare mandato a Finaosta di modificare lo statuto della
Centrale laitière d’Aoste abrogando la seconda frase
del 1° comma dell’articolo 12 che riguarda la
composizione del consiglio di amministrazione e del collegio
sindacale;
- di dare mandato alla stessa a cedere la totalità del pacchetto
azionario, pari al 100 percento del capitale sociale così
acquisito, alla società ABIT Cooperativa produttori latte con sede
legale in Grugliasco.
Ci sono degli impegni del venditore che credo si debbano
sottolineare, cioè una garanzia per eventuali sopravvenienze
passive, cioè per impegni precedentemente assunti da Centrale
laitière per la durata di 24 mesi dalla data del "closing" con
franchigia pari a lire 50 milioni e un tetto massimo fino a 600
milioni di lire. Questo per garantire gli impegni assunti da
centrale prima della cessione.
Questa è in sintesi l’operazione che oggi
sottoponiamo a ratifica del Consiglio, la sottoponiamo prima che
l’operazione sia conclusa perché non è ancora
conclusa, c’è un accordo di prevendita con ABIT. La
Giunta regionale ha approvato questo accordo con allegata la bozza
di contratto di cessione.
Sottoponiamo alla vostra attenzione questa proposta con la
convinzione di aver cercato tutte le soluzioni possibili e di aver
operato una scelta che potrà ancora garantire il sostegno
all'intero sviluppo del settore lattiero-caseario, in quanto
andiamo a collaborare con una società cooperativa che per le sue
finalità sociali molto si avvicina al nostro approccio al
settore.
Président
Le débat est ouvert.
La parole au Vice-président Lattanzi.
Lattanzi (FI)
Devo dire che ha fatto un certo effetto
sentire con una lacrima sul cuore il nostro Assessore che
argomentava le motivazioni che hanno portato a questa
privatizzazione. Assessore, si faccia coraggio perché la
privatizzazione non è un male necessario. Lei ha detto:
"Noi
oggi siamo convinti come Giunta che questa sia
l’unica alternativa a una situazione di
crisi"
.
Noi ne siamo convinti da sempre e lei sa quanta sia stata forte
la nostra pressione in questi ultimi due anni, da quando cioè era
evidente che questa centrale così amministrata e gestita in termini
pubblici non poteva diventare lo sfogo economico della produzione,
seppure limitata, di alcuni conferitori del latte valdostano.
Dico "seppure limitata" e "di alcuni produttori" perché la
realtà a cui facciamo riferimento è di una ventina di produttori
valdostani che conferivano e speriamo conferiranno il latte alla
centrale con il 7 percento circa del latte prodotto in Valle
d’Aosta perché il 93 percento del latte sappiamo che
i produttori valdostani preferiscono trasformarlo in fontina perché
pare essere più redditizio.
Dico "pare" perché anche qui anticipo, e prima o poi anche
questo sarà un argomento che dovrete affrontare, Assessore, perché
oggi abbiamo una situazione non voglio dire già esplosiva, ma che
può diventare esplosiva, c’è una sovrapproduzione di
fontina, le fontine vengono surgelate, ne abbiamo già avuto modo di
dibattere, ma questo è un altro argomento che affronteremo
dopo.
Torniamo alla Centrale del latte. Dicevamo che noi ritenevamo
questa soluzione l’unica perseguibile per due ordini
di motivi.
Il primo perché la volontà pubblica di gestire lo sviluppo
economico della produzione del latte mal si conciliava con la
realtà del mercato. È sufficiente andare a rileggere la relazione
di un anno fa e lo voglio fare perché così abbiamo argomenti in più
per convincerci che questa è la scelta giunta, dove Finaosta, il
partner regionale che analizzava l’azienda su
mandato della Giunta, indicava gli svantaggi
dell’attuale situazione e indicava una soluzione che
era appunto quella della privatizzazione.
Nella sua analisi Finaosta riscontrava alcune principali aree di
criticità e le individuava nelle seguenti: prezzo di acquisto e
costo di raccolta del latte fresco fuori mercato.
"? Nel corso
del 1999 il latte fresco è stato pagato dalla centrale in media 783
lire/litro contro un valore medio di mercato di 640, il che
equivale a un maggior costo annuo per l’azienda
valutabile intorno ai 5-600 milioni?"
.
Dobbiamo ricordare che questo prezzo veniva fissato annualmente
di concerto fra la società, i rappresentanti degli allevatori e
l’Assessorato dell’agricoltura in
quel contesto di accordo politico che prevede di aiutare chi
produce con grande difficoltà in montagna un latte che trova una
sua non economicità nel prezzo di mercato normale.
Un’altra area critica era il fabbisogno
finanziario incrementale cioè, secondo le stime fornite dalla
società stessa, la Centrale del latte, i sopraccitati maggiori
costi determinavano un impegno finanziario incrementale pari a
circa 60-70 milioni annui che erano necessari per il reperimento
delle risorse sul sistema creditizio.
"? La capacità produttiva
sottoutilizzata, rapportando l’attuale lavorazione
di litri di latte a quella teorica e limitandosi a considerare
l’ipotesi di un turno lavorativo, si ricava dai
coefficienti di saturazione pari al 22 percento per il latte?"
vuol dire che abbiamo ancora il 78 percento di capacità produttiva
di latte che non veniva utilizzata
"? un 25 percento per lo
yogurt?"
quindi un 75 percento di possibilità produttiva che
non veniva utilizzata, mentre invece veniva utilizzata al 100
percento la capacità produttiva per i formaggi.
Un’altra area critica erano i resi sulla tentata
vendita e superiori al livello fisiologico: possibile recupero
della materia, ma perdita di costi di trasformazione e
movimentazione.
"? L’elevata incidenza degli
sfridi tecnici che si aggirano intorno al 5-6 percento del lavorato
per cifre intorno agli 800 milioni di resi annui stante il basso
utilizzo della capacità produttiva e quindi la perdita di materia
dei costi di trasformazione e movimentazione?"
.
L’impatto sul conto economico di tali
inefficienze è stato stimato dalla Centrale del latte
indicativamente in 60-70 milioni.
Vi è poi il costo del lavoro più elevato rispetto agli
altri.
La Centrale del latte ci ha dichiarato che tale voce di costo è
aggravata dal fatto che il contratto di lavoro aziendale prevede un
orario settimanale di 36 ore a fronte di un pagamento di 40, quindi
con 4 ore in più pagate per contratto sindacale ai dipendenti e poi
ulteriori criticità erano rappresentate dai seguenti fattori:
- l’impianto produttivo principale focalizzato
sulla produzione di latte fresco, quindi per contro i dati di
consumo rilevavano l’attuale e la prospettiva
flessione del settore di riferimento;
- il mercato locale era limitato, evidentemente il mercato
locale rappresenta un limite alla possibilità di crescita della
Centrale del latte, elemento ancor più critico se si considera che
la società si trova a competere in Valle con un produttore - udite,
udite - del torinese: l'ABIT, molto aggressivo sul territorio;
- forte incidenza della commercializzazione, al riguardo si
tenga presente come circa il 40 percento del fatturato derivi da
prodotti commercializzati e non da produzione propria;
- la politica commerciale scollegata dal sistema di controllo
gestionale;
- l’inadeguatezza della struttura commerciale che
appariva sottodimensionata, quindi pochi venditori sul territorio,
isolata, scarsamente integrata e io aggiungo scarsamente retribuita
o incentivata sotto l’aspetto economico;
- un basso livello professionale della forza lavoro come
dichiaratoci dall’amministratore delegato.
Si riscontravano in questa relazione invece aree di opportunità
per la Centrale del latte come la modernità e
l’economicità dell’immobile
produttivo: modernità perché era nuovo ed economicità perché di
proprietà regionale; disponibilità di capacità produttiva non
utilizzata, quindi la società dispone ancora di un 75 percento
circa di capacità produttiva che era inutilizzata e un efficiente
controllo di gestione della società stessa perché recentemente
realizzato da una società di consulenza esterna.
Tutto questo portava Finaosta oltre un anno fa a dire che:
"?
Alla luce di tutto quanto sopra riportato la via della ricerca di
un partner è pertanto fortemente raccomandata e al riguardo si
reputa necessario chiarire a monte gli obiettivi
dell’attuale azionista; in prima battuta si ritiene
che l’appetibilità della Centrale del latte sia
proporzionale alla libertà ed economia di gestione della stessa da
cui discende il controllo societario; la rimozione delle anomalie
di mercato (costo del latte, contratto di lavoro) e il mantenimento
del concordato gratuito dello stabilimento potrebbero rilevarsi
elementi determinanti per il buon fine della trattativa?"
.
"Così non poteva andare avanti"
, lo ha detto
l’Assessore, lo abbiamo sostenuto noi, ma con
maggiore anticipo delle decisioni che poi la Giunta ha preso; ormai
erano almeno un paio di anni che si accumulavano debiti per una non
chiarezza decisionale sotto l’aspetto commerciale di
questa azienda.
Posso aggiungere che a quel prezzo, che oggi stiamo incassando
per la vendita della centrale, e naturalmente stiamo parlando non
del sito industriale, ma delle attrezzature, del valore societario,
fatto dal portafoglio clienti, dei prodotti che ci sono e delle
materie prime, decurtato evidentemente dei debiti patrimoniali, noi
a quella cifra possiamo aggiungere tranquillamente i 3 miliardi di
perdita che abbiamo avuto lo scorso anno perché questa era una
privatizzazione che si poteva fare almeno un paio di anni fa.
Mi lasci fare questa considerazione perché non è che se
n’è parlato solo qualche giorno fa della
privatizzazione della Centrale del latte, ormai sono due anni che
sostenevamo come non ci fosse altra via di uscita, ma è un affare
aver privatizzato? Noi non sappiamo se è un affare.
Noi siamo qui come amministratori pubblici e dobbiamo render
conto di come amministriamo il denaro pubblico e i 3 miliardi che
ogni anno si accumulavano di debiti e che la Regione doveva
ripianare erano danaro di tutti i cittadini che dal prossimo anno
potrà essere destinato a cose magari anche più importanti.
Ricordo che quel danaro, che era di tutti i cittadini, serviva
per tenere in piedi una struttura costata oltre 20 miliardi che
operava purtroppo con un limitato numero di conferitori per le
scelte economiche che i conferitori, in maniera libera, hanno fatto
in questi anni. La Regione ha voluto mantenere fermi i quattro
paletti come l’Assessore ha ricordato.
Il primo è il marchio e noi siamo contenti anche perché chi ha
comprato era il competitore più importante, quindi prima
riflessione che possiamo fare senza giudicare ABIT, perché non
abbiamo gli strumenti, non ne abbiamo avuti, li avremo nelle
prossime settimane perché abbiamo richiesto la documentazione con
la quale Finaosta ha ritenuto ABIT il partner ideale e su questo
argomento non entriamo, nel senso che esprimiamo favore per la
privatizzazione, ma non possiamo esprimere favore per un partner
che industrialmente non conosciamo abbastanza, però la prima
riflessione da fare è che il fatto che venga mantenuto il marchio
da parte di ABIT, maggior concorrente della Centrale del latte con
circa il 40 percento del mercato che assorbe chi deteneva poco meno
del 30 percento del mercato arrivando oggi a detenere una buona
fetta del mercato valdostano della distribuzione del latte, questo
fatto ci fa dire che vedremo ancora in giro almeno il marchio del
latte valdostano, che poi dentro quelle scatole ci sia il latte
valdostano questo è tutto da vedere.
È stata mantenuta ferma la non produttività della fontina e su
questo si potrebbero fare dibattiti approfonditi.
Certo, la fontina è una prerogativa valdostana, ripeto, il 93
percento dei conferitori utilizza il latte per produrre la fontina,
quindi ABIT, che ha preso in mano questa azienda, sa che con questo
limite deve competere sul mercato.
Si è richiesto di mantenere i livelli occupazionali salvo giuste
cause per i licenziamenti.
E il quarto paletto, che è quello più delicato, è che ABIT dovrà
ricevere il latte dai produttori valdostani. I produttori
valdostani hanno già fatto sapere che non conferiranno il latte,
quindi questo quarto paletto sarà interessante capire come ABIT
potrà rispettarlo e, se non lo rispettasse, perché gli altri non
glielo portano il latte?
Premesso che tutto il meccanismo stava in piedi per incentivare
quei pochi conferitori a portare il latte valdostano alla centrale
e quindi si giocava su quel sovrapprezzo che era giustificato dal
fatto che la produzione di latte in Valle d’Aosta
non è che avviene in maniera molto agevole, nelle stalle o nelle
praterie, ma avviene in zone impervie di montagna, avviene con un
lavoro molto pesante, quindi il sovrapprezzo che
l’amministrazione pubblica riconosceva per
incentivare la produzione di latte in montagna era il meccanismo
che giustificava il fatto che i conferitori portassero in quel sito
industriale, piuttosto che in altri in Piemonte, il loro latte, ora
questo discorso probabilmente verrà messo in discussione, anzi ABIT
ha già fatto sapere di essere disposta ad accettare il latte dei
conferitori valdostani, ma a prezzi di mercato.
A una specifica domanda in commissione
l’Assessore ha risposto che è ancora in atto la
convenzione Regione-Centrale del latte, che è regionale, e
conferitori, che scadeva il 30 marzo ma non è stata disdettata,
quindi si ritiene tuttora valida, e che la Regione per qualche
periodo ancora potrà aiutare quei conferitori che pochi o ultimi
dei Mohicani non hanno ancora deciso di fare del loro latte fontina
piuttosto che qualcos’altro, ma hanno ancora la
volontà di portarlo alla Centrale del latte.
Non so se con questo presupposto i conferitori decideranno di
portare il latte, né so questo lasso di tempo quanto durerà perché
l’Assessore non si è sbilanciato, ha detto
semplicemente che, siccome scadeva il 30 marzo, non è stato
revocato, può proseguire; ricordo che il sovrapprezzo del latte
incideva per 5-600 milioni più gli oneri finanziari, quindi era una
cifra che si avvicinava quasi al miliardo come sovrapprezzo?
(interruzione dell’Assessore Perrin, fuori
microfono)
? sì, perché i soldi che utilizzavamo per pagare il sovrapprezzo
venivano meno negli investimenti, quindi c’era un
doppio ritorno negativo. Adesso in questo caso sarà più bassa la
cifra perché la Regione si accollerebbe solo il sovrapprezzo del
latte, non più il mancato investimento che sarà ambito
dell’ABIT, non so per quanto durerà, ma è certo che
rimane aperta la questione che i produttori hanno esternato questa
loro volontà di non conferire il latte.
Perché lo hanno esternato in maniera così categorica e dura?
Perché ritengono di non essere stati presi in considerazione nelle
trattative di privatizzazione.
È sui giornali che i conferitori avevano presentato a Finaosta
la loro intenzione di presentare un progetto industriale, avevano
richiesto dei documenti a Finaosta, ci sono dei carteggi, hanno
ricevuto il 30 marzo il bilancio della centrale e poi il 17 aprile,
a sorpresa, loro ritengono di aver avuto comunicazione che la
centrale era già stata privatizzata senza che loro potessero
neanche presentare la loro domanda.
Non so quali sono le motivazioni che hanno portato la Giunta ad
accelerare questi tempi di privatizzazione, li posso immaginare:
era la sollecitazione di Forza Italia, quella che si andrà a
raccontare in giro per la Valle d’Aosta?
(commenti in Assemblea)
? certo è che Forza Italia sollecitava la privatizzazione perché
la gestione pubblica prevedeva la privatizzazione e quindi
l’eliminazione dei debiti.
Forza Italia non ha mai chiesto di privatizzare a uno piuttosto
che all’altro. Forza Italia ha chiesto di eliminare
dal bilancio regionale una voce passiva perché non aveva
possibilità quella voce passiva di diventare una voce attiva per il
sistema che abbiamo commentato, quindi non ci addentriamo nel fatto
di dover dire che si doveva darlo ai produttori valdostani.
Prendiamo solo atto con amarezza, come ha fatto anche
l’Assessore, che nessun Valdostano, non quei venti
conferitori, ma nessun Valdostano, e io aggiungo nessun
imprenditore valdostano, ha pensato che fosse giusto e buono tirare
fuori i cinque miliardi e qualcosa per comprarsi la società e
mettersi a produrre latte.
Lo ha fatto una società di fuori, l’ABIT, perché
ritiene che acquisendo quel mercato i cinque miliardi siano più che
giustificati. È sufficiente fare una piccola equazione: che se con
cinque miliardi porto a casa dieci miliardi di fatturato e li
aggiungo ai quindici che già faccio, faccio venticinque miliardi e
faccio economia di scala, quindi con un fatturato che oggi
rappresenta circa il 70 percento della vendita del latte, cinque
miliardi è un prezzo che si può pagare. Nessun altro Valdostano
avrebbe potuto fare un'operazione di questo tipo,
evidentemente.
Vogliamo alleggerire il cuore dell’Assessore
dicendo: guardi, Assessore, la privatizzazione era assolutamente
necessaria, ne sia convinto, non abbia remore in questo senso
perché la privatizzazione permetterà ai conferitori di scegliere a
chi conferire il latte, al prezzo che decideranno loro;
all’ABIT permetterà di fare le sue scelte
industriali e imprenditoriali, di integrare probabilmente le
strutture commerciali con quelle che ha. Spero che ne abbia la
capacità, se non ne avesse la capacità, l’aspetto
più negativo che potrebbe succedere è che ABIT deciderà di tenersi
il portafoglio e i dieci miliardi di fatturato che ha acquisito non
utilizzando più il sito industriale per il quale ha tirato fuori
cinque miliardi. Sarà una sua scelta, punto.
Non c’era alternativa.
Président
La parole au Conseiller Beneforti.
Beneforti (PVA-cU)
Come dicevo questa mattina
l’interpellanza, da me presentata a nome del gruppo,
è stata superata dalla presentazione della delibera di Giunta con
cui la Centrale del latte viene privatizzata.
Nell'interpellanza si richiedeva di ricercare
un’attività lavorativa per gli attuali dipendenti;
questa presa di posizione, quasi provocatoria nei confronti della
Giunta, aveva lo scopo di smuovere una situazione che non era più
sostenibile.
E perché non era più sostenibile? Per il disavanzo annuale della
società che doveva essere ripianato con i soldi di tutti i
valdostani, per il peggioramento della gestione, nonostante la
nuova struttura di Gressan e nonostante la vostra dichiarata
volontà, Signori della Giunta, di invertire la tendenza
all’inizio di legislatura incentivando
l’attività di lavorazione del latte.
Questo è quello che ho ascoltato in questa sede,
all’inizio della legislatura, quando si parlava
della Centrale del latte e di un impegno di invertire la tendenza
in quella attività.
Poi è chiaro che si doveva trovare una soluzione, anche per
l’insicurezza del posto di lavoro dei dipendenti a
causa dei litigi, della conflittualità fra le rappresentanze
sindacali e la direzione aziendale. Diciamo francamente: anche per
una dirigenza aziendale incapace di proporre programmi nuovi,
mercati nuovi perché ogni attività, se non ha una rete di mercato,
non può reggere.
E ancora per il comportamento degli stessi conferitori, che con
la Regione hanno sempre fatto la parte del leone, che si sono
interessati solo a mantenere e a riscuotere il prezzo del latte
stabilito più in alto del normale anziché farsi carico, anche se in
minima parte, dei problemi della centrale. Non si ponevano il
problema del ruolo che doveva svolgere la Centrale del latte
nell’attività lattiero-casearia nella nostra Regione
e anche agli effetti dell'occupazione.
Qualcuno mi dirà, come mi è stato già detto, che non era compito
loro, ma la Centrale del latte è stata un'iniziativa della Regione
anche a loro favore e per la quale la Regione ha sempre pagato un
prezzo forse troppo alto per costruirla e mantenerla in piedi fino
ad oggi, per 35 anni, come ha ricordato
l’Assessore.
E devo dire anch'io, come già l’Assessore, che è
con amarezza e dispiacere che dobbiamo constatare il fallimento con
cui si conclude questa attività lattiero-casearia, ma non
c’erano e non ci sono a questo momento almeno
alternative. L’unica alternativa era la
chiusura.
La totale privatizzazione a questo punto, era
l’unica strada da seguire, perché se la Regione
fosse rimasta all'interno, anche come azionista, avrebbe continuato
a pagare; e allora si fa il distacco, si privatizza e su questo
siamo d’accordo.
Però purtroppo noi ne prendiamo atto e vi diciamo subito che non
voteremo a favore del provvedimento che ci viene sottoposto. La
documentazione in nostro possesso è troppo ridotta rispetto
all’affare condotto da Finaosta, non conosciamo le
basi della solidità finanziaria e le quote di mercato della società
acquirente, anche se certi impegni, come ha riferito
l’Assessore, sono stati presi e fra questi impegni
ce ne sono di positivi.
Comunque, ripeto, ne prendiamo atto, come prendiamo atto delle
clausole contenute nella delibera n. 1.199 del 13 aprile 1991 e
nella bozza di contratto che sono state portate
all’ordine del giorno di questo Consiglio.
In particolare, prendiamo atto che l’ABIT
assorbirà tutto il personale in forza alla Centrale, come prendiamo
atto della quota annuale di affitto di 200 milioni che
l’ABIT verserà alla Regione per l’uso
dell’immobile, anche se non è una grossa cifra. È
altresì positivo che un rappresentante dei conferitori entri nel
Consiglio di amministrazione della nuova società cooperativa.
Quello che è importante ora è chiarire il prezzo del latte che
sarà pagato ai conferitori, affinché non insorga un contenzioso fra
le parti e chi si farà carico (a quanto ho capito, sarà la Regione)
della differenza fra il prezzo di mercato e quello corrisposto
dalla Centrale del latte fino ad oggi, visto che i conferitori non
accettano il prezzo di mercato.
Come dicevo, se ne dovrà fare carico la Regione, come sempre,
anche se noi non lo riteniamo giusto, dal momento che nel passato
la maggior spesa rispetto al costo di mercato del latte è ricaduta
sulla Centrale ed ha inciso sul bilancio e sul disavanzo aziendale;
ma se si pensa che il disavanzo è sempre stato coperto dalla
Regione, alla fine, comunque vada, a pagare è sempre "mamma
Regione".
Quello che ci amareggia, oltre all’epilogo a cui
si è giunti, sono le dichiarazioni rilasciate alla stampa dal
rappresentante dei 21 produttori e conferitori. Questi, senza porsi
il problema del posto di lavoro, dei dipendenti della Centrale e
delle difficoltà che creano alla Regione stessa, dichiarano che non
forniranno più il loro latte all’ABIT se non
mantiene il prezzo come previsto dal contratto in vigore.
Mi auguro solo che non si tiri troppo la corda perché non sempre
tutto è dovuto, anche se siamo in un'agricoltura di montagna di cui
si deve tener conto.
Infine la nostra amarezza è per il fatto che, dopo aver
costruito il nuovo immobile ed aver speso miliardi, la situazione
non si è modificata. È vero che la responsabilità può ricadere in
tutto o in parte sugli organi di gestione, come sulla dirigenza che
non ha saputo proporre piani e programmi per far fronte alla crisi
che la Centrale ha sempre attraversato sul piano produttivo e di
mercato.
Ma, Signori della Giunta, la responsabilità politica è vostra, è
della Giunta regionale e della maggioranza, dal momento che alle
iniziative intraprese nel settore si è fatto fronte più a suon di
miliardi anziché con risorse umane capaci almeno di portare il
bilancio in pareggio. Ripeto, si è riparato ai danni a suon di
miliardi, anziché inserire risorse umane capaci di modificare
l’andamento di una gestione che non era più
sostenibile!
E mi dispiace doverlo dire: è stato dimostrato anche in questa
occasione che si guarda più al tornaconto politico che
all’interesse economico e finanziario della
Regione.
Termino: attenti però, perché i tempi possono anche cambiare e
non vorrei che fosse poi troppo tardi!
Président
La parole au Vice-président Viérin Marco.
Viérin M. (SA)
Sulla Centrale del latte più di una volta,
in questi ultimi cinque o sei anni, il sottoscritto e altri
Consiglieri del gruppo Stella alpina hanno presentato più di
un'iniziativa in Consiglio regionale.
Nei dibattiti consiliari dello scorso anno soprattutto è stato
ribadito da parte di tutti, sia maggioranza che minoranza, che la
centrale era nata per essere il punto di riferimento, lo strumento
per la diversificazione di tutto il settore lattiero-caseario e che
per la situazione creatasi l’ingresso di un partner
privato poteva essere l’unica soluzione,
d’altronde sono parole che abbiamo sentito anche
dall’Assessore, non solo oggi, ma anche negli ultimi
mesi dell’anno scorso.
Tale eventuale partner deve, come ha affermato lo stesso
Assessore nel settembre scorso, dare ampie garanzie di gestione e
solidità commerciale. Dobbiamo dare atto
all’Assessore di essere sempre stato schietto
nell’ammettere la grave situazione in essere, mentre
siamo preoccupati per quello che potrà succedere dal 2002 sia in
termini occupazionali che di conferimento di latte valdostano, che
di salvaguardia del marchio Valle d’Aosta.
Qui vorrei aprire una parentesi, non per entrare in
conflittualità con il Consigliere Beneforti, ma per dire
all’amico Valerio che non si hanno gli stessi costi
di produzione per produrre un litro di latte in Valle piuttosto che
in pianura Padana e i produttori stanno cercando di trovare una
soluzione che non può essere definita una soluzione che guarda solo
a loro stessi, la stanno cercando perché a certi prezzi dovrebbero
chiudere in anticipo le loro stalle.
Vorrei aggiungere che una cosa importante di questo accordo è il
fatto che almeno fino al 31 dicembre il mantenimento del prezzo
rispetto a prima sia stato definito proprio per il fatto tecnico
che non sono stati disdetti gli accordi scadenti a marzo. Siamo
altresì preoccupati perché oggi ci viene proposta una cessione
totale all’ABIT sulla quale solo il futuro ci dirà
se le indicazioni di Finaosta risulteranno valide in quanto, come
correttamente l’Assessore ha affermato in
commissione, la Giunta ha preso atto delle analisi fatte, però una
mera vera presa d’atto, devo dirlo, dobbiamo farla
noi consiglieri che oltretutto rispetto alla Giunta non abbiamo
potuto prendere visione della documentazione di Finaosta e di
questo ce ne rammarichiamo.
Président
La parole au Conseiller Borre.
Borre (UV)
Ho due motivi sentimentali che mi legano alla
Centrale del latte di Aosta, non quella di Gressan. Il primo perché
la mia famiglia, grazie alla Regione che allora aveva permesso la
nascita di questa struttura, ha potuto continuare a mantenere le
mucche fino al 1985 e come la mia famiglia tanti produttori di
piccole aziende nella collina di Aosta, altrimenti avevamo non solo
il problema del prezzo del latte, ma quello di venderlo perché non
c’era chi ce lo acquistava, quindi dovevamo andare
alle case popolari a venderlo alle famiglie e come la mia famiglia
ce n’erano tante altre.
Il secondo motivo è che ho lavorato per la raccolta del latte
per diversi anni e ricordo che già nel 1976 la Centrale del latte
acquistava in estate latte a Grugliasco dall’ABIT,
quindi era già una società abbastanza solida e forniva il latte
alla nostra centrale.
La discussione che forse ha stupito tanta gente
all’interno del Consiglio comunale di Aosta per una
semplice azione?, anche lì è da attribuire a un fatto storico e
sociale: la Centrale del latte, oltre a permettere ai piccoli
produttori di esistere, ha anche fornito, come già ha detto prima
l’Assessore, alla città di Aosta per diversi anni il
latte, latte che veniva conferito lì da chi allora, come oggi, non
aveva intenzione di trasformarlo in fontina perché questo processo
costa senz’altro di più in termini di lavoro e di
controllo di qualità. È evidente che se si vuole guadagnare
qualcosa di più, è possibile farlo trasformando il latte in
fontina.
Già allora, come oggi, vivendo all’interno, ho
avuto l’impressione che la Centrale del latte fosse
un fatto dovuto: la Regione doveva costruirla, doveva gestirla e
noi produttori dovevamo solo portare il latte ed essere pagati. Non
ho mai riscontrato, come non riscontro oggi, la volontà di essere
invece attori principali di questa struttura, cosa che doveva
essere forse normale per sentirsi più padroni di un qualcosa che
era il presente e il futuro del prodotto lattiero-caseario.
È questo un sentimento che d’altronde troviamo
nelle varie latterie turnarie, dove i produttori conferiscono il
latte e, se non lo lavorano a turno, lo fanno lavorare da un
casaro, ma ne sono direttamente interessati e quindi vivono
direttamente il problema.
Altro fatto negativo è quello che non si è voluto creare una
sinergia tra tutte le associazioni che gravitano nel settore
lattiero-caseario, mi riferisco ai produttori, alla Cooperativa
della fontina ed è chiaro che questa non può essere una volontà
imputabile all’Amministrazione regionale e
all’Assessorato perché non si possono mettere
d’accordo i partner se questi non ci stanno.
La volontà che io d’altronde ho solo sentito e
letto sui giornali di non conferire da parte di questi 21
produttori al nuovo gestore, se non è strumentale, credo che sia
poco responsabile perché ci dovrebbe essere invece la
responsabilità e la volontà di avere un dialogo e un confronto con
i nuovi gestori perché si potrebbero trovare delle soluzioni che
permettano alla qualità del latte di montagna oppure alla qualità
di un latte che adesso va di moda, il biologico, di essere
acquistato a prezzi superiori e quindi anche venduto a prezzi
superiori, quindi si potrebbe con la mediazione della Regione
trovare un momento di incontro tra produttori e nuovi gestori.
Concludo dichiarando il mio assenso alla scelta della Giunta. È
chiaro che non possiamo prevedere che il futuro sia tutto roseo in
questo settore; senz’altro non sarà verde come è
stato fino adesso, con i debiti che la Regione ha dovuto
continuamente ripianare.
Ripeto il mio invito ai conferitori del latte alla centrale di
continuare la loro fornitura: non fatevi attrarre dalle facili
promesse, dalle subdole proposte di soluzioni diverse, quindi
chiedete un incontro con i gestori e chiedete che
l’Assessore sia garante dei vostri interessi. È
nell’interesse, credo, della popolazione
valdostana.
Président
La parole au Conseiller Cottino.
Cottino (UV)
Je n’avais nullement
l’intention d’intervenir dans ce
débat étant de toute évidence que je suis d’accord
avec la proposition de ratification de la délibération de la Junte,
mais quelques affirmations que j’ai entendu faire
dans cette salle m’ont tellement chatouillé que je
n’ai pas pu résister à la tentation
d’intervenir.
Pour quelqu’un qui connaît ou a la présomption de
connaître un peu mieux quelle est la situation de la Centrale
laitière le fait d’entendre certaines affirmations
au minimum ça fait mal au c?ur.
E mi riferisco a certe affermazioni che sono state fatte qui e
mi dispiace non vedere più l’interessato presente
perché hanno dell’assurdo. Mi dispiace per il
Consigliere, collega Beneforti, quando si arrivano a dire delle
contraddizioni come è successo oggi qui.
Non si può affermare infatti che il latte è stato pagato più del
normale, non più caro che in altri posti, ma più del normale e dopo
due minuti avere il coraggio di dire che bisognerà chiarire a fondo
quale prezzo si dovrà pagare con l’invito di farlo
alla Giunta regionale per evitare contenziosi!
Delle due cose l’una: o è vero che si pagava più
del normale, e questo non dovrebbe creare nessun problema perché i
conferitori decideranno se continuare a portarlo alla centrale o
trovare altre soluzioni, oppure non è vero che si pagava più del
normale e allora, ed è questa la tesi più logica, probabilmente,
tenendo conto di quello che costa produrre il latte in alta
montagna, è necessario un sostentamento a questo settore.
Non possiamo essere qui soltanto a sostenere, come ho già detto
per altri motivi, o a pretendere un certo comportamento dagli
agricoltori in determinati momenti quando manca la loro opera sul
territorio dopodiché dimenticarcene completamente. È un'assurdità,
non è accettabile una posizione di questo genere.
Anch’io ho un po' di amarezza per
l’epilogo che ha avuto questa questione della
Centrale laitière perché anch’io avrei preferito e
ho sperato per parecchio tempo che la Centrale laitière potesse
veramente avere quel ruolo di polmone che andava a bilanciare
quello che era il prodotto principe della nostra Regione nel
settore lattiero-caseario, che è la fontina, e altri tipi di
esigenze in altri momenti.
Non possiamo però dimenticare che questo ruolo in parte
l’ha avuto. Quando certi piccoli fornitori, in
determinati momenti dell’anno in cui non
c’erano più le latterie turnarie e non era ancora
pronta la monticazione per l’alpeggio, portavano
alla centrale. Il numero dei conferitori non è standard, non è
esattamente uguale tutto l’anno anche se non con
grandissime variazioni ha ed aveva delle variazioni a secondo della
stagione e questo era di conseguenza un aiuto non indifferente a
certi piccoli produttori di latte.
Non è il mio intervento diretto a sostenere quello che è stato
fatto dalla Giunta o a criticare l’operato della
centrale piuttosto che della Giunta e via di questo passo. Quello
che voglio dire è che non è accettabile e forse su questo abbiamo
delle colpe un po' tutti, la criminalizzazione della Centrale del
latte, perché qui si sta dimenticando che almeno fino a poco tempo
fa il ripianamento dei debiti della centrale corrispondeva in parte
a quello che altre parti del settore lattiero-caseario avevano come
aiuto in termini di cooperative.
Non dimentichiamo che la Centrale del latte non poteva accedere
a quei contributi perché era una S.p.A. e non una cooperativa; non
possiamo dimenticare che, per quanto riguarda l'impiantistica, la
centrale deve far fronte all’ammortamento degli
impianti che da altre parti non c’è.
Allora per tutta una serie di cose?, pur non volendo a tutti i
costi sostenere che la Centrale del latte ha sempre fatto tutto
bene, però dire alcune cose e poi asserire il contrario non è
assolutamente logico.
Ho sentito un’altra cosa qui oggi da parte di
alcuni interventi; si dice all’Assessore che ha
fatto bene a privatizzare, ma poi si mettono le mani avanti e
allora forse fra non molto tempo, io spero che non avvenga, ma se
tutto andrà bene, nessuno parlerà più di questa operazione e
nessuno dirà bravo all’Assessore o a chi per
esso.
Se dovesse succedere, e mi auguro che ciò non avvenga, che il
partner scelto dovesse avere in seguito dei problemi, allora
l’Assessore avrà sbagliato tutto. Coloro che hanno
consigliato e portato avanti il problema assieme
all’Assessore avranno sbagliato tutto, di
conseguenza sarà solo colpa dell’Assessore o di chi
lo ha aiutato se questa operazione non va avanti.
Chiudo dicendo che con questo tipo di accordo i produttori che,
a quanto pare, sono pochi per molti colleghi, i quali si
dimenticano di sottolineare quanti litri di latte sono stati
raccolti, purtroppo non quelli che si erano a suo tempo
preventivati, ma sempre superiori ai 3 milioni di litri, se ne
erano preventivati per il 2001 molti di più, anzi devo ammettere
che nel 2000 se ne sono raccolti meno che nel 1999, fatto che non
depone a favore della centrale, me ne rendo perfettamente conto?
però voglio a questo proposito sottolineare un argomento che è
stato sollevato dal collega Lattanzi: se questa quantità di latte
un domani dai conferitori dovesse essere portata esclusivamente
alla produzione di fontina, cosa succederebbe?
Il collega Lattanzi ha affermato che c’è già una
sovrapproduzione di fontina; se questo è vero, e devo prenderlo per
vero, non ho nessun motivo per non dirlo, anche se ultimamente mi
pare che siamo un po' in controtendenza perché quello che è
successo tre o quattro anni fa, cioè difficoltà enormi di vendita
della produzione della fontina, mi risulta che negli ultimi due
anni non si sia più verificato, è successo esattamente il contrario
comunque, al di là di questo, se mettiamo sul mercato 40.000 forme
di fontina in più, siamo convinti che sarà interessante? Siamo
convinti che tutti quelli che oggi hanno fatto certi ragionamenti
li rifaranno?
Credo che garantendo all’Assessore il mio
appoggio su questa operazione? perché sono convinto che ha fatto
tutto quanto era possibile fare in questa situazione, non mi sento
assolutamente di condividere certe affermazioni che sono state
fatte in quest’aula e mi auguro che per il prossimo
futuro anche nei confronti dell’ABIT non ci sia
questo atteggiamento di chiusura che purtroppo il settore e anche
una parte degli amministratori pubblici hanno avuto nei confronti
della Centrale del latte.
Président
La parole au Conseiller Lanièce.
Lanièce (SA)
È evidente che la Centrale laitière non deve
essere solo uno stabilimento per la raccolta e
l’imbottigliamento di latte fresco, ma deve o meglio
dovrebbe rappresentare una struttura attrezzata per diversificare
la produzione lattiero-casearia, attraverso una diversificazione di
prodotti fatta al suo interno, in modo da poter alleggerire il
mercato della fontina.
La Centrale deve quindi essere integrata nel sistema agricolo
valdostano non solo per quanto riguarda la produzione, ma anche per
quanto riguarda la riorganizzazione della rete commerciale
distributiva dei prodotti lattiero-caseari.
Da qui l’esigenza, più volte sottolineata in
questi anni, in modo particolare dal sottoscritto, dai colleghi
Viérin e Lattanzi, di avere a regime una Centrale con un'attività
positiva non solo in termini economici, ma anche produttivi,
commerciali e distributivi in modo da avere conseguenti
ripercussioni positive su tutto il comparto lattiero-caseario.
In questi anni purtroppo abbiamo visto, a seguito anche delle
numerose iniziative presentate in Consiglio regionale su tale
problematica, come tale situazione economica sia andata sempre più
peggiorando, con perdite annue, ultimamente, di oltre 3
miliardi.
Ben venga quindi la decisione di cercare di realizzare
un'inversione di tendenza a questa grave situazione finanziaria,
che però si ripercuoteva su tutto il comparto, attraverso la
privatizzazione della nostra Centrale.
Non voglio entrare in merito sulla scelta
dell’azienda operata da Finaosta, ma ciò che mi
preme sottolineare è che questa operazione, cioè la cessione totale
delle quote azionarie della Centrale all’ABIT, possa
e debba permettere il mantenimento della manodopera attualmente
esistente e una buona parte dell’indotto valdostano
legato alla Centrale, ma soprattutto la difesa del settore
lattiero-caseario valdostano ottenibile attraverso il mantenimento
del marchio, della sede legale in Valle e attraverso una politica
di prezzi pagati ai produttori valdostani finalizzata a far sì che
il latte venga remunerato in base ai costi di produzione sostenuti
dagli stessi agricoltori, costi che, come ha detto giustamente
anche il collega Cottino, tengano in doverosa considerazione le
difficoltà e i disagi dovuti a un'agricoltura, come la nostra, di
montagna.
Nella delibera che oggi ci apprestiamo a votare non sono
allegati questi importanti e indispensabili paletti che sono però
stati più volte ribaditi dall’Assessore e dalla
Giunta, anche sui mezzi di informazione e in commissione.
Quindi prendendo atto di quanto appena affermato
dall’Assessore nella sua illustrazione, mi auguro
davvero che con la società ABIT sia stata accordata da parte di
Finaosta una reale strategia economico-aziendale
all’interno della quale i punti nodali della difesa
del settore lattiero caseario-valdostano siano rimasti integri.
Mi riferisco in particolare, anche a costo di ripetermi, alla
necessità del mantenimento del marchio della Centrale laitière
della Valle d’Aosta, del mantenimento della sede
legale e soprattutto della necessità che il pagamento del latte
valdostano venga effettuato per questo primo anno in base agli
effettivi costi di produzione sostenuti dagli agricoltori, tenendo
quindi in considerazione le molteplici difficoltà dei nostri
produttori, difficoltà tipiche di un'agricoltura di montagna come
la nostra, e che inoltre nella trattativa portata avanti da
Finaosta sia stata espressa la necessità per l’ABIT,
per gli anni futuri, quindi dal 2002 in poi, di rinegoziare con i
produttori stessi condizioni non penalizzanti.
A questo proposito invitiamo, anche se sappiamo che non ce
n’è bisogno, l’Assessore, a svolgere
un ruolo incisivo, nell’ambito del suo potere di
azione, come ha indicato anche il Consigliere Borre.
Insisto molto su questo punto anche perché snaturando questi
obiettivi, abbassando quindi il valore della produzione del nostro
latte alle logiche di mercato con conseguente pagamento del latte
valdostano a un prezzo aziendale, non in linea con la nostra
difficile e disagevole realtà, trasformando così brutalmente il
senso e il frutto del lavoro dei nostri produttori di latte,
correremmo davvero il grave e concreto rischio, alla luce anche
delle ultime dichiarazioni da parte di alcuni produttori rese agli
organi di informazione, che gli attuali conferitori della Centrale
smettano di conferire alla Centrale il loro latte.
Se dovesse accadere ciò, mi auguro di no, ben presto in
commercio non ci sarebbe più una sola goccia di latte
valdostano.
E allora quali sarebbero le possibili conseguenze? Su questo
dobbiamo riflettere.
L’ABIT potrebbe decidere di ridurre drasticamente
il personale lavorativo e buona parte dell’indotto
valdostano, finora legato all’attività della
Centrale, e il marchio della Centrale, inteso come marchio che
valorizza il latte valdostano, avrebbe ancora senso di esistere in
assenza dello stesso latte valdostano?
Non credo che questi siano gli obiettivi perseguiti da Finaosta
nella trattativa con ABIT ma, se così fosse, cioè se questa
possibilità nefasta di non aver più del latte prodotto in Valle e
conferito alla Centrale dovesse mai un giorno concretizzarsi,
allora ci troveremmo di fronte, con conseguenze ulteriori, al venir
meno della Centrale come strumento di diversificazione produttiva
dell’intero settore lattiero-caseario valdostano,
che poi è lo scopo principale per cui è stata realizzata la nuova
struttura a Gressan, con grande rammarico di tutti quanti hanno a
cuore le problematiche del mondo agricolo valdostano, fra cui
annovero senz’altro l’Assessore, per
aver perso una possibilità di rilanciare l’intero
settore lattiero-caseario attraverso un'apposita riorganizzazione e
coinvolgendo tutti i soggetti interessati.
Mi auguro, e ne sono convinto, che queste mie riflessioni ad
alta voce, che hanno come unico scopo quello di evidenziare
ipotetiche situazioni che potrebbero purtroppo avverarsi, anche se
non me lo auguro, e sulle quali occorre avere pronta la risposta da
dare o l’azione da intraprendere, vengano tenute in
debita considerazione da parte dell’Assessore
Perrin, persona molto attenta ai problemi della nostra agricoltura
e che lui stesso oggi convenga sulla necessità di tutelare fino in
fondo, ove possibile, i produttori di latte valdostano, conferitori
della Centrale, tenuto conto che le gravi perdite economiche
registrate in questi anni dalla Centrale non sono imputabili, se
non in minima parte, come diceva anche il collega Lattanzi, alla
scelta di pagare il latte a un prezzo più alto di quello puramente
aziendale, ma sono chiaramente ascrivibili a una cattiva e direi
superficiale gestione aziendale che si è protratta in questi anni
rendendo indispensabile, viste le enormi perdite registrate
ultimamente, la scelta di cercare di voltar pagina attraverso la
necessaria privatizzazione della Centrale.
Non voglio insistere oltre su questo tema che il sottoscritto e
altri colleghi hanno più volte discusso in
quest’aula. Voglio però insistere sull'importanza
del fatto che la cessione totale delle quote azionarie della
Centrale all’ABIT rappresenti veramente una
possibilità per la nostra produzione lattiero-casearia di uscire
dal tunnel della crisi in cui si trovava da un po' di tempo e non
di sprofondarvi una volta per tutte.
Affinché questo ultimo fatto non avvenga, occorre che i principi
cardine della nostra disagiata, ma preziosa ed "eroica" agricoltura
non escano sconfitti da un accordo salvagente siglato da Finaosta
mirante unicamente ad evitare, anche a costo di sacrificare gli
sforzi di alcuni nostri produttori di latte, un collasso economico
già da molto tempo annunciato.
Tali importanti principi devono invece rappresentare per la
nuova e futura Centrale del latte della Valle
d’Aosta l’elemento integrante di
questa azienda nel sistema agricolo valdostano, sia per quanto
riguarda la produzione, sia per quanto attiene la riorganizzazione
della rete commerciale e distributiva dei relativi prodotti.
Non si deve dimenticare che il settore lattiero-caseario, così
come anche il settore zootecnico, svolge un ruolo strategico per le
implicazioni di carattere economico-sociale e che il recupero della
competitività di tale comparto potrà realizzarsi solo attraverso
una serie di iniziative coordinate e puntuali assunte con il
coinvolgimento di tutti i soggetti della filiera, cioè produzione,
trasformazione, commercializzazione.
Pertanto confidiamo e speriamo che l’analisi
effettuata da Finaosta in merito a questa vicenda, a cui ha fatto
affidamento la Giunta, possa rientrare a pieno titolo fra queste
iniziative indispensabili per il rilancio del settore
lattiero-caseario valdostano anche se concordiamo con
l’Assessore quando parla di amarezza nel veder venir
meno quel ruolo, affidato alla Centrale, di struttura
indispensabile per la diversificazione della produzione
lattiero-casearia valdostana.
Président
La parole au Conseiller Curtaz.
Curtaz (PVA-cU)
Volevo intervenire solo in sede di
dichiarazione di voto annunciando il nostro voto di astensione sul
provvedimento.
Poi il dibattito mi ha fatto venir voglia di fare alcune modeste
osservazioni relativamente ad alcuni aspetti che sono stati
sfiorati, ma non sufficientemente approfonditi.
Credo che dalla relazione, che definirei corretta, anche se i
toni autocritici sono stati moderati, ma lo ritengo anche umano
perché poi, come si dice, i successi hanno molti padri, ma gli
insuccessi sono orfani, dalla relazione sufficientemente corretta
dall’Assessore emerge un dato che è quello del
fallimento - uso questo termine in senso politico - dell'esperienza
economico-gestionale che oggi porta ad una scelta che può essere
condivisa o meno, ma che viene da tutti definita come
l’unica possibile per evitare la chiusura dello
stabilimento.
Non so di chi siano le responsabilità della situazione che si è
venuta a creare ed è peggiorata nel corso degli anni. Credo che,
come spesso avviene, ci siano delle responsabilità condivise,
collettive. Sarebbe facile trovare un capro espiatorio a cui
attribuire la responsabilità totale dell’insuccesso,
però a questo proposito una riflessione la voglio fare ed è una
riflessione a cui sono stato indotto dall’intervento
del collega Borre.
A me sembra che alla fine quello che è mancato in questa
esperienza è di non aver saputo valorizzare il nostro prodotto o la
qualità del nostro prodotto, in modo da farlo diventare
maggiormente commerciale ed appetibile anche per un mercato di
nicchia.
Spesso utilizziamo lo slogan della qualità del nostro prodotto
agricolo; ecco in questo caso l’obiettivo della
qualità è stato mancato perché sono convinto, come accennava il
Consigliere Borre, che per un latte biologico, oppure di qualità
superiore, il consumatore è disposto a pagare un prezzo
superiore.
Quindi non mi preoccupano tanto le 100 o le 150 lire che si
pagano di più al produttore; mi preoccupa enormemente che il latte
da noi prodotto non siamo in grado di venderlo a 2-3-400 lire in
più al consumatore perché oggi il consumatore di capacità
economiche medie, se ha le garanzie, sceglie con convinzione un
latte biologico, un latte di qualità migliore che costa più di un
latte normale.
Questa è la grossa scommessa che si è persa. Evidentemente, se
non si è riusciti ad imporre un prezzo superiore al mercato, è
segno che il nostro latte non aveva caratteristiche di qualità
migliori del latte standard, di quello che viene commercializzato.
Questa è la sfida.
Attenzione perché viviamo un’epoca in cui, per
fortuna io dico, non è più sufficiente l’etichetta
perché se scopro che il latte della centrale è uguale al Granarolo,
al Parmalat o all’ABIT, prendo quello che costa
meno.
Ma se sono convinto che il latte della centrale, al di là
dell’etichetta, ha una qualità migliore, come
consumatore posso orientarmi ad utilizzare un prodotto di
qualità.
Questa è una prima riflessione che volevo porre
all’attenzione dei colleghi, una seconda riflessione
invece mi viene suggerita da una delle poche frasi autocritiche
detta con ironia dall’Assessore quando ha accennato
a una bella e moderna struttura che ha paragonato a un abito da
festa utilizzato per un qualsiasi giorno lavorativo. Non so quanto
è costata la struttura di Gressan, ho sentito qualcuno che ha
parlato di 20 miliardi, se non è proprio la cifra giusta, costa
molto di meno? Se Cottino me lo può suggerire, così vado avanti? lo
dico veramente ?
(interruzione del Consigliere Cottino, fuori
microfono)
? va bene, allora sarà costata poco più della metà e quindi chi
prima ha utilizzato questo dato, lo ha utilizzato erroneamente.
Sarà costata circa 13 miliardi, ma questo non è importante per il
ragionamento.
Oggi utilizzeremo una struttura costata 10-13 o 20 miliardi,
finora sotto utilizzata, mi sembra che sia un dato di esperienza
per chiunque abbia messo piede nella struttura, facendo pagare un
canone di locazione di 200 milioni all’anno. Questo
vuol dire che per il solo ritorno del capitale dovranno passare
50-60-70 anni di locazione, ma non è solo questo il ragionamento
economico che va fatto su quella struttura.
Va detto che quella struttura è il secondo fallimento
altrettanto grave rispetto a quello economico-gestionale, è una
mega struttura, è il frutto del gigantismo degli anni
’80 e oggi con quegli errori dobbiamo convivere.
Erano gli errori delle centrali del latte, erano gli errori dei
palazzetti dello sport, erano le olimpiadi, erano Super Phoenix,
ecc. Non starò a dire chi era Presidente della Giunta.
Credo che questo paradosso e questa attenzione al discorso
costi/benefici anche per quanto riguarda le strutture debbano
essere motivo di riflessione.
Oggi su questa operazione il nostro voto sarà di astensione; può
darsi che la privatizzazione sia una scelta obbligata, non abbiamo
elementi di giudizio, perché nessuno ce li ha forniti, sul
compratore, sull’ABIT. È una scelta che non facciamo
noi, è una scelta che ha fatto la Giunta quella di scegliere il
compratore, quindi la Giunta si prenderà la responsabilità politica
di questa scelta e se mi succederà - mi auguro di no - di criticare
l’Assessore nel futuro per questa scelta, spero che
non si dica che è anche per colpa nostra.
Président
Le débat est clos.
La parole à l’Assesseur à
l’agriculture et aux ressources naturelles,
Perrin.
Perrin (UV)
Alcune brevi considerazioni.
Innanzitutto ringrazio tutti gli intervenuti nel dibattito.
Prendo atto che il fatto di essere arrivati a una privatizzazione
della Centrale laitière è in qualche modo, anche se con toni
diversi, condivisa da tutti i Consiglieri che sono intervenuti. Io
l’ho definita un atto dovuto, e non è che sia contro
la privatizzazione come principio. Avrei preferito altre soluzioni;
ma nel punto cui siamo giunti non c’erano a nostro
avviso altre scelte, quindi questa privatizzazione ben venga, anche
perché ha dei contenuti, non è una privatizzazione tout court.
È una privatizzazione che, tenuto conto delle condizioni
politiche che la Giunta ha posto, ha scelto una società
cooperativa, che questo lo ripeto, per sua natura è molto vicina al
nostro modo di concepire la gestione delle nostre produzioni.
Una scelta politica operata sulla base di
un’analisi economica, chiaramente non fatta
direttamente dalla Giunta, ma fatta da persone esperte.
Ci siamo affidati a Finaosta e agli uomini di Finaosta, che
hanno analizzato a fondo questa proposta (io non sarei in grado di
fare un'analisi economica della situazione ABIT), quindi noi
prendiamo atto di questa proposta. È chiaro che la nostra scelta
politica è stata quella di dare fiducia e quindi di recepire
l'analisi che Finaosta ha fatto per noi.
Alcune considerazioni sul ruolo della centrale, che condivido,
sono state fatte un po' da tutti i consiglieri, in modo particolare
da Consiglieri che sono stati anche attori della gestione Finaosta
o conferitori o trasportatori, comunque che hanno conosciuto questa
realtà.
Non possiamo oggi dire che Centrale laitière non abbia svolto un
suo ruolo nel mondo produttivo valdostano; sappiamo che ha svolto
un suo ruolo specifico, particolare, che è servito
nell’insieme dello sviluppo del nostro settore, con
quei difetti che tutti hanno riconosciuto, cioè una gestione di
natura pubblica che probabilmente ha sempre coperto anche delle
carenze che avrebbero potuto trovare soluzioni diverse e fra queste
proprio la mancanza di partecipazione dei produttori, messo in
evidenza oggi un po' da tutti .
Sui produttori credo che due considerazioni si debbano fare.
La prima è sulle proposte avanzate dai produttori, direi
avanzate per conto dei produttori e non dai produttori perché non è
la stessa cosa.
Non è vero che queste proposte non sono state prese in
considerazione, ci sono stati anche dei tempi, degli approcci e
tutta una corrispondenza che è stata scambiata fra Finaosta e chi
aveva proposto questa soluzione, la Coopagrival tanto per
intendersi, ed effettivamente non è pervenuta a Finaosta una
proposta operativa precisa per poter essere presa in considerazione
e quindi comparata ad altre proposte che sono state fatte.
Questa è la situazione.
I produttori chiaramente sono stati garantiti innanzitutto sulla
possibilità di conferire, mi sembra normale; questa è una delle
condizioni che è stata posta. ABIT ha proposto, per i produttori,
una possibilità di organizzarsi e quindi di essere partecipi della
gestione di Centrale laitière, anche direttamente alla gestione,
entrando cioè nel futuro consiglio di amministrazione di ABIT.
Questa è un'ipotesi proposta da ABIT, quindi un'apertura verso il
mondo dei produttori.
Noi abbiamo garantito che gli accordi presi non saranno
disattesi, chiaramente accordi che andranno a scadere; fra questi
c’è anche l’accordo sul prezzo del
latte, quindi c’è la garanzia di questa fase di
transizione, fase di transizione che può servire ai produttori per
organizzarsi e per entrare in questo nuovo rapporto, che è diverso,
perché si tratta di un rapporto privatistico, con ABIT; questo i
produttori chiaramente lo devono capire.
Quindi non sono stati esclusi i produttori senza contare che in
tutta questa lunga fase di approcci e di trattative ho sempre
informato le associazioni su cosa stava succedendo sulla questione
"Centrale laitière".
Per concludere possiamo anche farci delle critiche, le abbiamo
anche fatte, non siamo venuti qui con un tono trionfalistico
dicendo che abbiamo risolto il problema "centrale", anche se in
questo momento è un problema che è risolto bene, però non usiamo
toni trionfalistici. Sappiamo che la centrale avrebbe potuto
senz’altro fare dei prodotti di qualità, vendere
meglio il proprio prodotto.
Per quanto concerne la costruzione della struttura,
c’erano state delle scelte precise,
c’erano state delle analisi economiche,
c’era stata una proposta di rilancio della centrale
proprio per darle questa funzione di polmone che poi tutti hanno
riconosciuto essere valida nel settore lattiero-caseario.
Quindi ritengo, a conclusione di questa mia breve replica, che
questa è una scelta in questo momento positiva.
Ripeto, sono moderatamente soddisfatto di questa scelta.
Ritengo, e lo ripeto, che la nuova società che si insedierà in
centrale abbia tutte le caratteristiche per potersi integrare bene
nel nostro mondo produttivo e nel settore lattiero-caseario.
Président
La parole au Vice-président Lattanzi pour
explication de vote.
Lattanzi (FI)
Per dichiarare il nostro voto di astensione
per le motivazioni già dette prima: assoluta condivisione della
strategia di privatizzazione, però anche impossibilità, visto che
l’ente che ha scelto il partner è Finaosta, un ente
fiduciario della Giunta, di esprimere fiducia ad un ente che non
abbiamo concorso a nominare. Speriamo che Finaosta abbia fatto,
negli interessi della Giunta, l’interesse della
centrale e solo il mercato lo potrà dire.
Voglio ancora ribadire, perché ho percepito che
c’è il malessere nel dover ammettere la
privatizzazione, che riteniamo la privatizzazione un fattore
positivo per i produttivi "in primis" e per il prodotto
valdostano.
Certo che ci sono dei rischi. C’è il rischio che
l’ABIT, acquisito il portafoglio, come citava
qualche giornale, possa usufruire del marchio Valle
d’Aosta per riempire le bottiglie valdostane di
latte piemontese, soprattutto, si diceva, nei periodi estivi.
Ci sarà anche quello, ma non c’è dubbio che chi
oggi è dotato di una rete di commercializzazione e di una gamma di
prodotti più ampia può favorire i processi di vendita anche del
prodotto di più alta qualità.
Ancora una parola su questo concetto di qualità. Il Consigliere
Curtaz bene diceva, fra il fallimento politico di questa operazione
e gestione pubblica della centrale c’è stata
sicuramente una scarsa, da parte del gestore pubblico,
valorizzazione della qualità del latte valdostano perché al di là
che ci sia o non ci sia, e non abbiamo dubbi che questo sia
qualitativamente migliore sotto l’aspetto
organolettico, il consumatore questa qualità non
l’ha percepita.
Gli stessi Valdostani in maggioranza non consumano latte della
centrale perché hanno la sensazione di avere migliore qualità, più
igiene e più attenzione sanitaria da altri marchi che magari
vendono dotazioni, impiantistiche, tecnologie, vendono un'immagine
di apparente o anche sostanziale qualità.
Quindi c’è un’analisi da fare
sotto questo aspetto, però voglio ribadire che la privatizzazione,
al di là dell’atto dovuto, dell’unica
via obbligata che tutti abbiamo sollecitato, riteniamo possa essere
veramente l’unica positiva strategia per chi,
Valdostano, produce il latte in montagna con tutte le difficoltà
che diciamo e possa trovare in quella struttura, oggi ampliata, più
presente sul mercato e sul territorio e con maggiori gamme di
prodotti una maggiore collocazione del proprio prodotto o materia
prima.
Perché questo avvenga è necessario che i conferitori valdostani
partecipino a quel processo e quindi anche noi non possiamo che
fare l’invito ai 21 produttori valdostani di
continuare a conferire il loro latte, di partecipare al consiglio
di amministrazione, di poter qualificare e diversificare il loro
prodotto rispetto all’offerta ABIT generale, però
ribadisco che è una convinzione in termini di strategie che è
frutto di decine di esempi di dove il pubblico non ha funzione e il
privato comunque funzionerà.
Poi sarà libera scelta dei produttori, dei conferitori, di
portare il loro latte ad ABIT a 640 lire piuttosto che vendere alla
cooperativa delle fontine a 1.000 lire.
Se lo faranno, avranno i loro buoni motivi, ci sarà un impatto
sulla produzione delle fontine, ha ragione Cottino, chiediamoci
cosa succederà al mercato della fontina se ci saranno 40.000 forme
in più.
Sono tutti risvolti di un libero mercato e dobbiamo oggi sapere,
in questa evoluzione di mercato globale, che come Valdostani, e
parlo del settore agricolo che è quello più delicato rispetto a
quello turistico magari, abbiamo la necessità di entrare in una
nuova forma per stare sul mercato e qui le situazioni sono due:
sicuramente valorizzare il prodotto valdostano, ma anche, in una
politica di devolution, appropriarci delle competenze, le uniche
vere competenze che possono dare all’Amministrazione
regionale la possibilità di controllare, di gestire questi processi
di incentivazione.
Faccio l’esempio concreto delle tasse perché,
mentre oggi usciamo da un periodo ormai quarantennale di aiuti
all’agricoltura, con interventi in termini di valore
aggiunto, diamo i soldi per il mantenimento del verde, diamo i
soldi per il mantenimento di un certo modo di lavorare, diamo i
soldi per sostenere il prezzo del latte? dobbiamo entrare in
un’altra ottica che è quella di appropriarci delle
competenze fiscali in Regione e qui la devolution dallo Stato
nazionale perché la Regione possa determinare fasce di aliquote
diverse a seconda dei settori e, mentre un settore produttivo può
permettersi di pagare il 20, il 30, il 40, il 50 percento di tasse
sull’imponibile, altri settori, come ad esempio
l’agricoltura in Valle d’Aosta e non
in "Padania" hanno necessità di avere aliquote fiscali e incentivi
fiscali diversi.
Credo che l’Amministrazione regionale debba
entrare in una nuova ottica, non quella del sostentamento
dell’agricoltura, ma quella dell'incentivazione
all’agricoltura di montagna per un'agricoltura di
qualità e questo non può che avvenire acquisendo le competenze in
materia fiscale. L’Assessore alle finanze mi
comprende perfettamente.
In questo processo, non è per fare campagna elettorale, è
evidente che i programmi futuri di chi amministrerà a Roma sono
diversi, fra chi propone abbattimenti fiscali e incentivazioni
all'economia e chi propone il mantenimento dello status quo
tentando di amministrare quello che non è più amministrabile.
Dobbiamo uscire dall’ottica
dell’assistenzialismo in Valle
d’Aosta, ma dobbiamo creare le condizioni
alternative e l’unica condizione alternativa è
l’incentivazione ai vari settori e per fare questo
abbiamo bisogno di competenze in materia fiscale in Regione.
La prima competenza è l’IRAP, ma non la
determiniamo noi perché in realtà abbiamo la tassa regionale, ma la
determina lo Stato e abbiamo pochissima possibilità di dire, ad
esempio, agli agricoltori che da domani mattina
l’IRAP non la pagheranno più. Per cui, anche se
pagano 640 lire il latte non è un problema, perché non hanno più
l’IRAP da pagare.
Questo non lo possiamo fare perché abbiamo un modello di Stato
che non concede la devolution, abbiamo un modello di Stato che è
centralizzante e persino la Valle d’Aosta, che è fra
le regioni autonome con più competenze, non ha le competenze
fiscali. Speriamo di poterlo fare dopo il 13 maggio?
(interruzione di un consigliere, fuori microfono)
? la vera festa della liberazione, ha ragione.
Quindi ribadisco convinto il sostegno alla privatizzazione, non
solo perché è il male necessario, ma perché è
l’unico vantaggio reale che può avere quella azienda
di produrre in più larga scala, con economie di scala e con
commercializzazione di scala, il prodotto anche valdostano.
Certo dobbiamo metterci in condizioni diverse con i nostri
produttori, su questo non c’è dubbio.
Ripeto che anche sul discorso fontina prima o poi ci dovremo
arrivare perché oggi la fontina vive di un sovrapprezzo del latte
che è determinato dalla qualità del prodotto che trova un prezzo
maggiore rispetto al mercato e finché si promuove la qualità la
fontina andrà bene e permetterà di pagare il latte 1.000 lire
anziché 640 ma, nel momento in cui avremo delle sovrapproduzioni
come ci sono state qualche anno fa che inducevano qualcuno a
surgelare le fontine nei magazzini, il pagare in più il latte non
era più possibile perché era il mercato che lo determinava?
Allora dobbiamo avere le due leve: quella di incentivare e
quella di valorizzare.
Ribadiamo la nostra astensione assumendo una chiara posizione di
favore per la privatizzazione, ma non la possiamo sostenere fino in
fondo perché l’organo tecnico che ha valutato ABIT
non è un organo tecnico di fiducia nostra, ma della Giunta.
Président
Je soumets au vote la ratification de la
délibération:
Conseillers présents: 31
Votants: 27
Pour: 27
Abstentions: 4 (Beneforti, Curtaz, Lattanzi, Squarzino
Secondina)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK