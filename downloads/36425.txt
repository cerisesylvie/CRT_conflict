Consiglio Regionale della Valle d'Aosta - Oggetto del Consiglio n. 532 del 10 giugno 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 532 del 10 giugno 2014 - Resoconto
OGGETTO N. 532/XI - Rinvio dell'elezione del Presidente del
Consiglio regionale.
Presidente
- Con lettera in data 9 giugno 2014 la
Consigliera Emily Rini ha rassegnato le dimissioni dalla carica di
Presidente del Consiglio regionale. Il Consiglio regionale, in data
odierna, ha eletto la Consigliera Emily Rini Assessore
all'istruzione e cultura. Il comma 2 dell'articolo 12 del
Regolamento interno prevede che i Consiglieri chiamati a far parte
della Giunta regionale cessano dalle cariche ricoperte presso
l'Ufficio di Presidenza del Consiglio. Non è quindi più necessario
procedere con voto palese all'accettazione delle dimissioni. Si
procede quindi all'elezione di un nuovo Presidente, con le modalità
previste dall'articolo 6 del Regolamento interno del Consiglio.
C'è qualche proposta? Ha chiesto la parola il collega Borrello;
ne ha facoltà.
Borrello (SA)
- Sì, grazie Presidente. A nome della
maggioranza, propongo come candidato al ruolo di Presidente del
Consiglio il collega Viérin Marco.
Presidente
- Grazie. La parola al collega Viérin Laurent;
ne ha facoltà.
Viérin L. (UVP)
- Merci Monsieur le Président.
Sinceramente ci saremmo aspettati, dopo tutte le premesse di
questo pomeriggio di discussione il cui cardine centrale dei molti
interventi è stata la condivisione, è stato il dialogo, sono stati
i valori quali il voler in questo momento di difficoltà gestire in
modo condiviso almeno i
dossier
principali e il futuro di
questa Regione, che ci fosse intanto una presentazione un po' più
articolata, al di là del nome e del cognome del candidato alla
Presidenza del Consiglio, che ci fosse un'articolazione un po' più
accurata, non tanto del curriculum che conosciamo dei decenni
trascorsi in quest'aula, ma su ciò che è una filosofia di una
Presidenza del Consiglio che - lo ricordiamo - è organo massimo,
dal punto di vista istituzionale, garante dell'intera
Assemblea.
Sappiamo che la logica spartitoria che noi abbiamo condannato
per il Governo si ripercuote e si ritrova anche per quanto riguarda
la Presidenza del Consiglio, ma in questo caso, se per il Governo
la condanniamo, qui la rifiutiamo, e la rifiutiamo anche in virtù
del Regolamento del Consiglio, che già l'anno scorso, a inizio
legislatura, noi abbiamo invocato. La Presidenza del Consiglio
prevede la presenza in aula di 24 Consiglieri, e questo è previsto
per un semplice motivo, proprio perché quella figura è una figura
garante, è una figura condivisa, che dovrebbe essere condivisa e
che, in certi momenti, anche nelle passate legislature, è stata
anche condivisa con le forze di opposizione...a volte anche
proposta, anche se non sempre poi questa si è concretizzata nel
ricoprire effettivamente quel ruolo dal punto di vista delle forze
di opposizione.
Allora, noi, da un lato, vorremmo sapere che tipo di Presidenza
pensa di incarnare l'ex Assessore Marco Viérin, oggi Consigliere,
anche perché in
Renaissance
esistono dei punti molto
importanti e la riduzione dei costi della politica andavano in
quell'ottica, di riprendere certi emendamenti che, in sede di
approvazione del bilancio, in quest'aula, avevamo discusso, cioè la
riduzione dei costi della politica intesa come riduzione degli
emolumenti, in particolare del Presidente del Consiglio
equiparandola a quella degli Assessori. Ci sembrava un bel
messaggio per una figura sicuramente istituzionale, ma che non
vorremmo, che non volevamo e che non vogliamo paragonare alla mole
di lavoro che esiste in chi incarna un ruolo in Giunta, e ha fatto
bene il collega Gerandin a ricordarlo a qualche collega che oggi
siede, per la prima volta, sui banchi della Giunta.
Allora noi dovremmo, come forze di opposizione, dopo tutto il
bel predicare che ci avete somministrato in questo pomeriggio,
accettare a scatola chiusa un signor Consigliere Borrello che si
alza e dice: "a nome della maggioranza, propongo il collega Marco
Viérin". Ma non ci sembra che il
new deal
che avete
annunciato oggi con questo "Rollandin bis", con tutte le buone
intenzioni che voi avete enunciato in quest'aula, oggi, si possa
tradurre in uno stringato "presentiamo Marco Viérin, Presidente del
Consiglio, figura che dovrà rappresentare tutti noi"! Quindi, il
new deal
che - purtroppo per lei, Presidente, e per voi
della maggioranza - dovrebbe avere il consenso anche delle forze di
opposizioni, in questo caso ci vede un po' titubanti; ci vede
titubanti perché c'è una forte dicotomia tra ciò che il Presidente
ha detto nel suo intervento, sulla grande volontà di dialogo che
questa crisi ha aperto, ha fatto scoprire o riscoprire e, invece,
la logica spartitoria su una carica come la Presidenza del
Consiglio che, in questo momento, ci sembra un po' tirata e che non
quagli molto con quanto è stato detto dal Presidente...ma anche
dagli interventi di Restano, in particolare, dagli appelli della
collega Bertolin nell'ultimo Consiglio, in particolare dal collega
La Torre, e da tutti gli interventi che voi avete oggi portato in
quest'aula. Già nel 2013 avete iniziato una legislatura in questo
modo...poi, per 11 mesi, ci avete veramente continuato a elaborare
delle teorie di larghe intese e di condivisione. La legislatura era
iniziata con un Presidente del Consiglio che aveva dovuto votarsi
perché neanche alla prima votazione aveva ottenuto quei 18
voti...nella seconda adunanza del Consiglio, perché non aveva avuto
i 24 presenti nella prima, e oggi ripartite, una volta votata la
Giunta, nel medesimo modo dell'anno scorso!
Allora, noi ci chiediamo, Presidente, forse voi...non so, non
avete brindato, ecco, avete bevuto acqua, ma non so se avete quella
sobrietà adeguata al momento di chi dice una cosa e, nel momento
successivo, fa il contrario...intanto probabilmente non avete
stappato bottiglie perché non c'era nulla da brindare...noi
stappiamo volentieri una bottiglia da buoni valdostani nei momenti
di felicità, ma abbiamo tenuto quella buona, la buona bottiglia
l'abbiamo tenuta per stapparla nel momento giusto. Al di là delle
battute, noi crediamo che in questo momento lo stesso errore
commesso l'anno scorso non sia una premessa, collega La Torre,
collega Restano, per aprire un dialogo tra le forze politiche e un
clima di collaborazione in quest'aula. È il contrario, è un
ossimoro! Allora va bene che la politica è abituata a dire tutto e
il contrario di tutto un minuto dopo, però, veramente, farci
prendere in giro così da voi, in questo momento, noi non ci stiamo!
Proprio dalla Stella Alpina, poi, che in questo mese è stata il
pontiere dei grandi dialoghi tra l'estrema Sinistra e l'estrema
Destra, che voi rappresentate oggi, in quest'aula, essendo il PdL
sparito in quell'operazione di fagocitazione che qualcuno ricordava
oggi. Allora, ci sembra alquanto...così, strano, che alle parole,
all'annunciazione di principio non seguano i fatti. Occupate di
nuovo, o volete occupare di nuovo, tutti i ruoli, ma
soprattutto...al di là della Giunta che, lo sappiamo, è ruolo
operativo...ma la Presidenza del Consiglio, per un nuovo modo di
vedere questa legislatura, nelle intenzioni che voi avete
enunciato...ci sembra proprio alquanto balzano!
Noi, invece, oggi vi vogliamo chiedere...anzi, vi vogliamo dare
una possibilità, vi vogliamo dare una possibilità a dimostrare che
questa disponibilità che avete enunciato si traduce nei fatti. E
quindi vi formuliamo una proposta: noi crediamo che oggi, non
avendo i numeri della presenza in aula che noi non abbiamo
intenzione di garantirvi, proprio per le premesse di cui vi abbiamo
parlato...noi vi chiediamo di rimandare questa elezione del
Presidente. Noi non vogliamo fare ostruzionismo, lo vogliamo
spiegare molto bene alla comunità, anche perché oggi il Governo
rientra nelle sue funzioni e le funzioni del Presidente del
Consiglio sono esercitate dai Vicepresidenti e dall'Ufficio di
Presidenza che rimane in carica, quindi non c'è nessun vuoto
amministrativo, non c'è nessun problema, ma in questo momento noi
vi vogliamo dare questa possibilità. Vi vogliamo dare la
possibilità di dimostrare effettivamente alla comunità, prima che a
noi, di essere disponibili a questo dialogo e a rinunciare a questa
possibilità di esercitare, a tutti i costi, questa volontà di
marcare a tutti i costi il territorio dicendo: "no, noi vogliamo
quel posto". E visto che non è stato un rimpasto di poltrone, e
visto che non è stata una questione di appetiti, avete la
possibilità di dimostrare che non è così.
Il collega Marco Viérin è un politico di lungo corso, quindi non
avrà sicuramente nessun problema ad accettare questa disponibilità,
ma noi vediamo che per quella carica, per inizio di questo nuovo
pezzo di legislatura all'insegna dei buoni principi che voi avete
enunciato, ci sia veramente una grande responsabilità di tutti, che
noi vi chiediamo di mettere in pratica; per una volta abbiamo la
possibilità, come amministratori, come politici, di dimostrare che
quello che si dice lo so fa nel secondo dopo, che non si fa il
contrario, altrimenti non si è credibili...ecco la credibilità
della classe politica. E noi siamo certi che voi saprete cogliere
questa possibilità, e ci appelliamo al Presidente Rollandin, che
oggi ha avuto l'onere di iniziare, con il suo intervento basato
sulla responsabilità e sulla condivisione, questa proposta.
Dimostrate concretamente che questa nuova fase esiste;
dimostratecelo e, soprattutto, evitiamo che le parole siano vane
parole. La Giunta c'è, il Consiglio ha i suoi vice e noi crediamo
anche che una settimana di astinenza per l'amico Marco Viérin non
sia poi proprio deleteria...ecco, magari poi si arriva alla stessa
conclusione politica che voi stessi avete proposto, che avete
avanzato, però i modi sono importanti in questo momento in cui noi
vi diamo un'apertura di credito sulle buone intenzioni, sui
propositi che voi avete voluto oggi farci la cortese attenzione di
dimostrarci. Quindi dimostrate che non è una questione di poltrone,
dimostrate che non avete fretta di andare ad occupare per evitare
questa
vacatio
di una settimana, che potrebbe creare qualche
scompenso magari di ambizione, e inizieremo ad essere un po' meno
diffidenti, probabilmente, nei confronti di questa torta che avete
spartito, cercando prima di allargare ad altri, poi non
riuscendoci, in un'opposizione che ha la sua dignità, i suoi
argomenti che oggi ha cercato con onestà e con umiltà di proporvi.
Quindi noi inizieremo probabilmente, con un gesto di apertura da
parte vostra, ad essere un po' meno diffidenti nei confronti della
vecchia politica.
Presidente
- Ha chiesto la parola la collega Chantal
Certan; ne ha facoltà.
Certan (ALPE)
- Grazie Presidente.
Il mio intervento a nome del gruppo ALPE va, in qualche modo,
nella direzione del collega Viérin. Riguardo a questo punto,
colleghi, poniamo sul tavolo alcune riflessioni; credo che in
questo momento la forma diventi sostanza. Questo pomeriggio abbiamo
sentito parole di grande apertura, parole di richiesta di dialogo,
di condivisione. Il collega Restano, ma anche altri colleghi,
durante lo scorso Consiglio, la collega Bertolin, e lei stesso,
Presidente, ci avete invitato più volte a non essere diffidenti, a
cercare di fidarci e in qualche modo di aprire ed accettare un
dialogo.
Noi, oggi, con molta semplicità, ma anche con molta
determinazione, chiediamo proprio che "il buongiorno si veda dal
mattino". Il Presidente Rollandin ci ha detto oggi che la
collaborazione deve essere biunivoca. Viste quindi tutte queste
considerazioni, considerato il ruolo, la figura che il Presidente
del Consiglio ha nell'Assise valdostana e che, comunque, ricopre in
questo momento per la nostra Regione...lo abbiamo ricordato questo
pomeriggio, ci sono sul tavolo numerosi argomenti importanti da
trattare, non solo a livello regionale, ma anche a livello statale,
quindi, per tutte queste ragioni che ha bene enunciato anche il
collega Viérin, ma anche per altre motivazioni, quali ad esempio il
fatto che le dimissioni della ex Presidente Rini siano arrivate
ieri sera con un comunicato stampa...devo dire molto scarno e, a
parte le parole di commiato e di ringraziamento che abbiamo sentito
oggi, non è che abbiamo avuto molte spiegazioni, ieri, per quanto
riguarda queste dimissioni. Abbiamo capito, abbiamo percepito che
nell'aria ci fosse qualcosa, ma noi non sapevamo che lei, oggi,
sarebbe stata eletta Assessore, quindi noi non sapevamo come
intendere queste dimissioni. Tenuto conto anche del fatto che a
questo punto del dibattito e, per come sono proseguiti i lavori nel
pomeriggio, c'è stata l'elezione del nuovo Governo, e che quindi la
Giunta regionale potrà essere operativa da domani mattina in modo
non straordinario, ma potrà lavorare normalmente, e che, allo
stesso modo, tutte le commissioni consiliari potranno essere
attivate da subito (quindi non c'è né una situazione di stallo, né
di ostruzionismo); considerati anche degli aspetti che, in questi
mesi, non possiamo dire che non siano stati rilevanti...abbiamo
chiesto più volte alla Presidente, come gruppo ALPE, ma anche come
gruppi di minoranza, di avere questo ruolo
super partes
e di
non essere solo un passacarte e quindi di assumere un ruolo un po'
più pesante...per tutte queste considerazioni, proprio perché la
coerenza e la parola siano nei fatti e non solo nelle parole, noi,
oggi, chiediamo proprio di poter riaggiornare questa seduta alla
prossima settimana perché si possano fare delle riflessioni. Devo
dire che mi aspettavo, a sostegno della candidatura del collega
Marco Viérin, qualche passaggio in più da parte del Capogruppo
Borrello; mi aspettavo che ci fosse...non dico una discontinuità
totale, ma almeno una discontinuità del metodo con cui si propone.
Vedo invece che...se il buongiorno si vede dal mattino, abbiamo
tutti i motivi per iniziare a drizzare le antenne. Ripeto:
chiediamo un aggiornamento della seduta di oggi, e quindi la
possibilità di discutere questo punto la prossima settimana in modo
anche più tranquillo e, forse, anche più completo. Grazie.
Presidente -
Grazie. Ha chiesto la parola la Consigliera
Carmela Fontana; ne ha facoltà.
Fontana (PD-SIN.VDA)
- Grazie Presidente.
Anch'io, a nome del gruppo Sinistra-VdA, chiedo un rinvio di
questa elezione, anche perché riteniamo che il ruolo del Presidente
sia molto importante. Veniamo già da una precedente elezione in cui
vi avevamo chiesto di condividere...non avete voluto, e poi i
risultati si sono visti...non vorremmo proprio che succedesse la
stessa cosa!
Noi vi chiediamo di aprire un tavolo di confronto con tutti per
poter condividere il più possibile il ruolo del Presidente. Vi
chiedo veramente quella responsabilità di cui avete parlato fino ad
oggi: dialogo, condivisione...l'avete detto tutti! Noi vi abbiamo
dato la nostra disponibilità, anche se, devo essere sincera, sono
rimasta male dopo aver letto da una notizia ANSA che il Presidente
della Stella Alpina ha detto che la Stella Alpina ha i suoi posti
all'apice del Consiglio. Fino all'altro ieri ci ha sempre detto che
bisognava vedere i contenuti, il bene dei valdostani, ma appena c'è
stata la possibilità della Presidenza del Consiglio...quello di cui
si è preoccupato Martin erano i posti all'apice del Consiglio! Noi,
invece, vogliamo un Presidente del Consiglio che sia
super
partes
. Non ci avete dato nemmeno il tempo di poterci rendere
conto di chi fosse il Presidente, anche perché lo avete deciso
ieri: avete fatto Consiglio, ce lo avete...anche Borrello non è
stato così esplicito da dire: "Il Presidente Marco Viérin collabora
con la minoranza, si rende disponibile"...noi non sapevamo niente!
Vogliamo fare un confronto. Io vi chiedo veramente, se siete
onesti, in seguito a quello che avete detto, di dimostrarlo davanti
ai cittadini e davanti alla Valle d'Aosta. Noi siamo disponibili a
confrontarci, così anche il Segretario della Stella Alpina
dimostrerà che, in questo caso, invece, contano i posti e le
poltrone e non il bene dei cittadini!
Presidente
- Ha chiesto la parola il collega Ferrero; ne
ha facoltà.
Ferrero (M5S)
- Grazie Presidente.
Rapidamente: dato che siamo stati messi al corrente delle
dimissioni del Presidente ieri verso le tre e mezza, quattro del
pomeriggio, e non abbiamo quindi avuto il tempo di fare le nostre
valutazioni sia come Movimento Cinque Stelle, sia come forze di
opposizione, gradiremmo semplicemente avere un tempo sufficiente
per fare l'approfondimento, perché noi vogliamo chiedere al nuovo
Presidente del Consiglio degli impegni formali su punti ben
precisi. Non vogliamo che succeda quello che è successo la volta
scorsa e non vogliamo prenderci altri "bidoni". Quindi,
semplicemente, se effettivamente quello che è stato espresso in
precedenza: dichiarazioni di apertura, di condivisione...il
Presidente Rollandin sembrava quasi Gandhi...sono cose vere,
benissimo! Io penso che non ci sarà alcun problema. La nostra è
solo una questione di serietà e di approfondimento per non prendere
delle decisioni affrettate e per far sì che non ci siano poi dei
malintesi su quello che si va poi effettivamente ad intendere nel
corso della votazione.
Presidente
-Ha chiesto la parola il collega Viérin Marco;
ne ha facoltà.
Viérin M. (SA)
- Sì, vedo facce sorridenti di qualche
collega che, forse, gioca con questo ruolo e gioca in
politichese...tanto lo sappiamo tutti, qui, nei corridoi. Quindi,
visto che io invece ho un DNA vero, ringrazio la maggioranza per
voler andare avanti a sostenere la mia candidatura, ma credo che,
prima della maggioranza, ci sia la dignità dell'uomo.
Accetto quindi tranquillamente quello che viene fatto in maniera
strumentale, senza contenuti per la gran parte, non per tutti,
perché, guardandovi in faccia...a parecchi di voi, in questi
giorni, ho parlato e ho illustrato quello che volevo fare, le cose
che volevo portare avanti anche in contrasto con il Presidente
della Giunta, perché il Presidente del Consiglio ha un altro
ruolo...probabilmente si pensa sempre che siamo tutti qui a
giocare, ma così non è! E quindi, visto che bisogna essere uomini e
non limitarsi a fare i sorrisi da dentifricio Durban's, e che
bisogna guardare anche quello che è il lavoro e la sostanza delle
scelte, io...non è che l'ho scritto adesso, ve lo leggo già oggi,
in modo che abbiate 6 giorni, 8 giorni, 1 mese, 2 mesi per parlarvi
e per cercare dentro di voi, nella vostra morale, se siete
d'accordo su alcune cose o, se non sarete d'accordo...me lo
direte.
Allora, tanto per essere chiari:
"Il Consiglio regionale deve
essere il punto di riferimento per la comunità valdostana in cui
tutti devono essere ascoltati e rappresentati. Deve saper
accogliere i bisogni del territorio per tradurre in atti concreti
che rispondano alle esigenze di coloro che rappresentiamo. Dobbiamo
tutti anzitutto ascoltare le necessità globali della popolazione e
lavorare per trovare la soluzione più giusta e più equa, sapendo
che si può anche sbagliare. Voglio assicurare una collaborazione ed
un confronto leale con il Governo regionale, ma rimarcando la
parità del Consiglio che deve essere libero di esprimere le
differenti sensibilità politiche che vi sono e che sono qui
rappresentate, valorizzando la funzione e l'attività di ogni
singolo Consigliere che deve poter lavorare seriamente, ma in
serenità per dare risposte al mandato che gli è stato affidato dai
cittadini. Il Consiglio regionale è il luogo della politica e della
democrazia rappresentativa che non si dovrebbe compromettere o
contrapporre, ma affiancarsi a quello amministrativo. Per questo
motivo auspico un ritorno ad un confronto vivace e costruttivo che,
in alcuni momenti, può essere anche di forte contrapposizione, ma
dobbiamo essere noi i primi, in quanto rappresentanti eletti, a
saper dare dimostrazione ed esempio che la politica usa il
confronto con l'obiettivo di raggiungere fini comuni, ma più alti.
In tal senso, tutto ciò che può ricondurre a contrasti che non
creano prospettive o soluzioni, ma, alcune volte, purtroppo, hanno
solo ingerenze personali, rischiando solo di allontanare noi tutti
dagli obiettivi di mediazione e di ricerca di soluzioni il più
condivise possibili che la gente ci chiede. Volevo esplicitare
all'aula alcune prospettive per il lavoro che ci attende. In
particolare, vorrei chiedere la vostra attenzione verso alcune
tematiche da prendere in esame nei prossimi mesi: 1) istituire una
Commissione speciale del Consiglio delle riforme istituzionali, con
particolare attenzione alle riforme del Titolo V della
Costituzione
(chiesta da parecchi di voi e mai giunta
); 2)
riorganizzare il personale del Consiglio, con particolare
attenzione a quello assegnato ai gruppi consiliari per rendere più
snello ed efficiente il lavoro dei Consiglieri, garantendo la
dovuta riservatezza agli stessi; 3) definire un programma annuale
che raggruppi le principali attività e proposte con i relativi
costi in capo al Consiglio, al fine di una maggiore efficienza,
efficacia e trasparenza; 4) confrontarmi sin da subito, nelle
prossime settimane, con tutti voi, gruppo per gruppo, per una
discussione preventiva sulle specificità presenti e per raccogliere
suggestioni e consigli per migliorare l'attività politica ed
istituzionale che ci è stata assegnata.
Quello che mi avete o che mi vorreste affidare
- avevo
scritto "avete" perché pensavo di avere maggiore dignità -
è un
ruolo importante e delicato che voglio interpretare con l'aiuto di
tutti voi, senza dimenticarmi che è mio dovere essere
rappresentante di tutti. Per eventuali osservazioni su quello che
potrà essere il mio operato o dell'Ufficio di Presidenza, si sappia
sin d'ora che la mia porta sarà sempre aperta per un confronto
serio e costruttivo. Ritengo, in conclusione, che questa Assemblea
possa o debba riscoprire un rapporto di confronto proficuo. Sono
meno fiducioso, purtroppo, su quanto ci aspetta in merito alle
riforme nazionali, che saranno il problema centrale nei prossimi
mesi non solo di tutti noi, ma anche di tutti i valdostani. La
nostra scelta di campo dovrà essere chiara e netta per un onesto ed
efficace confronto con il Governo nazionale, che dovremo affrontare
con decisione e con unità di intenti, che ci permetta tutto questo,
di argomentare e di far comprendere le specificità e le competenze
attribuite alla nostra Regione dal nostro Statuto speciale.
L'autonomia non è un punto di arrivo, ma deve essere un'occasione
di confronto per dimostrare il nostro particolarismo storico e
culturale. Dovremmo lavorare tutti affinché questo sia il luogo
dove l'autonomia diventa sempre più un modello politico a cui
ispirarsi".
Il sottoscritto non è che ha scritto questo adesso, mentre
qualcuno pensava di fare i giochetti a tombola, ma l'ha fatto in
una maniera molto chiara. Voglio dire, relativamente anche ad
un'altra questione, che è la prima volta che uno che si candida o
che viene proposto alla Presidenza del Consiglio viene in aula e
propone anche delle cose da condividere per poter portare avanti,
all'interno del lavoro che sarà dell'Ufficio di Presidenza per
questo Consiglio regionale, certe questioni delicate ed auspicate
da tempo.
Presidente
- La parola al collega Bertschy; ne ha
facoltà.
Bertschy (UVP)
- Collega Marco Viérin, innanzitutto i
sorrisi non erano verso la sua persona, ci mancherebbe! Siamo
persone che non siamo qui a schernire né i colleghi, né tutto il
resto, ma, se mi permette, sono stupito, sorpreso, e ancora di più
politicamente su quello che ci viene a dire, di come lo interpreta
e di che cosa pensa di questo ruolo. Intanto fa parte di una
maggioranza e tutte queste belle idee penso che potesse - anche se
fate parte di due movimenti diversi - già suggerirle alla collega
Rini, la quale avrà avuto tanti difetti, abbiamo fatto tante
battaglie in aula, ma immagino che le orecchie per sentire e la
voglia di confrontarsi non le sia mai mancata.
Tutto d'un colpo scopriamo che UV e Stella Alpina hanno un
programma di governo per la Presidenza del Consiglio tenuto
nascosto un anno in assenza della crisi. Complimenti, complimenti!
Ditecelo prima, le avremmo sostenute prima tutte queste proposte,
anche se non le ho elencate tutte...questo dimostra come intendete
voi la collaborazione, eh? Non lei, collega Viérin, ma in
generale...non collaborate neanche fra di voi, non parlate neanche
fra di voi delle cose da fare! Almeno, da questa parte, c'è
l'onestà di dire...non volevamo neanche entrare nel merito...ce
l'avete detto ieri. Ieri, alle 8 di mattina, con gli altri
Capigruppo siamo andati in Conferenza Capigruppo e abbiamo preso
atto che c'era la nomina dei Consiglieri; più tardi, durante la
giornata, abbiamo preso atto che si dimetteva il Presidente e,
adesso, prendiamo atto che c'è un programma e che era già tutto
pronto...siete velocissimi e bravissimi, ma, se permettete, dateci
almeno il tempo per capire le cose che dobbiamo fare! Sì, però, la
prende come un'offesa personale...assolutamente no!
Tutte le cose che ha detto possono essere tranquillamente
sostenute da un altro collega, da lei in maniera ancora migliore,
ma permetta a tutti di fare il percorso che lei ha avuto la
possibilità di fare alla fine delle trattative. Perché non è nato
ieri questo suo programma di governo, è nato alla fine delle
trattative tra Union Valdôtaine e Stella Alpina, tant'è vero - come
ha bene ricordato la collega Fontana - che i posti apicali erano
assegnati, i nomi ed i cognomi erano già stati appiccicati e con
l'arroganza che contraddistingue...non il lavoro che volete ancora
andare a fare, il passato, questo anno, siete venuti qui a dire:
"siamo pronti". Noi non vogliamo più vedere quell'arroganza lì, ve
l'abbiamo detto! Se siete pronti e se eravate pronti addirittura
con un programma, aprite una discussione politica, così, magari,
evitiamo di fare le cose che facciamo oggi, però il registro è
cambiato! Ci avete detto delle cose, ma 3 minuti dopo ne fate
altre! Non c'è veramente neanche più lo scrupolo di mantenere nella
stessa ora - non dico nella stessa giornata - le cose che si
dicono! Ma per cortesia! Un po' di rispetto anche per quei poveri
17 Consiglieri di opposizione che si ritrovano oggi, da un lato, a
cercare di trovare condivisione con il Presidente Rollandin su
certi argomenti, abbiamo creato un dibattito...e, dall'altro, si
trovano il pacchetto pronto...e non si dice se dall'altra parte ci
sia qualcuno più bravo, più preparato, con più tempo a
disposizione...no, si dice: "ce l'ho, ho già il progetto pronto e
non capisco perché non mi venite dietro!"...ma che sistema di
dialogo è mai questo? Io non sto parlando del collega Marco Viérin,
sto parlando di come queste cose vengono interpretate.
Il sorriso, se permettete, questa volta è scaturito dallo
scivolone sulle procedure. Politicamente non me lo sarei aspettato
da certi strateghi politici. Questo, se permettete, andava fatto
prima della Giunta, prima della Giunta...il Presidente del
Consiglio non c'era più, si ripartiva come a luglio con il
Presidente del Consiglio e poi si faceva la Giunta! E così, magari,
evitavate anche qualche nervosismo settimanale, perché certo è che
bisogna sempre arrivare a 18 per il prossimo Consiglio, però noi
siamo stati un po' derisi, un po' presi in giro per aver fatto
qualche scivolone. Abbiamo stappato, forse, come si è detto,
qualche bottiglia - mai per offendere - ma, evidentemente, è il
completamento del lavoro che abbiamo fatto con animosità, mentre
altri le hanno stappate quando si è saputo, un bel giorno, che non
serviva più la proceduta
ante
luglio, ma che ci voleva una
mozione di sfiducia costruttiva...e c'era anche qualche Assessore
che era in giro nei bar a stappare bottiglie...quindi, c'è stata un
po' di derisione per quanto riguarda i nostri scivoloni, ma mai a
livello personale. Non si tratta quindi di un'offesa nei suoi
confronti, ma è un sorriso per far capire che probabilmente non
tutti hanno letto gli articoli del Regolamento, e soprattutto non
li ha letti il suo Capogruppo, perché altrimenti si sarebbe
interessato a fare almeno un passaggio con noi, Capigruppo, perché,
se permettete, i due terzi...già a luglio eravate cascati in questo
"tranello politico" che è l'unico elemento che le forze di
opposizione hanno per fare sentire il loro peso! Allora, ripassate
anche voi le procedure e non sentitevi offesi personalmente. La
politica si fa se si rimette veramente al centro dell'attenzione il
dialogo e la politica. In settimana ci parleremo e vedremo quale
sarà la soluzione migliore per questo Consiglio regionale.
Presidente
- Ha chiesto la parola la collega Chantal
Certan, come secondo intervento; ne ha facoltà.
Certan (ALPE)
- Grazie Presidente.
Collega Viérin, le dico con tutta semplicità ed in tutta
schiettezza che il gruppo ALPE non ha chiesto l'aggiornamento per
nessun motivo...è semplicemente per la possibilità di poter
condividere, durante la prossima seduta, alcune cose anche con lei.
Non è una questione né di festeggiamenti, né di non festeggiamenti,
e non è una questione personale. Io credo che lei abbia anche
toccato dei punti che possono essere assolutamente condivisi da noi
e che sono sicuramente anche interessanti. Rinnoviamo però questa
necessità di riflessione, anche perché, e questo mi dispiace che
non vi sia venuto in mente, ma mi rendo conto che sempre di più la
memoria fa difetto nell'essere umano in questo periodo, tutti
spesso, ci dimentichiamo delle cose...11 mesi fa, in occasione
della scorsa elezione, era stato chiesto proprio questo: la
condivisione prima.
Oggi, collega Borrello, lei ci ha spiattellato il nome...punto,
finito. Siamo contenti che il Presidente Viérin avesse preparato
qualcosa o, meglio, che il futuro Presidente Viérin avesse già
preparato qualche cosa, magari giustamente in collaborazione con il
suo movimento, visto che era quasi certo, però noi vorremmo ancora
metter sul tavolo alcune cose che dobbiamo discutere con lei, così
come le avevamo chieste anche all'ex Presidente Rini: ad esempio i
costi della politica, tanto per dirne uno fra tutti...riduzione, o
comunque dei segnali precisi da dare perché, a mio avviso, questo è
quanto si aspettano i cittadini. Quindi chiediamo, al di là del
discorso che lei ci ha già preparato come Presidente, e che ci ha
letto...io lo prendo in buona fede e con grande trasparenza...le
chiediamo di essere - come ha detto lei - un uomo tutto d'un pezzo,
a differenza di altri Consigli, e rinnovo, a nome del gruppo ALPE,
la disponibilità all'aggiornamento di questa seduta. Grazie.
Presidente
- Come secondo intervento, la parola alla
collega Fontana; ne ha facoltà.
Fontana (PD-SIN.VDA)
- Ci dispiace che il collega Marco
Viérin si sia offeso così tanto. Lei dice che noi sapevamo quanto
ci ha letto adesso. Io ho letto adesso il suo programma e penso che
sarebbe stato il discorso che avrebbe fatto dopo l'elezione. Io non
conoscevo le cose che lei ha detto: quando mai, lei, è venuto a
dirci che cosa voleva fare? Proprio in funzione di quello che lei
vuole fare, io le chiedo davvero che ci sia un'apertura di un
tavolo di confronto per discutere di questi punti. Non è detto che
non ci troviamo d'accordo, però almeno ci confrontiamo! Perché lei
li ha letti adesso, noi non ne eravamo al corrente, avete buttato
lì questa candidatura nell'arco di poco tempo e noi non abbiamo
avuto nemmeno il tempo...fare il Presidente del Consiglio non è uno
scherzo! Lei ci deve dare diverse garanzie e noi vogliamo anche
fare delle proposte. Le chiedo davvero cortesemente di aprire
questo tavolo di confronto, proprio in funzione di quelle cose che
diceva lei, ma non solo con noi, perché penso che certe cose le
debba condividere anche con la sua maggioranza! Almeno andiamo a
votare a colpo sicuro, in modo che non succedano altri
inconvenienti come sono successi fino ad adesso. Grazie.
Presidente
- Ha chiesto la parola Viérin Laurent, per
secondo intervento; ne ha facoltà.
Viérin L. (UVP)
- Intervengo brevemente, solo per
esprimere stupore per la reazione del candidato alla Presidenza del
Consiglio Valle. Collega Marco Viérin, lei comincia male, se mai
partirà, comincia male, perché se questa è la reazione per delle
richieste avanzate dalle forze di opposizione su una settimana di
tempo per discutere tutti assieme, come avete iniziato a fare
questo periodo...ci pareva di aver colto in tutti una positività,
che anche noi abbiamo espresso dicendo che il dialogo è importante
e che deve continuare, cosa che avete diffuso anche oggi sugli
organi di informazione...
Noi crediamo che le forze di opposizione, con toni pacati,
abbiano semplicemente rivendicato una possibilità di condivisione a
monte, non di un candidato che non sappiamo chi l'abbia deciso,
forse si è autocandidato lei, con Borrello, vi siete messi
d'accordo e avete deciso di venire qui e dire: "Io, oggi, voglio
fare il Presidente del Consiglio". Lei, nei corridoi, ha parlato
con qualcuno, ha illustrato con quei fogli volanti il programma e
adesso lei pretende che noi veniamo qui e la votiamo pure! Scusi,
collega Marco Viérin, lei è stato per tanti anni Vicepresidente del
Consiglio e, quindi, dovrebbe conoscere sia i regolamenti sia le
procedure. Questi dibattiti sono stati fatti molte volte: se le
segreterie politiche hanno deciso qualche cosa nella maggioranza,
lei si deve ricordare che risponde, qui, in aula, ai Consiglieri,
soprattutto se vuole andare a ricoprire quel ruolo di Presidente
del Consiglio. Quindi lei risponde a tutti noi e dovrebbe
rappresentare tutti noi con quei buoni propositi teorici che lei ci
ha letto in fretta.
L'atteggiamento piccato con cui lei ha risposto per essersi reso
conto di aver perso la poltrona per una settimana, collega Marco
Viérin...noi non crediamo che questa astinenza di una settimana
cambierà la sua carriera! Quindi noi le chiediamo veramente un
gesto che vada nel senso di responsabilità che un Presidente del
Consiglio dovrebbe avere e non iniziare a trattare i suoi colleghi
Consiglieri, ancor prima di andarsi a sedere su quello scranno, in
questo modo! Mi scusi, collega Marco Viérin, ma noi siamo stupiti.
Tutto questo per dire che se le danno fastidio i sorrisi, si
abitui, perché quando sarà seduto lì ci vedrà, magari, un po'
meglio, ma noi sorrideremo anche nei momenti un po' più difficili.
Questo non vuol dire che ci sia una mancanza di rispetto, quindi
non parta già prevenuto, perché se lei parte prevenuto, noi non
sappiamo che cosa dirle se non avere dei grossi dubbi sul ruolo che
lei dovrà andare a ricoprire! Noi la facevamo persona spesso pacata
nei toni e non avevamo quasi mai assistito a delle reazioni di
questo genere.
Noi capiamo la tensione di questi giorni di trattative per avere
probabilmente dovuto rinunciare ad un Assessorato a cui teneva, con
questo ridimensionamento che la vede oggi essere nel limbo - ecco
perché questo pomeriggio io parlavo di "limbo" - però,
effettivamente, eviti, per quanto ci riguarda, di partire con
questo piede, perché secondo noi non è il piede giusto. Se poi lei
ha parlato con qualcuno...non so con chi lei abbia parlato, ma con
noi sicuramente non ha parlato, non abbiamo sentito parlare di
programmi se non dopo il suo intervento piccato e prenderemo
visione volentieri dei suoi contenuti. Prenderemo anche atto che è
la prima volta nella storia del Consiglio Valle...non ci appelliamo
solo alla Presidente Rini, ma ci appelliamo a tutti i Presidenti
del Consiglio della storia della Valle d'Aosta, quelli ancora
esistenti, per ricostruire...non crediamo che sia la prima volta
che un Presidente del Consiglio venga in aula senza andare a
scomodare il buon Giulio Dolchi che è stato uno dei Presidenti che
la Presidente Rini ha ricordato di recente. Noi crediamo che
abbiamo avuto delle figure istituzionali che si sono presentate in
aula con un programma, con uno spessore...senza andare a scomodare
le professionalità e le competenze di nessuno, però, anche qui,
occorre un po' di umiltà, perché noi crediamo che, ancor prima di
assumere un ruolo, dire di essere i primi, gli unici...ecco,
lasciamo stare. Magari sarebbe il caso di ripassare un po' le
procedure. Noi ci appelliamo al Regolamento del Consiglio che ogni
Consigliere, al di là del ruolo che deve andare a ricoprire,
dovrebbe conoscere.
In conclusione, visto che lei ha citato le riforme
istituzionali...on vous demanderait un peu d'attention aussi pour
la langue française, collègue, si vous avez intention de vous
présenter comme candidat au Conseil de la Vallée. Nous n'avons pas
perçu dans vos propos aucun geste d'attention envers cette langue
pilier de notre Autonomie. Nous voudrions - et c'est une indication
que nous ne laissons pas seulement à vous, mais aussi aux forces
politiques, à la Conférence des Chefs de groupe, à tous ceux qui se
rencontrerons pour aller décider le Président du Conseil qui devra
non seulement nous représenter et représenter tout le monde, mais
qui devra représenter un rôle important dans ce moment de réformes
institutionnelles avec le Président de la Région, surtout vu
l'actualité, vu les réformes que, à Rome, on est en train de
discuter et que, en I
e
Commission on a commencé à
débattre.
Après, nous aurons sûrement d'autres propos à soumettre à vous
ou à ceux qui avancerons une candidature pour aller recouvrir la
charge de Président de Conseil. Mais ce que nous avons l'humilité
de suggérer c'est d'avoir un peu plus de prudence dans vouloir
assumer un rôle qui est un rôle de garant pour toute l'Assemblée
valdôtaine et qui devra jouer un rôle important et fondamental pour
cette communauté. Alors, à notre avis, il faut un peu plus de
prudence et surtout, si nous devons être représentés par quelqu'un,
quiconque soit celui qui nous représentera, nous choisirons et nous
aurons encore la possibilité de choisir, nous-mêmes, qui devra nous
représenter, sans avoir besoin que quelqu'un d'autre vienne ici
nous dire que déjà tout est décidé et que nous devons simplement
garantir notre présence et lever la main en disant: "oui, nous
sommes d'accord". Merci.
Presidente -
Se non vi sono altre richieste di
intervento...la parola al collega Guichardaz; ne ha facoltà.
Guichardaz (PD-SIN.VDA)
- Grazie.
Mi avete incuriosito e così sono andato a vedere
Valle
d'Aosta Glocal
la quale dice:
"Augusto Rollandin ha tenuto
duro e non si è fatto intimorire dall'uomo nero
- non so chi
sia l'uomo nero -
e poi ha trovato nel Presidente dell'UV, Ennio
Pastoret, un fine rammendatore, come le clarisse di un tempo, che è
riuscito a ricostruire con pazienza il tessuto unionista che era
stato strappato"
. Continua:
"La Stella Alpina, con Maurizio
Martin, dalla crisi esce con nella bisaccia i classici due piccioni
presi con una fava. Ha dovuto aspettare un anno, ma, alla fine, la
pazienza ha avuto ragione. Infatti, è da ricordare che, dopo le
elezioni del 2013, Stella Alpina aveva chiesto due Assessorati e la
Presidenza del Consiglio. Poi, per equilibri interni all'UV, ha
ceduto sulla Presidenza. Oggi Stella Alpina ha ottenuto ciò a cui
ambiva un anno fa, ma ora la Presidenza del Consiglio Valle ha
molto più valore che ad inizio legislatura..."
, bla bla bla
bla. Generalmente è molto bene informata
Valle d'Aosta
Glocal
, peccato non averla letta, perché, altrimenti vi sareste
risparmiati questa scenetta della candidatura del Presidente come
se fosse una scelta fatta davvero con quell'attenzione verso i
destini della nostra Valle. Invece
Valle d'Aosta Glocal,
che
solitamente è ben informata, dice che questa volta la Stella Alpina
ha preso due piccioni con una fava e che si tratta solo ed
esclusivamente di un giochetto di "distribuzione" di poltrone e di
potere.
Intanto io vorrei dire che io non sono stato avvicinato da
nessuno, caro futuro candidato Presidente del Consiglio, non sapevo
assolutamente nulla della sua intenzione di candidarsi a Presidente
del Consiglio, quindi, eventualmente, quando lei fa delle
considerazioni che sono considerazioni politicamente significative,
deve fare anche un po' di attenzione a non mettere tutti nello
stesso calderone o a non dare per scontato che tutte le persone
siano assolutamente informate di quelle che sono eventuali
interlocuzioni di cui io non ho nessuna conoscenza.
L'altra questione è legata al fatto che, probabilmente, voi
sottovalutate un po' l'importanza di questa elezione e, come al
solito, la riducete a "pastetta" cioè la riducete alla
suddivisione, alla spartizione delle poltrone, secondo delle quote,
secondo delle considerazioni che tutto hanno fuorché considerazioni
mirate al bene pubblico ed al bene comune...almeno a leggere quello
che scrivono i giornali molto bene informati. Non è una robetta
l'elezione di un Presidente del Consiglio. Il Presidente del
Consiglio, e lo diciamo e ci sgoliamo da 11 mesi, è un ruolo di
garanzia, cioè deve essere quel ruolo
super partes
che, in
assoluto, garantisce il buon funzionamento di quest'aula. E devo
dire che, se ci sgoliamo da 11 mesi, è perché, effettivamente, fino
ad adesso - mi spiace per la ex Presidente Rini - non abbiamo avuto
grandi segnali di questa equidistanza che sarebbe necessaria, in
questo momento delicato in cui voi, tra l'altro, avete richiamato e
richiamate in continuazione il dialogo e la condivisione...un ruolo
importante,
super partes
, un ruolo che potrebbe essere
tranquillamente discusso anche in seno alla minoranza in termini di
ruolo di garanzia, quantomeno di condivisione di nominativi o
condivisione anche di intendimenti...beh, mi spiace, caro collega,
ma io penso che voi abbiate completamente sbagliato l'approccio
rispetto a questa nomina! Tra l'altro, lei ha letto pure il
discorso di insediamento ancora prima di essere insediato...per chi
è scaramantico, devo dire che non è che porti poi così bene fare
dei gesti del genere...evidentemente lei non è particolarmente
scaramantico.
Io penso che...Presidente Rollandin, dov'è finito? Non è stato
fermo un secondo da quando abbiamo cominciato a parlare
dell'eventualità di prorogare questa discussione...ho visto che si
agitava con la presidenza, si agitava con chi, di fatto, è un po'
il custode delle regole. Io non penso che qui ci sia tanto da
andare ad interpretare o da forzare. Le cose sono molto chiare: voi
avete un'esperienza d'aula che è un'esperienza che sicuramente noi
non abbiamo, sapete perfettamente che un ruolo del genere richiede
dei numeri e richiede, probabilmente, una discussione preventiva.
Quindi quello che io posso dirle, collega Marco Viérin, è: stia
sereno, aspetti che ci sia un'evoluzione anche nella discussione,
nel cercare di capire quali sono i vostri intendimenti e accetti la
nostra richiesta di posporre questa nomina. Esiste - perfettamente
funzionante - un Ufficio di Presidenza in cui, in questo momento,
vi sono due Vicepresidenti che sono assolutamente in grado di far
funzionare e di governare questo Consiglio regionale.
Presidente
- H chiesto la parola il collega Viérin Marco;
ne ha facoltà.
Viérin M. (SA)
- Intervengo come secondo intervento.
Forse non tutti hanno ascoltato, per carità, ma io, appena sono
intervenuto, ho detto che ringraziavo la maggioranza per la fiducia
accordatami, soprattutto per voler andare al voto; ho ringraziato
la maggioranza, ma ho detto che, personalmente, chiedevo di andare
alla prossima settimana: questo ho detto, all'inizio. Qui si sono
di nuovo fatte delle discussioni su questo concetto facendo finta
di non aver sentito. Dopodiché, ho fatto, caro Guichardaz, un
ragionamento su quello che avevo preparato, proprio per dimostrare
la buona fede di dimostrare per tempo, visto che sono stati chiesti
questi 7 giorni, con almeno una traccia per fare quel confronto che
voi avete richiesto. Solo questo ho detto.
Presidente
- Allora, stando a quanto ho capito, c'è
l'accettazione della richiesta di rinviare questo punto all'ordine
del giorno. Io chiederei solo di convocare la Conferenza dei
Capigruppo per fissare la data del prossimo Consiglio, visto che
siamo qua...quindi faremo una sospensione del Consiglio in modo da
convocare la Conferenza dei Capigruppo, successivamente rientreremo
in aula e metteremo a verbale la data stabilita per il prossimo
Consiglio per discutere di questo punto all'ordine del giorno. Il
Consiglio è sospeso per 5 minuti.
Si dà atto che la seduta è sospesa dalle ore 21,55 alle ore
22,02.
Lanièce (Presidente)
- Possiamo riprendere i lavori?
Colleghi, ritornate in aula, grazie. Allora, riprendiamo i lavori
sospesi per la Conferenza dei Capigruppo, che quindi ha
stabilito...un po' di silenzio, grazie! ...che ha stabilito che il
prossimo Consiglio sarà effettuato mercoledì prossimo alle ore 15.
Inoltre la Conferenza dei Capigruppo ha dato il via libera al
lavoro delle commissioni ed ha stabilito che le prossime date dei
Consigli ordinari saranno: mercoledì e giovedì 25 e 26 giugno con
scadenza termini venerdì prossimo, 13 giugno; mercoledì e giovedì
16 e 17 luglio; lunedì, martedì e mercoledì 28, 29 e 30 luglio, e,
a settembre, mercoledì e giovedì 24 e 25 settembre. Queste erano
date già calenderizzate, ma comunque sono state riconfermate.
Il Consiglio prende atto.
Con questa decisione, i lavori dell'odierna adunanza del
Consiglio regionale sono chiusi. Auguro a tutti una buona serata.
La seduta è tolta.
---
L'adunanza straordinaria termina alle ore 22,04.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK