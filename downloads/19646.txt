Consiglio Regionale della Valle d'Aosta - Oggetto del Consiglio n. 2780 del 1° ottobre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula
Oggetto del Consiglio n. 2780 del 1° ottobre 2002 - Resoconto
OGGETTO N. 2780/XI Sistemazione della segnaletica stradale sulla
strada statale n. 27. (Interrogazione)
Interrogazione Ricordato che nei mesi scorsi gli operatori
turistici della città di Aosta hanno evidenziato l'inadeguatezza
della segnaletica stradale posta in prossimità del bivio di
Variney, sulla strada statale n. 27;
Osservato che effettivamente tale segnaletica si appalesa assai
lacunosa, generando confusione non solo tra i turisti, ma anche fra
gli stessi residenti dei Comuni interessati;
Rilevato che i piccoli accorgimenti finora adottati (es.
cartello indicatore della città di Aosta più grande) non hanno
risolto il problema;
Creduto che l'Amministrazione regionale debba attivarsi per
favorire delle soluzioni che rendano più agevole l'individuazione
dei percorsi per i turisti e per i cittadini valdostani provenienti
da Quart, dal Gran San Bernardo o dalla Valpelline;
il sottoscritto Consigliere regionale
Interroga
l'Assessore competente per sapere:
1) chi abbia competenza in ordine alla segnaletica presso lo
svincolo di Variney, sulla strada statale n. 27;
2) se il problema sollevato, fondatamente, dagli operatori
turistici della zona sia stato evidenziato agli organi competenti e
con quali risultati;
3) se sono state prospettate adeguate soluzioni al problema,
quali l'intera riprogettazione della segnaletica in questione o la
realizzazione di una rotonda "alla francese".
F.to: Curtaz
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
La questione sollevata dal Consigliere Curtaz
l'abbiamo affrontata a più riprese con la SAV e con l'ANAS. È una
questione che non ha ancora trovato una soluzione soddisfacente, ma
forse proprio perché geometricamente quello è un svincolo non
riuscito perfettamente.
Per venire alle questioni poste, la competenza sullo svincolo è
dell'ANAS, che la esercita tramite la concessionaria SAV che ha
realizzato l'opera.
Per quanto riguarda i nostri vari interventi, al di là dei
numerosi solleciti verbali, abbiamo scritto alla SAV e all'ANAS in
data 17 dicembre 2001 e lo stesso ha fatto il Comune di Aosta. La
SAV è intervenuta a più riprese, migliorando i pannelli segnaletici
dello svincolo a febbraio del 2002 e poi ancora a luglio del 2002
sono state effettuate ulteriori integrazioni alla segnaletica sia
orizzontale che verticale. Con le implementazioni che la SAV ha
fatto alla segnaletica, la SAV ritiene di aver contribuito ad
attenuare i disagi alla circolazione che erano stati segnalati e
non prevede nessuna nuova soluzione di tipo geometrico per
risolvere in maniera diversa lo svincolo.
Ho sentito anche il Comune di Aosta che sta provvedendo a
realizzare un megaportale da collocare prima dell'incrocio, dove si
dovrebbe segnalare con maggiore evidenza la direzione per Aosta. Il
portale dovrebbe essere collocato, così mi ha assicurato il Sindaco
di Aosta, entro la fine del corrente anno. Mi auguro che con questo
ulteriore intervento di miglioramento della segnaletica si possano
ottenere i miglioramenti auspicati.
Président
La parole au Conseiller Curtaz.
Curtaz (PVA-cU)
Prendo atto della risposta che
l'Assessore ha voluto dare a questa interrogazione. Come
l'Assessore può ben immaginare, non mi ritengo totalmente
soddisfatto della sua risposta. Mi rendo conto che la competenza in
materia non è della Regione e del resto già la mia prima domanda è
stata posta per chiarire chi fossero i responsabili della
situazione.
Non sono completamente soddisfatto perché ritengo che anche
questa proposta - che è la vera novità che apprendiamo oggi - del
portale potrà attenuare, come giustamente ha sottolineato
l'Assessore, il disagio informativo dovuto ad una progettazione,
secondo me, assai discutibile di questo svincolo e ad una
correlativa progettazione della segnaletica assolutamente
inadeguata. È vero che via via sono stati adottati piccoli
accorgimenti, ma chiunque abbia l'opportunità di transitare in
quella zona si accorgerà che la possibilità di confusione è già
abbastanza alta per un residente, figuriamoci per un turista che
debba scegliere se dirigersi verso il centro di Aosta oppure se
andare direttamente verso l'autostrada! Non è soltanto un problema
di segnaletica corretta, abbiamo dei dati che sono stati riferiti
dagli operatori commerciali della zona, di quelli a valle del
bivio, credo che questa situazione abbia comportato inevitabilmente
un calo di offerta turistica nella zona perché un turista, che
magari passa in orario pre-serale, e che abbia l'intenzione di
fermarsi ad Aosta a trovare un albergo, una volta imboccata la
strada per Quart ed entrato sull'autostrada, si ferma, speriamo,
ancora in Valle d'Aosta, non so, a Châtillon o a Saint-Vincent, ma
più facilmente si dirige verso il Canavese oppure verso la sua meta
finale che sarà una città d'arte italiana, piuttosto che la
Liguria. Questo problema di per sé può sembrare anche di piccolo
conto, però si fanno tanti sforzi per pubblicizzare la Regione o
per pubblicizzare la nostra capitale, la città di Aosta, e poi
basta una segnaletica deficitaria per comportare molti
problemi!
Concludo ribadendo la mia relativa insoddisfazione rispetto a
quanto mi è stato detto e chiedo all'Assessore - so che è già stato
fatto perché me lo ha detto - di mantenere, se possibile, alta la
pressione di tutte le autorità competenti, sia quelle regionali che
quelle comunali, affinché venga adottata una soluzione che sia in
qualche modo risolutiva del problema. Può darsi che dal punto di
vista tecnico non ci stia una rotonda alla francese o qualcosa che
non sono in grado tecnicamente di immaginare, però sicuramente si
possono fare dei grossi passi in avanti a livello di segnaletica.
Ritengo che ci voglia una riprogettazione complessiva perché è vero
che il problema riguarda in primo luogo, come anch'io ho
evidenziato, la segnaletica per chi arriva dal Gran San Bernardo o
dalla valle di Valpelline, ma problemi analoghi - ancorché li
ritenga, dal punto di vista statistico, meno importanti - ci sono
per coloro che arrivano per esempio da Quart e che vogliono andare
ad Aosta, per queste persone si tratta di affrontare una sorta di
labirinto per andare ad Aosta. Domando quindi alla Giunta, alle
Autorità regionali, di concerto con il Comune di Aosta, che rimanga
alta la pressione sulla concessionaria ANAS rispetto a questo
problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK