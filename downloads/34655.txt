Consiglio Regionale della Valle d'Aosta - Oggetto del Consiglio n. 2397 del 2 maggio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI
Corpo forestale valdostano e relative strutture
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2397 del 2 maggio 2012 - Resoconto
OGGETTO N. 2397/XIII - Interpellanza: "Chiarimenti in merito
all'iter procedurale del concorso per l'assunzione di agenti
forestali".
Interpellanza
Preso atto della necessità riscontrata dall'Assessore
all'Agricoltura e Risorse naturali di fare tutte le verifiche
necessarie a chiarire l'iter procedurale del Concorso pubblico, per
titoli ed esami e previo superamento di apposito corso di
formazione professionale, per l'assunzione a tempo indeterminato di
7 agenti forestali (categoria B-posizione B2), con possibilità di
copertura massima di ulteriori 7 posti, nell'ambito dell'organico
del Corpo forestale della Valle d'Aosta;
Rilevato che il termine della presentazione delle domande di
ammissione al Concorso summenzionato era fissato perentoriamente
entro il giorno 14 luglio 2011;
Constatato che all'Art. 13 venivano indicati i Titoli che
danno luogo a punteggio;
Evidenziato che il Punteggio massimo per i "Titoli di studio"
era fissato in punti 1,50; per i "Titoli di servizio" in punti 0,15
all'anno fino al massimo di 1,50 punti; e per i "Titoli Vari" il
punteggio massimo era di 6 punti;
Considerato che in data 17 gennaio 2012 con provvedimento
dirigenziale n. 75 della Presidenza della regione, Dipartimento
personale ed organizzazione, Direzione, sviluppo organizzativo,
veniva rettificato il punteggio dei "Titoli Vari", con conseguente
decurtazione del 50%;
Appurato che alla data del 17 gennaio 2012, erano già chiuse
le iscrizioni ed erano già state effettuate la prova scritta di
accertamento della conoscenza della lingua francese, la prova orale
di accertamento della lingua francese; la prova scritta ed erano in
corso le prove ginnico-sportive, mentre doveva ancora svolgersi la
prova orale;
Verificato che una variazione fino a tre punti legata alla
contrazione del punteggio massimo dei "Titoli vari" può alterare
completamente il punteggio della graduatoria finale;
Rilevato inoltre che la prova ginnico-sportiva si è svolta
senza criteri scientifico-pratici oggettivi, come in altri analoghi
concorsi;
i sottoscritti Consiglieri regionali
Interpellano
l'Assessore competente per sapere se intenda:
1) chiarire come sia stato possibile un simile errore nella
definizione del punteggio dei Titoli nel bando di Concorso;
2) rimediare alla situazione prodottasi al momento
dell'iscrizione che ha rassicurato impropriamente i possessori di
"Titoli Vari" e ha demotivato la partecipazione di chi non aveva
"Titoli Vari";
3) specificare i criteri adottati per lo svolgimento e la
valutazione della prova ginnico-sportiva.
F.to: Donzel - Rigo
Presidente
- La parola al Consigliere Donzel.
Donzel (PD)
- Egregio Presidente, cari colleghi, al di là
del diffondersi su questo tema di lettere anonime, di cui si deve
occupare la Procura, oppure organismi altri, vorrei far capire che
l'interpellanza non muove tanto nel merito di tali lettere anonime,
che pure ci rammaricano, perché sono più di una che circolano, ma
muove dall'analisi di questioni concrete e puntuali. Intanto parto
dalle domande, per fare poi alcuni ragionamenti; vogliamo chiarire
come sia stato possibile un simile errore nella definizione del
punteggio dei titoli del bando di concorso. Esiste una legge
regionale, penso che questa legge sia stata letta da vari
dirigenti, sia stato emanato un bando...è abbastanza clamoroso che
il bando che esce a luglio sia poi rettificato da un provvedimento
dirigenziale il 17 gennaio 2012, dove vengono corretti
sensibilmente i punteggi, ossia in modo tale che, se applichiamo la
graduatoria in essere, i vecchi punteggi rispetto a quelli attuali
sono stravolti completamente, ma cosa ancora più grave: il
concorrente doveva iscriversi entro luglio e quindi aveva a
disposizione il bando e non la rettifica del punteggio di gennaio,
perché a gennaio quando è arrivata la rettifica, tutte le prove
scritte erano già state fatte, anzi la rettifica arriva nel pieno
di una prova in corso.
La persona che prende in mano il bando di concorso lo legge e fa
delle valutazioni anche personali, se ha i requisiti per
partecipare; sicuramente tale bando per come è stato scritto era
assolutamente demotivante per i valdostani che hanno studiato.
Questo ce lo possiamo dire, Assessore, perché questa non è una cosa
che invento io adesso, ma è una battaglia che va avanti da cinque
anni per dire: "possibile che i valdostani che fanno sacrifici per
andare a Milano o a Torino a studiare e prendersi una laurea sono
trattati come pezze da piedi in questa regione?", e io glielo
dimostro. Guardi, qui viene assegnato un punteggio per laurea
specialistica di 0,10, per una laurea non specialistica un
punteggio di 0,05, per un attestato di partecipazione ad un corso
antincendio boschivo un punteggio di 0,50, ossia come cinque lauree
specialistiche...otto ore di un corso! Lei non se n'è accorto di
questa cosa...uno studente che prende una laurea in Scienze
forestali, in Chimica o Fisica, eccetera, ha un punteggio inferiore
ad un attestato di partecipazione di otto ore? È qualcosa che
stride. Al di là che poi sia stata data questa ripulita...riduzione
del punteggio per mettere in linea, anche con la riduzione,
l'attestato di otto ore corrisponde a cinque lauree non pertinenti?
Ma stiamo scherzando? Lo faccio anch'io, mi iscrivo l'anno prossimo
a questo corso di otto ore, perché è un attestato di
partecipazione, quindi non c'è un esame finale, per cui uno va lì,
ci sta otto ore e se ne esce con il corrispettivo punteggio di uno
che si è preso cinque lauree? C'è qualcosa che non va. Va bene
riconoscere queste cose, ma non ad un punto tale da stravolgere.
Una persona che legge questo bando dice: "magari non ho i
requisiti, è inutile che concorra, tanto ho studiato, qui non serve
studiare", dopodiché il punteggio viene completamente cambiato in
corso d'opera e questo mi suona come una certa superficialità
nell'affrontare cose di una delicatezza estrema. Abbiamo
partecipato insieme alle iniziative del Corpo forestale e abbiamo
visto quanto l'Amministrazione ci tenga, quindi politicamente nulla
da dire, c'è un'attenzione a questo Corpo straordinaria, ma,
proprio per questo, c'è un grande interesse per i giovani ad
entrare in questo Corpo forestale, c'è una pressione, quindi
bisognava fare tutte le cose in modo tale da garantire che non ci
fossero quei dubbi che sempre aleggiano sui concorsi, ma, proprio
per questo, bisognava essere puntuali e invece cominciamo con un
clamoroso errore amministrativo e con delle valutazioni che
lasciano a desiderare.
Se posso capire che viene ampiamente riconosciuto chi ha il
titolo di maestro di sci o di guida alpina, trattandosi di attività
che attengono alla nostra realtà, è più difficile capire questa
disparità che c'è nel riconoscimento di una laurea specialistica.
Ad esempio, in Valle d'Aosta l'aver frequentato l'Institut agricole
vale sette lauree specialistiche, forse anche qui c'è uno
stravolgimento, ossia non può essere che, se frequento l'Institut
Agricole, ho il valore in un concorso di sette lauree
specialistiche. Questa valutazione attiene all'Amministrazione, io
la faccio solo rilevare come un'anomalia anche ai colleghi di
maggioranza, come una cosa che mi suona molto strana, dopodiché
vengo alla prova pratica: mi sono informato, naturalmente posso
avere delle informazioni non corrette, ma nel concorso per i
guardiaparco le persone che svolgevano la prova pratica avevano dei
precisi tempi da realizzare. C'era un filmato che li riprendeva in
azione, quindi ogni persona che ha fatto questa prova ha avuto una
valutazione, sapendo quanto è delicato valutare una prova pratica.
Nella prova pratica del Corpo della forestale non era specificato,
come nella prova dei guardiaparco, il peso dello zaino, per cui
c'era chi aveva lo zaino e chi non lo aveva, non c'era differenza
maschi e femmine, mentre i guardiaparco avevano una precisa
indicazione del peso dello zaino del maschio e dello zaino delle
femmine. È stata fatta questa prova con il risultato che persone
che hanno vinto a livello nazionale hanno preso delle valutazioni
molto più basse, può darsi che quel giorno avessero male ad una
caviglia o avessero le tendinite, ma non esiste una documentazione
che faccia vedere che zoppicavano o che avevano la tendinite, come
invece è avvenuto per i guardiaparco. È possibile che per delle
prove così, dove c'è una competizione così alta, non si sia
provveduto ad avere una documentazione puntuale della realizzazione
della prova, a fissare dei tempi tecnici da rispettare in modo che
si potesse dire: "tu non hai fatto questa prestazione in tot tempo,
la salita tot, la discesa tot?". Queste cose in un concorso di tale
valore con i tempi che corrono mi sembrano gravi - poi, infatti,
hanno scatenato questa ridda di lettere anonime e cose del genere
-, ci sono degli errori amministrativi inaccettabili: questo è il
punto che contesto, al di là del fatto che ci saranno valutazioni
che procederanno tramite tribunale e sarà altro, ma questo è un
fatto politico: possibile che abbiamo gestito così male tali prove?
Questo è oggettivo, sono documenti che dimostrano come abbiamo
gestito male tale pezzo, compreso l'aspetto della prova pratica,
che rimane una cosa che mi ha scandalizzato rispetto ad altri
settori.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
In merito ai primi due punti, è chiaro che, nel momento in cui è
stato rettificato il punteggio per i titoli vari da parte del
Dipartimento personale e organizzazione, con provvedimento del 17
gennaio 2012, questo è stato ritenuto in tempo utile, quindi non
credo ci siano altri commenti da fare.
Per quel che riguarda invece il terzo punto:
"specificare i
criteri adottati per lo svolgimento e la valutazione della prova
ginnico-sportiva",
in base all'impegno che era stato preso
recentemente in occasione della trattazione dell'argomento nel
precedente Consiglio, posso riferire che è stato interpellato il
Comandante del Corpo forestale della Valle d'Aosta in qualità di
Presidente della commissione, che riferisce in merito ai criteri
adottati per lo svolgimento e la valutazione della prova
ginnico-sportiva. Innanzitutto sarebbe utile conoscere sulla base
di quali informazioni o dati i firmatari dell'interpellanza hanno
potuto rilevare che la prova ginnico-sportiva si è svolta senza
criteri scientifico-pratici oggettivi, come in analoghi concorsi;
questo non lo posso sapere. In ogni caso le modalità di svolgimento
e i criteri di valutazione della prova ginnico-sportiva e delle
altre prove concorsuali sono esplicitati nel verbale del concorso
pubblico per titoli ed esami e previo superamento di apposito corso
di formazione professionale per l'assunzione a tempo determinato di
sette agenti forestali, categoria B, posizione B2, con possibilità
di copertura massima di ulteriori sette posti nell'ambito
dell'organico del Corpo forestale della Valle d'Aosta, verbale che
è stato trasmesso dalla commissione con tutta la documentazione del
concorso alla Direzione sviluppo organizzativo il 1° marzo 2012. Le
modalità di svolgimento delle prove, compresa quella
ginnico-sportiva, e i relativi criteri di valutazione sono stati
definiti dalla commissione composta da 11 commissari e 2 segretari
nella riunione preliminare de 10 novembre 2011. I 188 candidati
ammessi alla prova in questione sono stati divisi in 9 gruppi ed
esaminati complessivamente in 5 giornate. In particolare, la prova
è consistita in una camminata su sentieri di montagna che
costeggiano il paretone della zona di Machaby ad Arnad. Per ogni
gruppo, come risulta dal verbale sopra indicato, un segretario ha
reso edotti i candidati sulle modalità di espletamento della prova
e sulle disposizioni a cui attenersi, più precisamente ai candidati
è stato comunicato che la prova consisteva in una camminata su
sentieri di montagna, con una valutazione fino ad un punteggio
massimo di 10/10. Per lo svolgimento della prova, era concessa
un'ora e diciotto minuti, tempo a decorrere dal momento in cui il
cronometrista faceva partire il candidato; il non rispetto del
tempo massimo consentito anche di un solo secondo comportava il non
superamento della prova; per i candidati che rispettavano il tempo
massimo consentito, il tempo effettivo impiegato per espletare il
percorso non era parametro di valutazione; per essere ammessi alla
prova orale, i candidati dovevano riportare una votazione di almeno
6/10 nella prova e rispettare il tempo massimo consentito; il
calendario degli ammessi alla prova orale veniva esposto nella
bacheca dell'Ufficio concorsi e pubblicato sul sito istituzionale
della Regione nella sezione "concorsi" la settimana successiva. A
ciascun candidato veniva consegnata una pettorina numerata che
doveva essere indossata ed essere visibile per tutta la durata
della prova, pena l'esclusione; tutto il percorso era
contrassegnato dai membri esperti con del nastro a strisce rosse e
bianche, posizionato ogni 5-10 metri; in alcuni punti del concorso
erano presenti delle corde fisse che era consigliabile utilizzare
come corrimano per una maggiore sicurezza; lungo il percorso erano
posizionati i membri della commissione e quattro guardie forestali,
muniti di ricetrasmittenti, ai quali fare riferimento in caso di
problemi di criticità; alla partenza e all'arrivo erano presenti un
cronometrista facente parte della Federazione italiana
cronometristi, che avrebbe rilevato i tempi individuali conseguiti
per espletare la prova, ciascun candidato poteva richiedere il
tempo impiegato; le partenze individuali erano previste ad
intervalli di cinque minuti seguendo la numerazione progressiva di
pettorina; queste erano le indicazioni che erano state date in
quella sede. Al termine di ogni giornata i membri esperti, due
guide alpine, hanno attribuito la valutazione sulla base dei
criteri stabiliti nella riunione preliminare del 10 novembre, più
precisamente una valutazione sino ad un punteggio massimo di 10/10,
espressa per ogni candidato, tenendo conto dei seguenti parametri:
capacità di movimentazione sul terreno, sicurezza di movimentazione
nel tratto roccioso, adeguata preparazione fisica. Questo è quanto
è stato riferito in merito all'aspetto di tale prova, questi sono i
criteri scientifico-pratici che sono stati ritenuti oggettivi
quando è stata predisposta la prova.
Presidente
- La parola al Consigliere Donzel.
Donzel (PD)
- Per quanto attiene alla prima risposta, su
cui giustamente lei ha glissato dicendo che è tutta responsabilità
dell'ufficio che ha predisposto il bando e che tale ufficio,
cambiando il punteggio a metà, addirittura dopo tutte le prove
pratiche, ha ritenuto che questo non danneggiasse i concorrenti,
torno a dirle che, quando uno si iscrive ad un concorso, legge
prima il bando e lo fa anche in relazione ai punteggi che vengono
attribuiti; se lei cambia le regole in corso e dice...
(interruzione dell'Assessore Isabellon, fuori
microfono)
...sì, perché lei non può dire che non è così, altrimenti nei
bandi di concorso non mettiamo più i punteggi e diciamo:
"iscriviti, poi vedremo che punteggi daremo". Se li mettiamo è
perché la gente li possa leggere e valutare se, rispetto alla sua
persona, ha un senso concorrere o meno; se li cambio, danneggio non
solo chi è già dentro, ma anche e soprattutto chi non si è
iscritto, perché magari ha ritenuto eccessivi alcuni punteggi. Se
lei va a vedere la graduatoria, c'è un
range
fra il 14° e il
70° che è esattamente di tre punti, quelli che sono stati tolti,
ossia 70 persone stanno dentro quella variazione di punteggio,
quindi, se non cambiava il punteggio, la graduatoria era stravolta,
completamente diversa. Non è che questo punteggio sia stato
ininfluente, è influente!
Rispetto alla prova pratica, ripeto che in alcune situazioni,
proprio perché questi criteri non sono cronometrici, quindi
l'oggettività della capacità di camminamento, della sicurezza
nell'attraversamento della parte rocciosa, eccetera, è valutata dai
tecnici che sanno, però in altri concorsi c'era una telecamera che
filmava, se uno sosteneva di essere stato bravo, gli dimostravano
che lì c'era un passaggio sbagliato, eccetera, per evitare ogni
contestazione. Torno a dire che in questo caso non è stata data
indicazione, certamente attraversare una parete rocciosa con zaino
o senza zaino cambia. Il guardiaparco non è che sia una figura
completamente diversa dalla guardia forestale, magari è un po' più
tecnica, ma sostanzialmente sono cose molto simili, allora torno a
dire che in queste situazioni delicate non c'è stata quella
preventiva attenzione per evitare ogni tipo di contestazione. Mi
chiedo perché questa superficialità. Oggi ci troviamo di fronte al
fatto che nessuno è in grado di dire perché quello lì ha camminato
meno bene di un altro, soprattutto perché in questi elenchi ci sono
dei ragazzi che sono dei campioni. Allora dire ad un campione che
non cammina bene...bisogna anche capire cosa vuol dire che non
cammina bene, cosa vuol dire che un campione non ha un'attitudine
fisica se la sua specialità è la corsa in montagna. Anche qui,
Assessore, bisognava avere maggiore serietà nello svolgimento di
queste prove, secondo me, si è peccato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK