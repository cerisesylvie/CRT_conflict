Consiglio Regionale della Valle d'Aosta - Oggetto del Consiglio n. 2791 del 22 ottobre 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula
Oggetto del Consiglio n. 2791 del 22 ottobre 1997 - Resoconto
SEDUTA ANTIMERIDIANA DEL 22 OTTOBRE 1997
OGGETTO N. 2791/X Esecuzione dei due accordi di programma per la
realizzazione di infrastrutture ed opere sportive di Aosta.
(Interpellanza)
Interpellanza Richiamato il Decreto del Presidente della Giunta
regionale n. 833 del 18 giugno 1993 avente per oggetto
"Approvazione di un accordo di programma tra la Regione ed il
Comune di Aosta per la realizzazione di infrastrutture
ricreativo-sportive";
Richiamata altresì la delibera del Consiglio regionale n. 1217
dell'8 marzo 1995 avente per oggetto "Approvazione dell'accordo di
programma tra la Regione Valle d'Aosta, Comune di Aosta, Comitato
Olimpico Nazionale Italiano per la realizzazione di opere sportive
e diverse nella città di Aosta";
Sottolineato che il 28 febbraio 1996 l'Assessore al Turismo,
rispondendo ad un'analoga interpellanza in merito alla
realizzazione di un palazzetto dello sport in Aosta dichiarava
che:
a) "... le due amministrazioni hanno già avviato le iniziative
finalizzate al trasferimento alla Regione della quota di terreni di
proprietà del Comune";
b) "... per l'anno in corso (1996) si ritiene possa essere
realizzata la perizia geologica";
c) "... verso il termine di quest'anno (1996) si ritiene possa
essere effettuata la redazione del progetto guida";
d) "... per il 1997 si ritiene possa essere realizzato il
progetto definitivo";
e) "... la progettazione esecutiva potrebbe essere affidata
entro la metà o la fine del prossimo anno (1997)";
f) "... chiedere ed ottenere le autorizzazioni per
l'edificazione entro la fine dello stesso anno o entrando nel
1998";
Rilevato che i due accordi sottoscritti dalla Regione prevedono
una vigilanza sull'esecuzione dei programmi da parte di due collegi
aventi come Presidente l'uno il Presidente della Giunta e l'altro
il Prefetto;
i sottoscritti consiglieri regionali
Interpellano
il Presidente della Giunta per conoscere:
a) se gli impegni presi dall'Assessore di cui specificatamente
ai punti a), b), c), d), e) e f) delle premesse, sono stati
rispettati e, in caso negativo, a quale punto si è giunti;
b) quali valutazioni sono emerse dai collegi di vigilanza
sull'esecuzione dei due accordi di programma.
F.to: Marguerettaz - Collé - Lanièce
Presidente Ha chiesto la parola il Consigliere Marguerettaz.
Marguerettaz (Aut) Questa è la terza interpellanza che presento
nel corso di questa legislatura, inerente questo problema. Il
perché è abbastanza comprensibile, per il fatto che il sottoscritto
nel lontano ?91 fu colui che ebbe l'idea di giungere ad un accordo
di programma fra Comune di Aosta e Regione per dare una risposta a
livello di impianti sportivi e quindi a livello dell'aspettativa
delle numerose persone che svolgono attività sportiva e che non
riescono in particolare nel Comune di Aosta a poter svolgere la
loro attività in strutture decorose.
L'Amministrazione regionale ha a tutt'oggi siglato due accordi
di programma: il primo è un accordo fra l'Amministrazione regionale
e il Comune di Aosta, in vigore dal 18 giugno 1993, quindi sono più
di quattro anni e, secondo quest'accordo, la Regione deve assolvere
una serie di impegni che ricordo brevemente. Sono: la realizzazione
di un palazzetto dello sport, la realizzazione di un complesso
tennistico, la realizzazione di una struttura per l'atletica
indoor. In quest'accordo di programma vi è un rimando ad un
successivo accordo, sempre con il Comune di Aosta e questa volta
con i comuni limitrofi, per - cito da quell'accordo firmato nel '93
- "la necessaria realizzazione di un nuovo stadio calcistico e di
una pista per il pattinaggio di velocità su ghiaccio". E questo è
il contenuto del primo accordo siglato più di quattro anni fa.
Il secondo accordo di programma, più recente, vede la
partecipazione sempre della Regione e del Comune di Aosta con
l'aggiunta del CONI. Questo è in vigore dall'8 marzo '95, quindi da
più di due anni e, per quanto concerne la Regione, - non scendo
negli impegni del CONI, che peraltro sono già stati assolti a
quanto mi risulta, e del Comune di Aosta - prevede l'impegno di
ampliare quella struttura già prevista nel primo accordo di
programma per l'atletica indoor, ove sistemare altre attività
sportive, quindi si prevedeva in questo secondo accordo di
programma dovessero essere necessari altri spazi per ospitare
attività quali pugilato, arti marziali, judò, tennis da tavolo,
scherma, ginnastica, pesistica, arrampicata libera, attività per
disabili.
Questi sono gli impegni che la Regione ha assunto con i due
accordi di programma. Sono trascorsi, come dicevo, più di quattro
anni dall'entrata in vigore del primo accordo, più di due anni e
mezzo dall'entrata in vigore del secondo e tutte le volte che
abbiamo sollevato questo problema in aula chiedendo informazioni
sull'attuazione di questi accordi di programma, le risposte che ci
sono state date affermavano sempre che si era nella fase di
acquisizione dei terreni.
Invece nel corso dell'ultima interpellanza che abbiamo
presentato un anno e mezzo fa circa l'Assessore al turismo aveva
fatto le affermazioni che riportiamo nelle premesse
dell'interpellanza, cioè l'Assessore al turismo aveva allora detto
che:
- "... le due amministrazioni hanno già avviato le iniziative
finalizzate al trasferimento alla Regione della quota di terreni di
proprietà del Comune", e tutte queste erano relative
all'edificazione del Palazzetto dello sport;
- "... per l'anno in corso (1996) si ritiene possa essere
realizzata la perizia geologica";
- "... verso il termine di quest'anno (1996) si ritiene possa
essere effettuata la redazione del progetto guida";
- "... per il 1997 si ritiene possa essere realizzato il
progetto definitivo";
- "... la progettazione esecutiva potrebbe essere affidata entro
la metà o la fine del prossimo anno (1997)";
- "... chiedere ed ottenere le autorizzazioni per l'edificazione
entro la fine dello stesso anno o entrando nel 1998".
La legge 142/90 prevede esplicitamente che quando più
amministrazioni siglano un accordo di programma sull'attuazione di
questi accordi vi debba essere una vigilanza e che tale vigilanza
venga effettuata da un collegio che ha come Presidente il Prefetto
nel caso dell'accordo con il CONI e il Presidente della Giunta per
quanto riguarda l'accordo di programma fatto solo con il Comune di
Aosta, quello più remoto per intenderci.
Per questi motivi, proprio perché la legge prevede
esplicitamente che vi sia questo Collegio di vigilanza, gli
interpellanti non si rivolgono più all'Assessore al turismo,
contrariamente alle precedenti interpellanze in cui chiedevamo a
chi di competenza dei ragguagli, e chiedono sempre a chi di
competenza, non più per quanto concerne l'esecuzione del programma,
ma per quanto concerne la vigilanza sull'esecuzione del programma,
quindi interpellano il Presidente della Giunta - non potendo per
formalità interpellare il Prefetto - per sapere se gli impegni
presi dall'Assessore in quest'aula sono stati rispettati e le
valutazioni che questo Collegio di vigilanza ha da fare
sull'attuazione dei due accordi di programma.
Presidente Ha chiesto la parola l'Assessore al turismo,
commercio e sport, Agnesod.
Agnesod (UV) L'interpellanza mi permette di fare un po' di
chiarezza sull'accordo di programma a beneficio anche di qualcuno
che evidentemente con irriverenza si rivolge a noi dalle colonne di
un periodico, pretendendo di non essere preso per il fondo
schiena.
Ebbene, credo che per il fondo schiena non abbiamo mai preso
nessuno, né abbiamo l'intenzione di farlo. Infatti la tempistica
che era stata illustrata nel Consiglio regionale del 28 febbraio
1996 è stata rispettata per quanto è stato possibile e spiegherò i
motivi per cui non sono stati rispettate completamente nei mesi
giusti le indicazioni da me espresse.
La redazione del progetto guida da parte del CONI è stata fatta,
vista e confrontata con il Comune e la Regione; la legge regionale
12/96 sui lavori pubblici prevede però che il progetto preliminare
debba essere accompagnato dalla perizia geologica e questo
sicuramente è un elemento importante, soprattutto tenendo conto
della zona. E mi stupisco che non ci sia stato in precedenza, anche
nei momenti in cui si sono fatti gli accordi di programma, qualcuno
che poteva pensare che in quella zona potevano esserci delle
difficoltà.
Comunque la perizia geologica è necessaria per qualunque opera
pubblica.
Abbiamo invece avuto delle sorprese e ci sono stati degli
interventi fatti nel corso degli anni per i quali probabilmente
questo tipo di supporto tecnico non era stato tenuto in
considerazione in modo adeguato, pertanto in questo momento abbiamo
purtroppo sul territorio alcuni luoghi dove sono stati costruiti
degli edifici pubblici con delle falde sottostanti che creano
problemi in continuazione.
Quindi la perizia è stata affidata nel giugno ?96 al Geologo
Fabrizio Gregori che nei termini previsti di 60 giorni ha
consegnato la relazione.
Il Dr. Gregori, vista la particolare conformazione della zona,
evidenziava più volte nella relazione la necessità di ripetere le
rilevazioni nei mesi di febbraio, marzo e maggio-giugno, cioè nei
periodi di massima e di minima della falda di subalveo, tenendo
conto quindi dei momenti di maggiore e minore piovosità e dei
momenti in cui la zona sabbiosa diventa abbondantemente intasata di
acqua in determinati periodi dell'anno.
Mi pare opportuno sottolineare che, senza gli esiti finali della
perizia del Dr. Gregori, sarebbe stato non corretto provvedere
all'affidamento del progetto definitivo ed esecutivo dell'opera.
Sarebbe stata una decisione avventata e pericolosa quella di
procedere nell'iter del progetto senza il conforto dello studio
geologico, tenendo conto oltretutto che dalle indicazioni emerse
dalla perizia si evidenzia la necessità di modificare anche le
indicazioni contenute nel primo progetto preliminare che avevamo
esaminato, dove era previsto di costruire nella parte del
sottosuolo una struttura agibile, mentre in questo caso con i
risultati della perizia ciò non è assolutamente più possibile,
quindi dobbiamo adeguare anche il progetto preliminare a queste
indicazioni.
La relazione conclusiva del Dr. Gregori ci è stata consegnata il
primo ottobre scorso e, alla luce di quanto esposto nelle sue
conclusioni, possiamo procedere all'affidamento della progettazione
definitiva ed esecutiva che dovrà tenere conto delle
caratteristiche geologiche della zona. Le scadenze che ci
prefiggiamo per l'iter sono le seguenti: affidamento della
progettazione definitiva ed esecutiva entro la fine dell'anno in
corso; consegna del progetto entro il mese di maggio; entro il mese
di luglio del prossimo anno acquisizione delle autorizzazioni
necessarie ed appalto dell'opera.
Nel contempo, ed evidentemente solo sulla base del progetto
definitivo ed esecutivo, il Comune di Aosta provvederà a trasferire
alla Regione le quote di terreno, cioè al frazionamento tenendo
conto dello spazio occupato dalla struttura e dall'area di
pertinenza della stessa.
Voglio sottolineare che, malgrado il necessario protrarsi della
perizia geologica effettuata su base annua e non, come previsto
inizialmente, sui sessanta giorni, il ritardo rispetto alla
tempistica da me illustrata il 28 febbraio '96 è di circa 5-6
mesi.
Detto questo, alla luce di tutto quanto - e mi riferisco alla
seconda questione dell'interpellanza - è chiaro che l'attivazione
del Collegio, previsto per la verifica dell'attuazione degli
impegni dell'accordo di programma, ha un senso dal conferimento o
affido dell'incarico progettuale in poi.
Ribadisco comunque che da parte dei componenti di tale organo,
che sono il Presidente della Giunta e il Presidente del CONI, vi è
stata una corrispondenza continua anche in questo periodo,
documentata da relazioni scritte e dagli incontri ufficiali che
abbiamo avuto, e che è sicuramente servita per chiarire e superare
aspetti di impostazione procedurale perché, mentre aspettavamo la
conclusione della perizia, abbiamo voluto affrontare altre
problematiche. Quindi il tempo dovuto alle perizie e all'attesa
degli esiti non è stato improduttivo, ma è stato utile per fare
chiarezza e per riuscire a mantenere quei tempi che ho espresso
prima.
Presidente Ha chiesto la parola il Consigliere Marguerettaz.
Marguerettaz (Aut) Ringrazio l'Assessore, anche se - come dicevo
nelle premesse - volevo sentire la voce del Presidente del Collegio
di vigilanza, il quale Collegio, secondo l'Assessore Agnesod, non
secondo la legge 142/90, dovrebbe entrare in funzione quando si
scava. Secondo me quando si scava entrano in funzione il Direttore
dei lavori, l'Assessorato dei lavori pubblici che verifica la
tempistica della realizzazione dell'opera.
La legge 142 non dice assolutamente quello che ha detto
l'Assessore, ma dice che il Collegio di vigilanza entra in funzione
dal momento in cui l'accordo di programma è stato siglato.
Allora, siccome sull'accordo di programma l'Assessore ha preso
degli impegni per quanto concerne il Palazzetto dello sport e oggi
è stato dettagliato nel dare le motivazioni che hanno fatto
slittare di qualche mese gli impegni che l'Assessore aveva preso in
quest'aula, motivazioni plausibili perché di fronte a una perizia
geologica non si può dire che è colpa dell'Assessore se le cose
vanno a rilento, a fronte di tutto questo, perché volevamo avere
una valutazione del Collegio di vigilanza? Perché questi accordi di
programma non prevedono solo la realizzazione del Palazzetto dello
sport, ma prevedono tutta una serie di altri adempimenti, ai quali
l'Assessore nella sua illustrazione non ha dato risposta.
Ad esempio, questo secondo accordo di programma, dove la
struttura per l'atletica indoor dovrebbe essere realizzata fra il
Campo scuola di atletica leggera e il Campo Tesolin, vi è il
terreno che sta fra le due strutture, di proprietà comunale, che
dovrebbe passare alla proprietà regionale; così ci aveva detto
l'Assessore un anno e mezzo fa. In un anno e mezzo siete riusciti
ad acquisire quel terreno? Questo non credo sia stato perché oggi
l'Assessore ha detto che nemmeno laddove andrete ad edificare il
Palazzetto dello sport avete ancora la proprietà di tutti i
terreni. Allora dopo quattro anni e mezzo, perizia geologica o non
perizia geologica, accordo di programma o non accordo di programma,
non siete stati in grado neanche di arrivare alla proprietà dei
terreni.
L'accordo di programma prevedeva l'impegno dell'Amministrazione
di realizzare un complesso tennistico: non se n'è più sentito
parlare; l'accordo di programma prevedeva una concertazione insieme
agli altri comuni per rispondere all'ormai vetusto problema dello
stadio per la città di Aosta. E allora vede, Assessore, come tutta
una serie di problemi rimangono aperti, rimangono senza
risposta?
Per cui quell'articolo a cui lei faceva riferimento e che mi è
sembrato di capire l'abbia offesa, laddove gli interessati della
pratica sportiva si sentono un po' presi in giro, in realtà esprime
un malessere più che giustificato, soprattutto se, come in questo
caso, a fronte di un'interpellanza in cui si chiede, richiamando
una legge, al Presidente del Collegio di vigilanza, che è
predisposto per legge a verificare l'attuazione di questo
programma, di dirci come stanno andando le cose, se - dicevo -
anziché il Presidente del Collegio di vigilanza ancora una volta
risponde il buon Assessore Agnesod.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK