Consiglio Regionale della Valle d'Aosta - Oggetto del Consiglio n. 1760 del 2 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
TRASPORTI E VIABILITÀ
Impianti a fune
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1760 del 2 febbraio 2016 - Resoconto
OGGETTO N. 1760/XIV - Interrogazione: "Costi relativi alla
campagna promozionale di un evento organizzato in occasione del
Capodanno 2016 a Punta Helbronner da parte della società Funivie
Monte Bianco S.p.a.".
Viérin M. (Presidente) -
Punto 10 dell'ordine del giorno.
La parola all'Assessore Marguerettaz.
Marguerettaz (UV) -
Grazie Presidente.
Rispetto all'interrogazione, abbiamo provveduto a chiedere
informazioni alla società Funivie Monte Bianco che ci ha dato
questa indicazione. Sulla prima domanda: "qual è stato il costo
della campagna promozionale dell'iniziativa di cui si tratta
suddiviso in base a carta stampata, televisioni, radio e strumenti
on line", stiamo parlando di una proposta relativa ad un Capodanno
presso la struttura di
Skyway
(lo dico per coloro che ci
seguono). La comunicazione è stata seguita dal personale della
società nell'ambito dell'attività ordinaria mediante i normali
strumenti (comunicati stampa, interviste, sito web,
social
media
); non è pertanto stato sostenuto alcun costo specifico,
con l'eccezione della predisposizione delle locandine per euro
40.
Sulla seconda domanda: "quali sono stati gli ulteriori costi
sostenuti in relazione all'iniziativa (coinvolgimento di personale
interno, collaborazioni esterne, acquisti), non sono stati
sostenuti costi extra del personale per lavoro straordinario e per
acquisti. L'unico costo specifico per collaborazioni esterne o
quant'altro è stato, oltre a quello delle locandine di cui al punto
n. 1, il riconoscimento della caparra per il servizio di noleggio
dell'impianto audio e luci, per euro 350.
Sulla terza domanda, la campagna promozionale è stata quindi
fatta all'interno.
"Se corrisponde al vero la circostanza che l'iniziativa non si
si sia effettivamente svolta": è vero. Viste le previsioni meteo
incerte in alta quota per la serata del 31 dicembre 2015, che
scoraggiavano le prenotazioni, l'iniziativa è stata annullata in
data 28 dicembre 2015.
Questo è quanto ci è stato comunicato.
Presidente -
La parola al Consigliere Ferrero.
Ferrero (M5S) -
Grazie Presidente.
Avevo già avuto modo di evidenziare in passato come tutta
l'operazione
Skyway
, ancorché sia stata finora dal punto di
vista dell'immagine un'iniziativa positiva, avesse come limite una
mancanza di prospettiva a livello di promozione, di pubblicità per
quanto riguarda il periodo che veniva dopo il lancio della novità.
Perché quando si lancia qualcosa di nuovo, c'è sempre un momento in
cui c'è molto interesse, la gente arriva, c'è la novità, ma poi si
sa bene che anche per il costo, anche per il fatto che purtroppo al
giorno d'oggi ci si stanca presto dei giocattoli e delle cose, che
bisogna cambiare il giocattolo e ci vuole qualcosa di nuovo, poi ci
sarà un periodo in cui diminuiranno gli afflussi delle persone.
Ecco che allora quando ho visto l'iniziativa del Capodanno, ho
pensato che sarebbe stata una cosa positiva; però, come tutte le
cose, deve essere gestita in maniera professionale.
Adesso, se mi fa piacere che siano state sostenute 390 euro di
spese sostanzialmente inutili, perché poi non si è fatto niente,
quindi non c'è stata una perdita per la società, da un punto di
vista dell'immagine non è stata una bella figura, anche per quei
soli - a me risulta - 14 clienti che si erano prenotati, pagando
già una caparra che sicuramente sarà stata restituita loro, per una
serata che costava 350 euro. In ogni caso l'iniziativa è stata
pubblicizzata mediante i canali stampa normali dappertutto, io ho
visto anche sui giornali nazionali che "è finito il Capodanno più
alto d'Europa". Che poi il Capodanno più alto d'Europa finisse così
miseramente, direi che forse dovrebbe fare riflettere qualcuno,
fare riflettere sulla famosa questione che tu puoi avere anche una
miniera d'oro, ma se non vai a scavare per estrarre il prezioso
minerale te la tieni lì e non ti rende nulla. Mi pare che ci sia un
po' di improvvisazione per quanto riguarda il marketing e la
pubblicità di questa nuova iniziativa, alla fine ci metteremo 150
milioni di euro dei valdostani, e non sono pochi. Forse è anche
utile mettere qualcuno che professionalmente sia preparato ad una
fase di sviluppo di questa iniziativa, perché altrimenti sarebbe
veramente triste. Quindi la questione è una semplice constatazione
per spronare chi ha la responsabilità dell'iniziativa ad affidarsi
a mani più esperte, perché se da un punto di vista del risparmio
uno può dire "faccio tutto a casa, il vino è mio, mi metto a
pestarlo ed è il migliore del mondo", però poi se il vino non te lo
comprano, alla fine te lo tieni e ti viene anche bruciore di
stomaco, è quello il problema.
Altro problema: io ho visto che si affaccia una nuova
iniziativa, quella di San Valentino, e non vorrei che dovessimo
andare su obbligatoriamente io e il Presidente Rollandin con le
nostre consorti per cercare di fare numero, o qualche altro
Consigliere; sarebbe il San Valentino più alto d'Europa
sicuramente, ma non è che risolleveremmo le sorti. Allarghiamo
l'invito anche all'Assessore al turismo, che ovviamente sarebbe il
padrino dell'iniziativa.
Dobbiamo comunque fare una piccola riflessione e vedere che
queste iniziative abbiano anche un successo, perché se poi del
Capodanno dobbiamo fare tutti finta che non si sia fatto niente,
perché c'erano 14 persone che abbiamo rimandato a casa, diventa un
pochino pesante la cosa! La prendo in maniera scherzosa, però è per
dire ai vertici della società che effettivamente un po' di
professionalità nella gestione delle iniziative sarebbe
auspicabile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK