Consiglio Regionale della Valle d'Aosta - Oggetto del Consiglio n. 2829 del 11 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2829 del 11 ottobre 2023 - Resoconto
OGGETTO N. 2829/XVI - Interpellanza: "Intendimenti in merito
all'internalizzazione del personale dipendente della Società dei
Servizi Valle d'Aosta spa".
Bertin (Presidente) -
Punto n. 28. Consigliere Restano,
ha facoltà di intervenire.
Restano (GM) -
Durante le scorse settimane, si sono
svolte delle riunioni di un gruppo di lavoro, anche con dei
sindacati, dove si è parlato della riorganizzazione dei servizi
sociali attraverso l'internalizzazione di professionalità, quali
gli operatori di sostegno, le OSS (Operatori Socio Sanitari), gli
educatori professionali e, credo, anche le assistenti sociali.
Questa riunione, dalle informazioni che abbiamo avuto noi, ha
portato un pochino di confusione e devo dire, sinceramente, è stata
generata anche in me, perché guardando la cronologia degli atti
approvati da questo Consiglio, dobbiamo partire forse dall'epoca
dell'assessore alla sanità Bertschy, al quale va dato merito di
aver pensato per primo ad una società di servizi che potesse
incorporare tutto il personale che si occupa del sociale o del
socio-sanitario. Oggi siamo arrivati forse al dunque e parlando del
DEFR (Documento di Economia e Finanza Regionale) 2023-2025
leggiamo, laddove si parla di sanità, che sarà istituita una cabina
di regia, composta da rappresentanti regionali, enti locali e così
via, che dia efficaci risposte ai bisogni sociali, in relazione
alle necessità di garantire sul territorio i livelli essenziali
delle prestazioni, riferiti ovviamente alla legge 328/2000;
arriviamo un po' in ritardo, ma sappiamo che anche altre Regioni
hanno lo stesso passo nostro, separando le varie funzioni.
Poi, se andiamo a prendere il Piano della salute e benessere
sociale 2022-2027, le cose sono un po' riviste, soprattutto quando
si parla degli emendamenti che abbiamo approvato in Aula. Per
quanto riguarda la Macro Area 4, nuovo modello organizzativo e
funzionale, la creazione di un ente strumentale per la gestione dei
servizi sociali è soppresso, per poi andare alla Macro Area 5, dove
si parla di una nuova gestione dei servizi sociali e lì si riprende
il discorso di un ente strumentale e di una cabina di regia per
quanto riguarda le funzioni socio-educative e
socio-assistenziali.
In queste riunioni, in questo gruppo di lavoro, si è parlato,
come ho detto prima, prevalentemente del socio assistenziale,
rimandando ad altri incontri le decisioni del caso su altre, del
socio-educativo.
Sostanzialmente siamo d'accordo sicuramente a portare a casa, a
internalizzare; e poi ci spiegherà lei, perché è una delle domande,
cosa si intende internalizzare il personale che lavora nella
società di servizi, perché sappiamo che ci sono delle sperequazioni
per quanto riguarda gli stipendi. Abbiamo gli educatori
professionali che prendono molto meno di altri colleghi che
lavorano al loro fianco, perché gli uni hanno dei superminimi e gli
altri no, quindi quest'operazione ci va bene, però siamo anche
preoccupati dell'altra parte del personale, perché ci sono - come
ho detto prima - oltre 40 assistenti sociali, parecchi educatori
professionali, altrettante OSS, che devono essere prese in
considerazione. Dall'altra parte, c'è il personale regionale:
sarebbe interessante sapere cosa si vuole fare del personale
regionale per il futuro, personale che ha dedicato oltre 30 anni
della propria vita lavorativa perché sono tutti già un po' datati
come esperienza professionale e in attesa di avere delle
risposte.
Per questo motivo, pensavo di interrogare l'Assessore alla
sanità, ma a questo punto interrogo il Presidente che tutto sa e
tutto può: se ci conferma lo svolgimento delle riunioni sul tema
del sociale, se ci può riferire di cosa si tratti, chi sono i
soggetti interessati, se sono quelli dettagliati nel DEFR oppure
quelli ipotizzati sul Piano della salute e del benessere sociale;
quali siano gli indirizzi politici che sono stati dati al presunto
gruppo di lavoro, quali gli obiettivi; se ci si rifà alla legge
178/2020 o alla 328/2000, perché un pochino le cose cambiano e
cambiano anche i soldi in gioco, probabilmente; se corrisponde al
vero che si sta lavorando all'internalizzazione del personale di
cui ho parlato prima e cosa intendete voi per internalizzare, e
quali siano i reali intendimenti del Governo regionale in merito
all'intera vicenda.
Grazie per la risposta.
Presidente -
Risponde il Presidente della Regione.
Testolin (UV) -
Mi dispiace per il collega Restano, dovrà
accontentarsi della mia risposta, è capitata sulla mia scrivania e
prendiamo buona nota di quello che arriva.
Per quanto riguarda quest'interpellanza, confermo che
nell'ambito del tavolo tecnico-politico, dedicato alle
problematiche dei dipendenti della Società dei Servizi, e al quale
peraltro abbiamo partecipato trasversalmente (solo per dare una
lettura del perché probabilmente l'interpellanza è finita sulla
scrivania della Presidenza: abbiamo partecipato a vario titolo come
Assessori alla sanità, la Presidenza, l'Assessore al lavoro e anche
l'Assessore alla cultura per specifiche caratteristiche delle
persone che all'interno della Società di Servizi trovano
occupazione. Questo, per darle solo questa informazione in più),
sono state affrontate e discusse le tematiche dei servizi sociali
attualmente erogati dalla Società e dalla Regione, per il tramite
di lavoratori in parte dipendenti regionali, con contratto
pubblico, ed in parte dipendenti della Società di Servizi con
contratto privatistico.
I servizi sociali attualmente erogati da Società di Servizi
sono: i servizi socio-educativi, a sostegno dei ragazzi con
disabilità nelle scuole, con operatore di sostegno; servizi sociali
erogati dalle assistenti sociali e i servizi socio-educativi e
socio-assistenziali erogati nei quattro CEA (Centri Educativi
Assistenziali) regionali.
La soluzione maturata nell'ambito del tavolo, che risponde sia
alle richieste di rivendicazioni dei lavoratori, sia alle esigenze
di una maggiore efficienza ed efficacia dei servizi erogati
attraverso la continuità della presa in carico delle persone
fragili, dalla scuola, al tempo libero, alla vita adulta, è la
costituzione di un'azienda pubblica per i servizi alla persona che
assorba i dipendenti di Società di Servizi e i dipendenti regionali
che oggi erogano analoghi servizi.
La creazione di un'azienda regionale pubblica per i servizi alla
persona ha anche, tra le sue finalità, quella di rendere omogenei i
trattamenti giuridici ed economici del personale coinvolto nella
gestione dei servizi. Le modalità con cui questi aspetti verranno
realizzati non sono ancora state definite e saranno oggetto di
future valutazioni.
Il Governo regionale intende razionalizzare la gestione dei
servizi alla persona per renderli sempre più adeguati alle esigenze
e ai bisogni delle persone, con particolare riferimento a quelle
fragili, anziane e non autosufficienti, in un contesto sociale e
demografico in rapida evoluzione.
A tal fine, l'azienda che si vuole creare svilupperà
gradualmente la propria attività nel tempo.
Al momento, le ipotesi in esame prevedono le seguenti priorità:
servizio sociale professionale, servizi a favore delle persone con
disabilità, Centri educativi assistenziali (CEA), servizi
socio-educativi per persone con disabilità, servizi residenziali
per anziani, servizi residenziali per minori, servizi
socio-educativi per minori.
Relativamente alle riorganizzazioni delle funzioni in ambito
sociale, di competenza degli enti locali, verrà istituito un tavolo
di confronto con gli stessi, come previsto nell'ambito della Macro
Area 5 del Piano salute e benessere sociale che è stato citato.
Questo per significare come questo passaggio voglia andare sì, da
una parte, incontro a quelle che sono le disparità da un punto di
vista soprattutto remunerativo di queste persone che, svolgendo la
stessa attività, in realtà poi hanno delle situazioni diverse dal
punto di vista della remunerazione, dall'altro anche razionalizzare
la gestione dei servizi, che possa essere più puntuale e
maggiormente organizzata, essendo condensata in un solo
gestore.
Questo è quello che è uscito dal tavolo di lavoro ed è stato
dato come indicazione, condivisa peraltro anche con i sindacati
presenti, che in questo senso dovranno accompagnare questo processo
nell'interesse dei lavoratori ma anche nell'interesse del servizio
offerto.
Presidente -
Per la replica, la parola al consigliere
Restano.
Restano (GM) -
Grazie Presidente per la risposta. Forse
mi è sfuggito, ma non mi ha detto cosa intende per
internalizzare.
Comunque, se per internalizzare si intende portare i dipendenti
sotto una società con contratto pubblico, prendo atto della
risposta, perché si poteva anche intendere portare all'interno
della Regione.
Innanzitutto, ciò che ci preme sono i servizi erogati
all'utenza: se così vengono resi omogenei, si pensa di rendere
omogeneo il servizio e di migliorare i servizi, ben venga. Mi
chiedo come mai all'interno di queste Regioni si parla anche di
privatizzare dei CEA, perché allora andremo a creare della
disparità, che è l'esatto opposto di quelli che sono gli obiettivi,
ma sarà poi oggetto di un'interpellanza
ad hoc
che farò al
suo collega Marzi.
Bisogna pensare che giustamente - e convengo con lei -
l'obiettivo primario, mi sembra, sia quello di dare lo stesso
trattamento economico a tutto il personale: va bene, esiste una
minoranza di personale che è dipendente regionale. A nostro modo di
vedere, lo interpelleremo, non è giusto spostare
tout court
all'interno di un'azienda un ente strumentale della Regione,
soprattutto tenendo conto che hanno partecipato ad un concorso
pubblico, che tendeva a farli lavorare in un determinato posto,
l'hanno vinto, hanno speso tanti anni (mediamente sono sopra i 25
anni), della loro professione in favore dell'ente pubblico e oggi
si vedrebbero maltrattati e bistrattati senza sentire la loro
opinione e la loro preferenza in merito ad una scelta di questo
genere.
Sono sicuro che di quelle professionalità l'Amministrazione
regionale ha sicuramente bisogno, potrebbe impiegarle in altri
settori, quindi sarebbe interessante se riusciste a prendere in
considerazione anche altre opportunità rispetto a chi ha sempre
lavorato all'interno dell'Amministrazione regionale.
In caso, vigileremo su quanto sarà fatto e soprattutto su quello
che poi sarà il confronto con gli enti locali per quanto riguarda
il futuro di altri servizi sociali che lei ha ben citato.
Le rammento che vi sono delle norme che, per assorbire nell'ente
pubblico gli assistenti sociali, trasferiscono dei soldi alla
Regione in virtù del rapporto assistente sociale-personale
assistito. Sarebbe un peccato perdere questi contributi, se ancora
esistono. Non ne abbiamo mai fatto uso, ma, vedendo il numero di
assistenti sociali che noi abbiamo all'Agenzia dei servizi, credo
che poco si sia fatto in tal senso. Grazie per la risposta.
Presidente -
Sospendiamo brevemente i lavori: soltanto
due minuti per necessità legate al permanere in Aula per tanto
tempo. Due minuti e poi riprendiamo.
La seduta è sospesa dalle ore 19:00 alle ore 19:04.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK