Consiglio Regionale della Valle d'Aosta - Oggetto del Consiglio n. 1764 del 10 gennaio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula
Oggetto del Consiglio n. 1764 del 10 gennaio 2001 - Resoconto
OGGETTO N. 1764/XI Progetto "vendita di pacchetti ore"
adottato dall’USL per sopperire alla carenza di
personale infermieristico. (Interrogazione)
Interrogazione Preso atto delle risposte fornite
dall’Assessore alla Sanità e Servizi Sociali ad una
precedente iniziativa consiliare riguardante la decisione assunta
dall’USL di Aosta di rispondere alla carenza di
personale infermieristico con la "vendita di pacchetti
ore";
Preso atto che alla domanda precisa, su quale fosse la normativa
contrattuale che consente tale tipologia di rapporto di lavoro
degli infermieri con l’azienda, mi è stato indicato
come fonte giuridica l’articolo 6 del "Contratto di
lavoro del comparto";
Atteso che l’articolo 6 del "Contratto collettivo
nazionale di lavoro comparto sanità 1998-2001" è intitolato
"informazione, concertazione, consultazione e commissioni parità" e
che, quindi, nulla ha a che fare con tipologie di nuove modalità di
rapporto tra dipendenti ed azienda;
Ritenendo impropria la risposta datami;
Ritenendo inoltre che tale rapporto di lavoro non possa
configurarsi come "libera professione";
la sottoscritta Consigliera regionale
Interroga
l’Assessore competente per sapere:
1) a quale normativa voleva far riferimento quando ha citato
l’articolo 6 del Contratto collettivo di lavoro,
quale supporto giuridico-contrattuale al progetto "vendita di
pacchetti ore" per infermieri;
2) se, a suo avviso, il progetto "vendita di pacchetti ore", si
possa configurare come rapporto di "libera professione", e in base
a quali motivazioni.
F.to: Squarzino Secondina
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
La Direzione generale
dell’USL interpellata in merito a questo argomento,
che è già stato affrontato da questa Assemblea, ha risposto
testualmente quanto segue:
"Per quanto riguarda la lettera a)
della domanda posta dalla Consigliera Squarzino,
l’articolo 6, lett. a), capoverso 1 del contratto
collettivo nazionale di lavoro di comparto prevede che
nell’ambito di fattispecie classificatorie di
particolari condizioni di disagio nell'erogazione dei servizi e
nella contestuale organizzazione siano sentite le organizzazioni
sindacali, che rappresentano gli interessi dei lavoratori. Nel caso
in esame del progetto, sono state informate le organizzazioni
sindacali e le RSU, e la proposta è stata rivista in sede di gruppo
di lavoro misto.
Peraltro il DPCM 27 marzo 2000 e il decreto legislativo 28
luglio 2000 n. 254, prevedono la possibilità di prestare attività
libero-professionali a favore dell’azienda nei casi
di carenze di organico dovute alla ridotta presenza di
professionalità sul mercato, gli infermieri sono un caso nazionale,
addirittura europeo, e al fine di ridurre liste di attesa e disagi
per l’utenza. I tempi ristretti necessari
all'immediata soluzione che esigeva il problema
dell’apertura di posti letto non hanno consentito di
operare tutta l’attività di concertazione e
regolamentazione, ma questo è un obiettivo da raggiungere
nell’ambito dei sei mesi che
l’azienda si è data come limite per arrivare a
risposte strutturali. In particolare, una lettura
dell’articolo 6 del contratto collettivo nazionale
del comparto prevede modalità per:
informazione;
concertazione;
consultazione.
La materia oggetto del provvedimento va correttamente
inquadrata, al fine di comprendere se le modalità di informazione
svolte nei confronti delle organizzazioni sindacali, la successiva
fase di contrattazione avvenuta con il gruppo di lavoro
rappresentativo della categoria di lavoratori interessati, oltre
che dei rappresentanti delle RSU e di una sigla sindacale, possano
essere considerate congrue.
La direzione ha inteso per un periodo di tempo definito, sei
mesi, dare una risposta al disagio dell'utenza, aggravato peraltro
dagli eventi alluvionali registratisi proprio in concomitanza. Si è
ritenuto quindi che la centralità dell’utente fosse
il primo bene da salvaguardare e tuttavia conciliare, per quanto
possibile, con gli strumenti contrattuali e normativi di tutela del
rapporto di lavoro.
Si ritiene che le modalità adottate, sia per quanto riguarda
l’informativa nei confronti delle organizzazioni
sindacali, sia per quanto riguarda le successive fasi di
partecipazione delle categorie interessate al progetto, con
variazioni concordate al progetto originario, rientrino considerati
tutti i presupposti nell’ambito della fattispecie,
pur rispettando i tempi ristretti a disposizione
dell’azienda per la soluzione di un problema di
disagio dei cittadini utenti.
Per quanto riguarda la lettera b), in relazione alla possibilità
di prevedere, anche se attraverso un progetto specifico, aggiuntivo
per il comparto, premesso che la Direzione generale ha comunque
l’obbligo e quindi il relativo potere organizzativo
di mettere in atto ogni azione intesa a garantire la fruizione dei
livelli minimi assistenziali agli utenti, si ritiene che:
- il primo modo di incidere senza attivare alcun progetto
aggiuntivo sarebbe stato quello di incidere sulle dotazioni
organiche dei vari reparti, andando a ridisegnare
l’assetto organizzativo, al fine di attivare
compensazioni che in ogni caso avrebbero dovuto consentire
l’immediata riapertura dell’attività
totale e non con chiusura a rotazione, in quanto che non appariva
possibile decidere piani di razionamento (in attesa di risolvere il
problema nazionale di assenza di risorse infermieristiche) senza un
largo supporto di opinioni di tutti gli attori rilevanti
nell'organizzazione sanitaria della regione;
- altro modo, (sempre in carenza di risorse infermieristiche),
senza voler effettuare un razionamento
dell’attività, e senza voler ridisegnare,
d’imperio, l’assetto organizzativo
esistente (a tutela della qualità dell’assistenza)
era quello di incidere, sempre temporaneamente sulle condizioni di
lavoro del personale, imponendo una gestione (limitata nel tempo)
orientata alla riduzione delle ferie e dei riposi e
all’aumento degli straordinari.
Tale soluzione non avrebbe certamente rappresentato una valida
modalità di approccio, perché avrebbe generato contenzioso,
problemi di tutti i generi, che si sarebbero, comunque, ripercossi
sulla qualità dell'assistenza erogata:
- invero, tale soluzione nell’ambito
dell’articolo 34 del contratto collettivo nazionale,
avrebbe consentito di determinare in sei mesi
l’eccezionalità, di cui al punto 2 del medesimo
articolo, corrispondendo peraltro al 50 percento (125 ore pro
capite) del monte ore annuo massimo per dipendente, pur mantenendo
i limiti espressi prima in particolare rispetto alla qualità del
servizio nei confronti degli utenti, anche solo per la poca
efficacia in ambito di programmazione, limite poi molto evidente
anche nei confronti di coloro che si trovano a dover organizzare i
turni, nonché nei confronti del personale stesso;
- abbiamo sempre detto no al razionamento. Infatti, basta
pensare che l’USL con la collaborazione del
personale e delle organizzazioni sindacali ha costruito gli anni
passati un percorso organizzativo legato alla qualità del servizio.
Ma quale qualità rappresenta il razionamento?
- ultima possibilità, la realizzazione di un progetto che
consenta:
a) di non razionare;
b) di garantire un libero accesso al progetto da parte del
personale dipendente;
c) di aggiungersi a una strategia di intervento di medio
periodo, limitandosi al governo di un breve periodo di tempo,
appunto i 6 mesi;
d) di non incidere sulla qualità del servizio richiedendo al
personale ridotte prestazioni aggiuntive nel periodo di
riferimento;
e) di razionalizzare i costi rispetto all'esperienza precedente,
migliorandone comunque il livello di performance, legato anche ad
un migliore quadro di programmazione dell’attività
sia per le unità budgetarie che per il personale interessato.
Pertanto, ritenendo tale configurazione la "migliore possibile",
si è considerato che la partecipazione al progetto fosse da
misurarsi esclusivamente su prestazioni aggiuntive, ritenendo che
la normativa generale di settore non lo preveda espressamente, ma
lo contempli con un'interpretazione estensiva ed analogica con
particolare riferimento a:
- struttura della retribuzione, (articolo 32 del contratto
collettivo nazionale) compensi legati alla produttività collettiva
(in quanto che aperta - anche dopo la revisione in sede di gruppo
di lavoro - alla generalità del personale con la qualifica di
infermiere professionale) con finalità legata al miglioramento del
grado di performance nei confronti dell'utenza, legata ad una
contingente situazione di disagio non dovuta ad inerzia
dell’Amministrazione ed aumentata da elementi gravi,
imprevedibili e urgenti, specifici per la realtà della Valle
d’Aosta.
Soluzione ancora più particolare perché legata ad una
temporaneità, sei mesi, nel corso della quale
l’Amministrazione, con il supporto di una
commissione bilaterale (appositamente designata molto prima
dell’avvio del progetto) di cui
all’articolo 6 del contratto collettivo nazionale di
lavoro, si è impegnata all’approntamento di
soluzioni strategiche intese a garantire il servizio ai cittadini
con modalità di più immediata collocazione
nell’ambito della specifica fattispecie.
Punto 2, "libera professione" nell’interesse
dell’azienda. La normativa nazionale di settore,
DPCM 27 marzo 2000 e decreto legislativo 28 luglio 2000, recepita
in numerosi regolamenti sull’attività
libero-professionale, prevede la possibilità di considerare
prestate in libera professione anche le attività richieste ad
integrazione dell’attività istituzionale
dall’azienda ai propri dirigenti, allo scopo di
ridurre le liste di attesa e di acquisire prestazioni aggiuntive
soprattutto in carenza di organico, in accordo con le équipe
interessate. Per il comparto, alla luce della normativa vigente
(rispetto alla quale la tematica delle modalità di ammissione del
comparto alla libera professione è oggetto di negoziazione a
livello centrale in considerazione della rilevanza del problema) è
prevista attività di supporto "diretta" o "indiretta" da prestarsi
extraorario di lavoro. Nel caso in esame, quindi, si possono
ravvisare i presupposti di:
- carenza di organico per fortissima criticità sul reperimento
di risorse infermieristiche in ambito nazionale;
- prolungamento delle liste di attesa da riduzione di attività
istituzionale;
- natura di supporto dell’attività.
Si è ritenuto pertanto che tutti gli elementi sopra descritti
potessero razionalmente concorrere alla definizione di uno
strumento perfettamente sostenibile sulla base della presente
normativa e soprattutto efficace nei confronti dell'utenza
servita".
Questa è la dichiarazione della Direzione generale.
Considerato che la Consigliera mi chiede le mie valutazioni,
ritengo personalmente che il progetto rientri
nell’ambito dell'autonomia gestionale
dell’azienda USL, prevista
dall’articolo 3, comma 1 bis del decreto
legislativo, e successive modificazioni, e dai contratti collettivi
nazionali di lavoro dell’area relativa alla
Dirigenza medica veterinaria, di quella della Dirigenza sanitaria,
professionale, tecnica e amministrativa, articolo 1, comma 5,
articolo 7, comma 1, articolo 28, comma 4, articolo 29, comma 1,
articolo 32, comma 5, articolo 34, comma 2, articolo 40, comma 9,
articolo 57, comma 2, lett. i), e infine del comparto, articolo 4,
comma 1, articolo 12, comma 1, articolo 13, comma 1.
Il progetto, inerente la vendita di pacchetti ora per infermieri
professionali può rappresentare un primo esempio di contrattazione
aziendale, che la Direzione generale ha avuto
l’obbligo e quindi il relativo potere organizzativo
di mettere in atto per cercare di risolvere la situazione di
carenza di personale infermieristico in Valle
d’Aosta.
Le modalità di informazione svolte nei confronti delle
organizzazioni sindacali e la successiva fase di contrattazione
avvenuta con il gruppo di lavoro rappresentativo della categoria di
lavoro interessata, possono essere considerate congrue, tenuto
conto che il progetto ha avuto autonomamente
l’adesione di ben 240 infermieri professionali.
Trattasi di decidere, a mio parere, se seguire una logica di
tutela degli interessi del cittadino inteso in senso lato e del
ricoverato in ospedale - che a parere mio è assolutamente
prioritario - oppure seguire una logica veterosindacalista, ormai
fortunatamente superata dalla legislazione in atto.
È di tutta evidenza che propendo per la prima ipotesi
strategica.
Président
La parole à la Conseillère Squarzino
Secondina.
Squarzino (PVA-cU)
Ho ascoltato con molta attenzione tutta
la lettura del documento da parte dell’Assessore e
anche le sue valutazioni. Non concordo con le sue valutazioni e
anche la descrizione degli elementi non mi ha convinto, ma non per
partito preso oppure perché, come dice l’Assessore,
io non accetto mai quello che lui dice. Non è vero, perché abbiamo
visto tante volte che io concordo con le sue affermazioni e lui
altrettanto. Ma qui c’è un problema e bisogna
chiarire bene.
Primo, non si può trovare la soluzione ad un problema reale, che
esiste, il problema di garantire l’assistenza agli
utenti, in barba alle leggi attuali, in barba alle regole che i
datori di lavoro e i lavoratori si danno.
Lei mi dice che questa è una visione veterosindacalista, può
anche darsi; allora, a questo punto, la prego di stracciare il
contratto collettivo nazionale di lavoro comparto sanità 1998-2001:
non ha senso che si facciano questi contratti di lavoro dal momento
che i contratti di lavoro vengono fatti perché occorre un minimo di
regole che garantiscano il servizio.
Se questi contratti collettivi di lavoro non hanno senso, li
stracciamo e diciamo chiaramente, questa mi sembra oggi la sua
ipotesi, che l’USL nella sua autonomia gestionale
sceglie i comportamenti che vuole e fa quello che vuole, al di là e
contro la normativa; se questa è la sua scelta, ce lo dica
chiaramente e lo sappiamo! Però non vorrei che questa è la scelta
che lei fa oggi in base a questa affermazione e poi in altri casi
non più!
Non solo, io credo che quando si raggiunge un contratto
collettivo nazionale di lavoro, si mettono insieme tutte le
esigenze: degli utenti e degli operatori, perché lei sa molto
meglio di me che se prevale solo la logica privatistica, solo
quella, lei sa che neanche l’utente è
soddisfatto!
Tutte le cose dette in quella relazione confermano quanto è
stato da me affermato, nel senso che non è stata indicata con
chiarezza qual è la norma che consente questa tipologia di
soluzione. È chiaro che di fronte ad un bisogno la direzione deve
trovare una risposta, ma è proprio il suo compito cercare le
risposte. Ma non possiamo dirle di cercare le risposte al di là e
contro la legge. Quell’articolo 6, che io avevo
preso per buono come articolo 6 che rispondeva nel contratto di
lavoro alle esigenze di garantire un surplus di lavoro per
personale del comparto e per gli infermieri, in realtà, come dico
nel testo dell'interrogazione, e come lei ha confermato, è un
articolo che riguarda le modalità e i contenuti di informazione e
di concertazione con i sindacati.
Allora a questo punto, se lei prende questo articolo come
valido, possiamo stralciare tutti gli altri, perché è sufficiente
che l’Amministrazione dia
l’informazione ai sindacati dicendo:
"Io voglio
fare così, che la cosa è realizzata"
. Tant’è
vero che i sindacati non hanno mai approvato questo progetto. Per
quanto riguarda la libera professione, Assessore, la libera
professione è solo per i dirigenti, gli infermieri non possono fare
libera professione. Al massimo possono certo fare supporto, ma
supporto alla libera professione dei dirigenti, che è
tutt’altra cosa!
Qui non si dice che queste ore servono di supporto ai dirigenti
e ai primari che svolgono la libera attività professionale; queste
ore vengono svolte nel reparto, quindi non si tratta né di libera
professione né di supporto alla libera professione!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK