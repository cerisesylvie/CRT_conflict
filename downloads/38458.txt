Consiglio Regionale della Valle d'Aosta - Oggetto del Consiglio n. 1986 del 6 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
AMMINISTRAZIONE REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1986 del 6 aprile 2016 - Resoconto
OGGETTO N. 1986/XIV - Interpellanza: "Individuazione di
eventuali forme di tutela per la Regione per il recupero di somme
anticipate tramite AREA agli agricoltori e da alcuni di essi non
ancora restituite".
Viérin M. (Presidente) -
Oggetto all'ordine del giorno n.
38. La parola al collega Nogara.
Nogara (UVP) -
Mi sembra siano passati un paio d'anni da
un'analoga interpellanza, ma quando l'avevamo presentata era perché
ci sembrava non proprio corretto da parte di Area chiedere la
restituzione di soldi, che erano stati dati per anticipare il
Programma di sviluppo rurale, mi sembra nel 2008, agli agricoltori
valdostani. Adesso con questa interpellanza vorremmo fare un po' di
chiarezza, perché con il passare degli anni - ne sono passati già
circa dieci - non si è ancora arrivati a capo di questa
vicenda.
Noi abbiamo avuto diverse segnalazioni per le richieste di
reintegro di questi soldi da parte dell'Amministrazione e chiedendo
un po' in giro abbiamo capito che c'è grande confusione, come al
solito, in Area. Ci sono delle lettere come questa che ho qui, dove
giustamente si chiede la restituzione dei soldi che erano stati
anticipati, ma alla fine viene detto: nel caso questi soldi non li
abbiate ricevuti da Agea, comunicatecelo. Già questo mi sembra una
cosa fuori dal mondo: non è possibile fare in modo che Area sappia,
chiedendo ad Agea, se i soldi sono stati erogati in quegli anni a
quegli agricoltori? Forse sbaglio io, ma mi sembra strano che Area
faccia una lettera del genere in cui dice: io ti ho dato 1000 euro
che mi devi restituire, però se Agea non ti ha dato questi 1000
euro, comunicacelo.
Seconda lettera: noi ti abbiamo dato 1000 euro, sappiamo che tu
ne hai ricevuti 300, ma entro quindici giorni devi restituircene
1000, però poi nel foglio allegato dove si devono mettere i soldi,
l'importo è di 800 euro. Questo sembra un
copia e incolla
sbagliato: un po' più di attenzione e un po' più di serietà in
queste cose! Se Area sa che Agea ti ha dato 300 euro, chieda di
restituirne 300, non 1000! E poi quando mi mette l'allegato di
quanto devi dare, scrive 800 euro. Sembrano tutte delle cifre
campate per aria.
Noi siamo abbastanza curiosi di sentire la risposta, Assessore.
Le cifre ci sono e io ho fatto un 116 per conoscere i dati. Sono
stati erogati agli agricoltori valdostani 21 milioni 823 mila di
euro e sono stati restituiti ad Area 18 milioni 566 mila euro.
Innanzitutto vorremmo sapere se Area abbia contezza di quanto sia
stato liquidato da Agea e restituito dagli agricoltori.
Un'altra cosa che ci interessa capire è con quali criteri sono
state anticipate queste cifre. Se queste cifre sono state
anticipate agli agricoltori con un criterio logico, bisognerebbe
capire come mai Agea - a noi risulta questo - a diversi agricoltori
non ha dato questi soldi. Siamo curiosi di sapere la sua risposta,
Assessore, e anche di capire come pensa Area di recuperare quei 3,5
milioni che mancano, perché questi soldi potrebbero andare in
questo momento al settore agricolo che ne ha veramente bisogno.
Presidente
- La parola all'Assessore Testolin.
Testolin (UV) -
Credo che un po' di chiarezza vada fatta
dal punto di vista procedurale, innanzitutto per capire qual è il
motivo del contendere e quali sono le dinamiche che portano alla
restituzione di questi soldi. L'altro aspetto che mi permetto di
sottolineare, prima di rispondere puntualmente alle domande, è che
evidentemente voi siete animati, come lo eravate su altri tipi di
iniziative, da istanze puntuali: io mi farò carico di far presente
questo tipo di situazioni e di mettere la massima attenzione alle
richieste da parte dell'utente. Poi l'errore può esserci, però
andrò a verificare puntualmente queste situazioni.
In merito ai punti dell'interpellanza, "se Agea abbia provveduto
a liquidare agli agricoltori valdostani il totale delle somme agli
stessi erogate dalla Regione a titolo di anticipazione sui premi
loro spettanti a valere sul Psr 2007-2013". Bisogna ricordare che
le anticipazioni regionali sono state liquidate agli agricoltori
relativamente a tre annualità (2007, 2008 e 2009) e che pertanto la
loro restituzione è legata al pagamento di tali annualità da parte
di Agea. Quindi, se non sono state pagate delle cifre su queste tre
annualità, Area non va a chiedere il rimborso, invece se queste tre
annualità sono state in qualche modo liquidate, Area chiede il
rimborso.
Per quanto riguarda i premi spettanti agli agricoltori si
sottolinea che gli stessi sono stati erogati per la quasi totalità,
fatti salvi alcuni casi specifici meglio dettagliati nella seconda
risposta. Vale a dire che, rispetto a queste tre annualità, quasi
tutto è stato pagato da Agea, quindi si può andare a chiedere il
rimborso, salvo le situazioni che elencherò adesso.
In riferimento al secondo quesito, Area è a conoscenza di alcuni
parziali o mancati pagamenti ad alcuni agricoltori, relativamente a
queste tre annualità, che sono riconducibili essenzialmente a tre
tipologie di categorie. Ci sono venti/trenta domande ancora in fase
di riesame, a seguito di ricorsi promossi a tutela degli
agricoltori contro i risultati negativi dei controlli svolti da
Agea. Quindi questi sono dei contenziosi che ha messo in piedi Area
a tutela dell'agricoltore, in seguito a dei controlli effettuati da
Agea. Inoltre, altrettante domande sono bloccate dall'organismo
pagatore Agea, a seguito dell'operazione bonifica. Sono delle
liquidazioni emesse a cavallo della bonifica e che sono, alla
stregua delle altre, in questo momento bloccate. Poi vi sono le
domande del 2008/2009 che non sono state a suo tempo inserite, ma
queste dalla scorsa settimana, così come da impegno del Governo del
gennaio scorso, sono state pagate. Quindi in seguito a
un'istruttoria di Area, così come concordato e con dei tempi che
considero più che accettabili, sono andati a liquidare
evidentemente al netto degli anticipi che erano già stati erogati.
Pertanto, se uno aveva preso l'anticipo di 1000 euro e aveva
diritto a 1500, è stato liquidato per 500, che è la differenza tra
quello che aveva già in tasca come anticipo e quello che doveva
prendere.
Queste pratiche che erano in sospeso e imputabili a una
situazione di non inserimento, a seguito di quell'accordo che c'era
stato nel 2009 tra il direttore di Area e il Caa che si era preso
carico di inserirle, ma non erano state inserite, ora sono state
chiuse. Per chiarezza di informazione: evidentemente una gran parte
di questi soldi erano comunque già stati anticipati a suo tempo da
Area, per cui il differenziale, tra quello che era stato anticipato
e quello che era ancora da erogare, si traduce in 200 mila euro
complessivi su 108 posizioni.
In merito al terzo punto, "come intenda agire, e in particolare
se abbia previsto eventuali forme di tutela, al fine di recuperare
le somme anticipate agli agricoltori, ma dagli stessi non ancora
restituite a causa della mancata erogazione dei premi da parte di
Agea", ricordiamo che Area VdA avvia le procedure per la
restituzione, compresi i solleciti e le intimazioni, solo nei
confronti degli agricoltori che hanno ricevuto l'erogazione
definitiva dei premi da parte di Agea, quindi solo dopo che gli
stessi hanno ricevuto quanto di spettanza per le annualità a suo
tempo oggetto dell'anticipazione. Ovvero a seguito della chiusura
negativa della domanda di contributo, perché potrebbero esserci
anche delle situazioni dove, a fronte di una richiesta, non si ha
diritto, per cui la pratica viene chiusa e, se non si ha diritto al
pagamento, evidentemente ci sono i titoli per poter chiedere il
rimborso. Solo in questi casi e solo in presenza di mancata
restituzione, Area VdA attiva infine una procedura di recupero
forzoso nell'ottica di recuperare questi fondi.
Credo che questo sia l'iter seguito da Area. Per il resto,
rinnovo la disponibilità, interfacciandomi con gli uffici, a
verificare questo tipo di situazioni che lei ha sottolineato in
precedenza.
Presidente -
La parola al consigliere Nogara.
Nogara (UVP) -
Assessore, da quanto lei ci ha detto noi
siamo a conoscenza di quanto ha pagato Agea, ma poi c'è da
scorporare da quanto ha pagato Agea tutte le domande che nel 2008 e
nel 2009 non erano state inserite e che chiaramente non sono state
pagate. A giugno, quando verranno pagate...
(Voce fuori microfono)
Ma non doveva essere l'Amministrazione regionale a pagare...?
Ah, le avete pagate...
Meno male! Ma se non le dite queste cose, io non le posso
sapere: me le ha dette adesso! Sto chiedendo solo un po' più di
pubblicità per queste cose, perché io non ho la sfera di cristallo
per sapere se le avete pagate o no. È solo adesso che ho capito
esattamente la cosa. Non vuole essere un bisticcio tra me e lei:
voleva essere solo un chiarimento.
Da ora le domande del 2008 e 2009 verranno pagate e gli
agricoltori che riceveranno adesso i soldi, li restituiranno.
(Voce fuori microfono)
Sono già compensate: benissimo!
Un'altra cosa che lei mi deve spiegare è perché Area, se sa
quello che è stato pagato, in una lettera dice - leggo quello che
scrivono, non è che me lo invento - "si invita la signoria vostra,
qualora gli importi erogati da parte di Agea non fossero stati
versati per disguidi imputabili alla medesima, a rivolgersi presso
questi uffici per informarli della problematica". Ma allora Area
non sa se questi soldi sono stati versati o no, se chiede
all'agricoltore di essere avvisata nel caso non li abbia ricevuti.
Questo è quello che c'è scritto nella lettera, e non me la sono
mica inventata io. Questo è un modello di lettera che va a tutti,
non solo a questa persona qua. Sempre pasticci su pasticci!
Lei mi dice che sono casi particolari. Sì, ce ne sono tantissimi
di casi particolari! Io le ho spiegato di questa lettera, che se
vuole le faccio vedere, ma io non capisco come un agricoltore possa
districarsi quando gli scrivono delle cose del genere, perché non
sa e non capisce che cosa deve versare. Se poi, come mi dice lei, è
stato tutto risolto, meno male! Avremo a disposizione un po' di
soldi, che adesso non so se possano essere reinvestiti in
agricoltura o meno, però queste somme, che rientrano dai versamenti
da parte degli agricoltori, sono un po' di ossigeno che arriverà a
questo settore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK