Consiglio Regionale della Valle d'Aosta - Oggetto del Consiglio n. 2294 del 6 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2294 del 6 aprile 2023 - Resoconto
OGGETTO N. 2294/XVI - Reiezione di mozione: "Definizione
delle iniziative da intraprendere per evitare la realizzazione del
condominio di enormi dimensioni nel centro di Valtournenche e per
ricondurlo a dimensioni più rispettose del contesto
edilizio".
Marguerettaz (Presidente) -
Punto n. 68 all'ordine del
giorno. Per la presentazione della mozione, ha chiesto la parola la
collega Minelli, ne ha facoltà.
Minelli (PCP) -
Con questa mozione interveniamo sulla
questione dell'ipotizzata costruzione al Breuil del palazzo
denominato
The Stone
, che è al centro dell'attenzione di
molti in queste settimane.  La III Commissione ha effettuato
sull'argomento alcune audizioni degli assessori e dei dirigenti di
strutture regionali competenti in materia, dalle quali è emerso,
tra le altre cose, che il parere positivo rilasciato dalla
Soprintendenza tiene conto, oltre che della normativa vigente,
anche del contesto in cui l'opera sarebbe inserita e
dell'opportunità di valutare architetture orientate al futuro in
un'area che è già stata oggetto di sperimentazioni architettoniche.
Ci è stato rappresentato in particolare che l'edificio non sarebbe
in contrasto con il paesaggio, anche perché la sua sagoma non
coprirebbe la visuale del Cervino; un'argomentazione che poi è
stata sostanzialmente quella che è stata espressa con maggiore
chiarezza, che ci ha però lasciati un po' perplessi. È stato anche
affermato che probabilmente il tipo di intervento che si prospetta
non resterebbe un
unicum
, ma che potremo trovarci a breve a
doverci confrontare con altre soluzioni simili, con ampliamenti e
sviluppi di edifici in verticale. Su questo passaggio naturalmente
entrano in gioco delle considerazioni che sono anche di tipo
soggettivo, da cui possono emergere delle posizioni contrastanti,
considerato che c'è sicuramente una diversa visione personale,
quasi direi di gusto, oppure politica della questione.
Per quanto riguarda invece la normativa, in particolare la legge
n. 24 del 2009, la cosiddetta "Legge casa", e la legge n. 14 del
2020 con l'articolo 88bis, ciò che non è stato esplicitato con
chiarezza durante quell'approfondimento, a mio avviso, è il fatto
che gli incentivi volumetrici eventualmente riconosciuti per un
intervento come quello di cui stiamo discutendo, possono, e
sottolineo "possono", essere realizzati con ampliamenti fuori
sagoma e con il superamento dell'altezza massima dell'edificio
demolito. Inoltre, che l'incremento volumetrico non è automatico:
la legge dice infatti che è ammesso ampliare fino a raggiungere il
35 percento, e sottolineo "fino a raggiungere il 35 percento".
Questa possibilità che è prevista dalla normativa di aumentare
l'altezza e di accrescere la volumetria, viene però spesso
interpretata come un diritto assoluto, cioè quello è l'ampliamento
e quello si può fare, mentre mi realtà è soltanto una possibilità
che deve essere valutata adeguatamente dai soggetti competenti.
Pertanto, noi crediamo che in ordine alle proporzioni di
quest'edificio, andrebbero fatte delle valutazioni più
approfondite. Valutazioni che certamente farà il Comune di
Valtournenche, mi risulta che lo stesso abbia affidato la redazione
di un parere legale a un professionista, con particolare
riferimento a incentivi volumetrici, distanze ed equilibri
funzionali, come si può leggere nella determina n. 67 del 16 marzo
2023, che è sul sito del Comune di Valtournenche. Inoltre, mi
risulta che è in atto una verifica al riguardo delle conseguenze
del cambiamento di destinazione d'uso dell'edificio.
Questi approfondimenti hanno determinato la sospensione
dell'istruttoria di autorizzazione alla costruzione e al rilascio
del parere da parte del Comune, quindi il termine dei 90 giorni
canonici è rimandato oltre la data di scadenza che era prevista per
il 23 aprile, ma se il Comune, molto opportunamente direi, ha
deciso di approfondire, una riflessione secondo noi dovrebbe farla
anche la Regione a livello amministrativo di Governo e di
Consiglio. Per quanto riguarda quest'ultimo, il Consiglio, non
crediamo che siano state sufficienti le audizioni effettuate due
settimane fa per fugare tutti i dubbi, che non sono solo e
strettamente tecnico-urbanistici ma anche paesaggistici.
Abbiamo visto, anche dalle cose che ci sono state presentate,
che l'edificio progettato al posto dell'ex Hotel Fosson, una
struttura attualmente di quattro piani che dovrà essere demolita,
avrà un'altezza di ben 30 metri per nove piani; forse addirittura,
se ho capito bene dalla presentazione, ci è stato detto dieci piani
più due interrati, quindi una struttura che obiettivamente è
impattante.
È poi stato richiesto il cambio di destinazione d'uso da albergo
a edificio a utilizzo abitativo, ciò che è consentito dalla legge,
ma che, a nostro avviso, rientra poco in un'ottica di sviluppo
adeguato da un punto di vista ambientale, economico e turistico di
una località che è già stata fortemente toccata da
un'urbanizzazione pesante realizzatasi nel corso del tempo. In
audizione abbiamo poi appurato che la Regione aveva concesso dei
contributi in conto capitale alla società proprietaria dell'Hotel
Fosson, ai sensi della legge n. 19 del 2001, la legge sugli
interventi a sostegno delle attività turistico-ricettive e
commerciali. All'articolo 23, comma 2 di questa legge, si dispone
che i beneficiari dei contributi devono mantenere la destinazione
d'uso e non possono cedere o alienare i beni finanziati per un
certo numero di anni, cinque o quindici, a seconda della tipologia
di finanziamento; quindi sanzioni, che saranno ovviamente previste,
o restituzioni delle somme ottenute a parte.
Si pone però un ragionamento circa le scelte che non solo i
privati, ma anche la Regione vuole fare in tema di turismo. Dal
nostro punto di vista, è preoccupante l'abbandono di un'attività
alberghiera a conduzione locale a favore di un investimento in
appartamenti che, probabilmente, saranno destinati a
un'utilizzazione temporalmente limitata, secondo quello che emerge
anche dalle notizie di stampa, che fanno immaginare una tipologia,
e poi li abbiamo anche visti, di alloggi costosi accessibili a una
clientela che difficilmente si stabilirà al Breuil.
Al di là però di queste considerazioni, l'edificio progettato
costituisce un volume di dimensioni che sono fuori scala rispetto
al contesto in cui si intende realizzarlo, perché non stiamo
parlando della piana o delle pendici del Breuil, come c'è stato
ricordato anche in Commissione, luoghi dove in passato c'è già
stata tutta una serie di interventi molto importanti, ma stiamo
parlando del centro della località. La posizione di questo
palazzone e le sue caratteristiche hanno suscitato, lo sappiamo,
numerose proteste sia di abitanti che di ospiti e turisti di
Valtournenche riguardo a un progetto che è sproporzionato come
dimensione, proteste che vanno tenute in considerazione credo tanto
quanto le richieste di chi invece ha progettato l'intervento.
Vale la pena qui di ricordare anche che la Regione Valle d'Aosta
ha competenza primaria in materia urbanistica e di tutela del
paesaggio e deve quindi svolgere un ruolo che si potrebbe dire di
vigilanza attiva nei confronti degli interventi sul territorio, in
particolare in località che rivestono un grande valore turistico.
Quindi ci sembra del tutto evidente la necessità di una stretta
collaborazione con il Comune di Valtournenche, per affrontare la
delicata situazione che si è determinata.
L'altra riflessione, secondo noi, è che bisogna aprire un
dibattito, un approfondimento, sulla "Legge casa" risalente al
lontano 2009 che, se da una parte ha sicuramente permesso in
passato degli interventi comprensibili e corretti, dall'altra ne ha
consentiti altri che non lo erano affatto. Oggi questa legge deve
essere rivista, perché può eccedere in permissività e permettere un
proliferare di progetti che possono avere dimensioni e
caratteristiche simili a quello in oggetto; progetti per i quali
vengono emessi dei pareri che francamente a volte lasciano anche un
po' stupiti.
C'è poi ancora considerazione che vorrei fare. Ci è stato
ricordato in Commissione che ci sono più strutture che si occupano
di queste richieste e di questi interventi: c'è una struttura che
si occupa del vincolo di destinazione, un'altra che si occupa
dell'aspetto paesaggistico, un'altra della normativa urbanistica.
Quello che io ho ricavato come impressione è che non ci sia stata
una reale comunicazione tra le varie strutture, perché ci è stato
detto: "Ma non compete a noi, questo pezzo compete agli altri,
quest'altro agli altri", però poi alla fine le strutture credo che
dovrebbero parlarsi tra di loro. Non dico che questa concertazione
si debba fare sempre, perché altrimenti diventerebbe un iter
mastodontico, ma quando ci sono dei casi come questo che viene
fuori in tutta la sua delicatezza, o anche altri casi che sono
presenti in altri Comuni, noi crediamo che bisognerebbe fermarsi e
ragionare un momento tutti insieme. Lo dico soprattutto alla luce
del fatto che proprio durante quell'incontro in Commissione, è
emerso che l'intervento del Breuil potrebbe addirittura, ci è
proprio stato detto, fare scuola. E ci è stato anche evidenziato
che c'è un problema notevole di rigenerazione urbana al Breuil.
Se si parte, nell'ambito di un problema di rigenerazione urbana,
con un modello che potrebbe essere come questo, a noi la cosa
preoccupa abbastanza.
Per questo, la mozione che abbiamo presentato impegna la Giunta
regionale a condurre un esame minuzioso delle caratteristiche del
progetto citato in premessa, che una società costruttrice intende
realizzare al Breuil e in, secondo luogo, a definire rapidamente,
anche di intesa con il Comune di Valtournenche, tutte le iniziative
opportune a evitare la realizzazione dell'opera nei termini del
progetto attuale e a ricondurla a dimensioni più rispettose e
attente a un migliore inserimento nel contesto edilizio. Infine, a
riferire, riguardo queste interlocuzioni, entro quindici giorni
alla Commissione competente gli esiti di questi impegni.
Presidente -
La discussione generale è aperta. Collega
Distort ne ha facoltà.
Distort (LEGA VDA) -
Mi sarebbe piaciuto capire alcuni
indirizzi del Governo in discussione generale, non in replica, però
il mistero rimane e si infittisce.
Trentamila firme contro il progetto di realizzazione del
condominio
The Stone
al Breuil non passano inosservate.
L'utilizzo combinato dei contenuti legislativi della legge
regionale n. 14 del 2020, articolo 2, in particolare il nuovo
articolo 88bis che modifica la legge n. 11 del 1998, (vede che gli
interventi puntuali avvengono), con i contenuti della legge
regionale n. 24 del 2009 - l'utilizzo combinato! - era una bomba a
orologeria, e la bomba è esplosa. Questa bomba ha una carica
detonante che si chiama conflittualità! In teoria dell'urbanistica,
la conflittualità si chiama anche tensione ambientale, dove in
questo caso l'ambiente si ritiene l'ambiente antropico, vale a dire
la tensione tra gli interessi delle persone; poi anche la tensione
paesaggistica, che quindi va a interessare la fisionomia di un
paesaggio.
È chiaro che per quest'intervento, come per tutti gli
interventi: normalmente un edificio ha un ciclo vitale che, secondo
i casi, può tranquillamente attestarsi in 150 anni. La scienza
della costruzione dice che dopo 80 anni bisogna poter cominciare ad
attuare tutta una serie di verifiche statiche.
Io ho richiamato i due dispositivi legislativi. In particolare
richiamo l'88bis della legge n. 14 del 2020. É questo che crea il
corto circuito, perché intanto i due dispositivi, la 14/2020 e la
"Legge casa", automaticamente definiscono che l'istanza è motivata,
senza che il responsabile del procedimento abbia particolari
argomenti per opporsi. L'unica possibilità di diniego o di
limitazione dell'istanza poteva essere rappresentata dal ruolo
della Soprintendenza ai beni culturali nella formulazione del
parere paesaggistico, previsto dal decreto legislativo n. 42,
articoli 136 e 142, però questo parere, com'è emerso in
Commissione, è stato favorevole senza alcuna obiezione, in quanto,
così è stato declinato, Breuil Cervinia come prodotto urbanistico è
considerato un laboratorio per l'architettura di montagna a
sviluppo intensivo e, quale città di montagna, il progetto è
ritenuto compatibile con il contesto.
Alla luce di questo, viene da dire: ma il Consiglio regionale
non è un organismo che interviene in un iter amministrativo e non
lo è neanche la Giunta regionale che interviene nell'iter
amministrativo, neanche la Giunta comunale. Allora però perché ne
parliamo? Perché noi siamo l'organismo politico e la politica deve
dare la visione e le linee strategiche alle leggi che emana. Se la
politica deve saper dare la visione e le linee strategiche, diamo
un po' un'occhiata a che cosa è successo, da cosa dipende questa
situazione?
Abbiamo detto di due dispositivi legislativi. La "Legge casa" è
stata subito demonizzata dalla collega Minelli. Porti pazienza ma
io invece l'assolvo totalmente la Legge casa. Con la Legge casa non
si sarebbe arrivati a questo corto circuito, perché comunque la
Legge casa, con la previsione dell'articolo 3 dell'adozione di un
implemento fino al 35 percento, permette e rende leciti questi
interventi a condizione che però siano rispettati i principi e
quanto contenuto nel Codice civile. Quindi, lì con le distanze
saremmo messi male, con la Legge casa da sola non si sarebbe potuto
operare in questi termini, perché il Codice civile sarebbe
intervenuto. E allora che cos'è che ha generato il corto circuito?
È l'applicazione scriteriata del nuovo 88bis che era contenuto nel
collegato al bilancio. È lui che, associandosi alla Legge casa, ha
mandato in
tilt
le dinamiche del Breuil.
Dirò di più a favore della Legge casa: studiata in maniera molto
intelligente e molto saggia, prevedeva all'articolo 19 un'azione di
monitoraggio; è questo che deve fare. Intanto, ottimo lavoro da
parte del legislatore, ma poi l'azione di monitoraggio è
esattamente quello che fa l'esecutivo, perché nel momento in cui il
Consiglio approva una legge, essa entra in vigore ed è l'esecutivo
che deve svolgere questo controllo, è l'esecutivo che deve proporre
gli strumenti e i regolamenti di attuazione.
In questo caso io giustamente sento un po' la
ola
dell'opposizione, perché io sto facendo una critica molto aperta
all'esecutivo e lo dico chiaro e tondo. Ma c'è anche una domanda
che sorge spontanea: il collegato al bilancio che prevede la
modifica all'88bis, è stato presentato dalla Giunta regionale il 4
novembre 2020. Andiamo un po' a vedere chi c'era nella Giunta e
nella maggioranza il 4 novembre 2020, perché chi ha votato il
collegato nel quale era presente il nuovo articolo 88bis e ha
permesso che il collegato diventasse legge, è stata la maggioranza
di allora. Non sto a elencare tutti i membri di questa maggioranza,
lo sappiamo, ma è curioso osservare - portate pazienza colleghe
Minelli e Guichardaz - che tra chi ha votato questa legge, era
presente l'allora assessore Minelli e l'allora presidente della V
Commissione Guichardaz, che oggi paradossalmente si ergono ad
alfieri di un nuovo comitato.
Errare è umano, perseverare è diabolico, e questo vale anche per
tutta la maggioranza, vale in particolare per l'esecutivo, però,
permettetemi di dire, per voi colleghe Minelli e Guichardaz si pone
un'ulteriore aggravante che è data o dall'incoerenza o dall'amnesia
o da una volontà di strumentalizzazione. Sicuramente replicherete
che quest'osservazione contro di voi è dettata da una linea
sessista perché siete delle donne, vedremo come la declinerete,
però questa - portate pazienza - è la realtà dei fatti. Poco fa la
collega Minelli ha detto: "Le volte che io ho sbagliato, l'ho
ammesso"; non me lo ricordo, non mi ricordo neanche un caso, ma lei
ha una possibilità storica, collega Minelli, di dirlo e di
dichiararlo in questa sede.
Tutta la maggioranza di allora deve fare
mea culpa
per
non aver saputo minimamente gestire una disposizione legislativa
che andava monitorata, in particolare lo doveva fare la Giunta,
compresa l'assessora Minelli che faceva parte della Giunta e ha
fatto parte di quella Giunta per diversi mesi dopo l'adozione di
questa legge.
L'iter della vicenda
The Stone
è l'emblema del fallimento
di una linea politica che come l'apprendista stregone non ha saputo
gestire gli effetti delle proprie iniziative, e oggi una parte di
questa maggioranza viene a fare il gioco di prestigio di chi ha
tirato il sasso e nasconde la mano. Il danno lo avete fatto voi
tutta maggioranza di allora, voi Governo soprattutto, perché io
ribadisco: riconosco la distinzione tra il legislativo e
l'esecutivo, quindi non mi indirizzo così genericamente alla
maggioranza, ma mi indirizzo alla Giunta, all'esecutivo. Non
pensate di risolvere questo problema che dovete risolvere voi,
l'avete creato voi e lo dovete risolvere voi, non pensate di farlo
creando un recinto favoloso dopo che i buoi sono scappati, in modo
che chi viene dopo questo caso, si ritrovi ingabbiato da vincoli
che fino a ora non esistevano. Perché qui la toppa è peggio del
buco, perché si autorizza un intervento e se ne penalizzano altri,
quindi il criterio di giustizia, di equità e di pari opportunità
viene meno.
Mi indirizzo poi all'Assessore che aveva la delega ai beni
culturali: non pensi di potersene lavare le mani, perché lei ha
abbandonato la Soprintendenza a gestire da sola il parere cruciale
su di un'opera che si sapeva perfettamente che avrebbe creato
tensioni. Lei mi dirà, assessore Guichardaz, "Io sono Assessore, la
Soprintendenza agisce in modo autonomo". Vero, ma i presupposti
secondo i quali la Soprintendenza ritiene che sia compatibile
quest'intervento con il contesto paesaggistico, i presupposti che
ha adottato sono politici, perché il contesto paesaggistico è stato
considerato come rapporto con lo spazio costruito, non con un'idea
di paesaggio, non con un'idea di visione urbanistica, non un'idea
di come vogliamo vedere Breuil di domani. È chiaro che una scelta
politica potrebbe essere addirittura quella di rafforzare il tema
della città di montagna e di pensare che magari, in accordo con
l'Associazione architetti dell'arco alpino, possa addirittura
diventare uno strumento accademico, ma è una scelta politica. Non
si può abbandonare la Soprintendenza in una situazione tra l'altro
così cruciale. L'unico elemento discriminante che poteva in qualche
modo andare a modificare le previsioni di progetto, era la
Soprintendenza. Vi rendete conto a quale pressione è stata esposta
la Soprintendenza?
L'obiettivo di risolvere la tensione ambientale del progetto
The Stone
è condiviso e prioritario, ma l'impegnativa della
mozione - portate pazienza, porti pazienza lei prima firmataria,
collega Minelli - non solo non risolve nulla, ma è priva di senso,
individua un percorso impercorribile. Mi creda, glielo dico con il
cuore, glielo dico come consiglio: ha intrapreso la strada
sbagliata. Non è attraverso un discorso di approfondimento
normativo nei termini che ha posto lei o generico, come riportato
sull'impegnativa della mozione, che si risolve il problema, perché
questo porterà a un nuovo fallimento.
Forse invece io voglio darvi uno spiraglio anche di speranza.
Una speranza soltanto per la giustizia, perché da parte mia non c'è
partigianeria a favore e contro quella soluzione. Da parte mia c'è
il desiderio di trovare una soluzione che risolva la conflittualità
di un intervento edilizio, perché questo porterà a demonizzare
l'edilizia, ed è esattamente quello di cui non abbiamo bisogno,
soprattutto in questo periodo. Una strada potrebbe essere quella
che io mi sono permesso di indicare e ho consegnato al presidente
della III Commissione, che vedo qua vicino a me, di approfondimento
su un elemento molto tecnico per vi risparmio di quanto contenuto
nell'articolo 10 del decreto legge n. 76 del 2020, che va a
declinare esattamente dov'è il confine della ristrutturazione e
dove inizia il confine invece della nuova edificazione. Ribadisco,
è un aspetto molto tecnico e non sto a occupare spazio per spiegare
questi temi, avremo modo in Commissione dove si lavora dal punto di
vista tecnico per avere ulteriori approfondimenti.
In conclusione, siete voi che ora siete al Governo a dover
risolvere le conflittualità emersa. Auguri, perché non è
assolutamente facile. Non è assolutamente facile, perché tutto
questo si doveva fare prima, con norme di attuazione. Quanto a voi,
colleghe Minelli e Guichardaz, ribadisco che eravate anche voi al
Governo e in maggioranza al deposito della legge che ha generato
tutto questo, e ci siete state per diversi mesi successivi
all'entrata in vigore della legge incriminata, e nessuno si è
preoccupato di fare il minimo monitoraggio. Fate tutti un bel
mea culpa
e cercate una strada più efficace.
La tensione ambientale creatasi al Breuil è notevole e delicata
ed esige una corretta battaglia su ciò che è giusto, e in battaglia
si va con le munizioni corrette, adeguate. Le vostre impegnative di
questa mozione sono, purtroppo, fumose. Voi con quest'impegnativa e
questa mozione ci volete portare in questa sana battaglia con delle
cartucce che non sono neanche cartucce a salve, sono petardi.
Allora, proprio per questo fatto, proprio perché noi rispettiamo
invece la coerenza di un approccio sano per risolvere un problema
particolarmente delicato, noi non intendiamo partecipare alla
votazione di questa mozione.
Presidente -
Ha chiesto la parola il collega Marquis, ne
ha facoltà.
Marquis (FI) -
Ho ascoltato con attenzione gli interventi
che si sono succeduti, quello di presentazione dell'iniziativa e
quello del collega che ha illustrato dei ragionamenti sotto il
profilo tecnico e che mi ha preceduto. È del tutto evidente che
questo è un intervento che ha fatto parlare, che farà parlare, che
ha interessato, oltre che l'opinione pubblica attraverso una
petizione
on-line
, anche il Consiglio regionale nelle sue
articolazioni, in particolare nella Commissione competente che ha
avuto modo di avere un incontro con le strutture regionali, per
illustrare quelle che sono le questioni tecniche, quello che è
stato l'approccio autorizzatorio in questo iter procedimentale.
Ci è stato detto da chi è stato chiamato a esprimere dei pareri,
ci è stata descritta quella che è la realtà contestuale di
Cervinia, una realtà che è nota sotto il profilo architettonico per
essere stato un ambito sperimentale di architettura nel tempo,
tant'è che ci sono delle casistiche formali e di espressione anche
architetturale completamente diverse. È anche vero che ci sono
stati parecchi progettisti di grande livello che si sono espressi
in quel contesto, l'architetto Molino, l'architetto Albini, che
hanno creato anche dei modelli di architettura che sono poi stati
esportati in altre realtà di montagna e che hanno preso poi il nome
di architettura di montagna; quindi delle cose anche significative.
C'è stato anche rappresentato nello
skyline
di Cervinia qual
è il grado di emergenza di quest'iniziativa che è stata
proposta.
Il collega che mi ha preceduto ha fatto una disamina attenta di
quella che è la norma e sostanzialmente questa è un'iniziativa che
è stata presentata ai sensi del Piano casa, che prevede, per
ragioni di ordine funzionale, di efficientamento energetico, anche
per problemi di sismicità, la demolizione e ricostruzione di
fabbricati con un incremento volumetrico del 35 percento. Diciamo
che questo "sino a" che viene messo in discussione, anche
nell'impostazione della mozione, è un elemento a disposizione del
proponente, non è che la pubblica amministrazione ha la facoltà di
disciplinare il volume da assentire: non potrebbe dire "facciamo il
10, piuttosto che il 15 o il 20 percento". Il "sino a" è sempre
stato interpretato da tutti come la misura in funzione del rispetto
delle esigenze del proponente che può essere utilizzata.
Ciò detto, questo tema pone in luce, come ha detto il collega
Distort, un problema sotto il profilo politico, perché noi abbiamo
delle leggi di riferimento che, piaccia o che non piaccia, sono
degli strumenti che sono il quadro di riferimento puntuale e che
deve guidare le strutture regionali nel dare o non dare
un'autorizzazione. Noi capiamo la tensione che ha ispirato le
proponenti, però c'è anche una certa contraddittorietà nei punti
dell'impegnativa, dal nostro punto di vista, perché il punto n. 1
dice "A condurre un esame minuzioso delle caratteristiche del
progetto citato in premessa, di una società costruttrice che
intende realizzare al Breuil"; niente da dire, mi sembra una cosa
che può essere normale che venga fatta, è corretta come proposta.
Però arriviamo poi al punto n. 2: "A definire rapidamente, anche
d'intesa con il Comune di Valtournenche, tutte le iniziative
opportune a evitare la realizzazione dell'opera nei termini del
progetto attuale e a ricondurla a dimensioni più rispettose e
attente ad un miglior inserimento nel contesto edilizio". Questo
punto confligge con il punto n. 1, perché il primo punto dice di
esaminare la progettazione in tutti i suoi dettagli, ma il punto n.
2 dà per scontato che qualcuno, nell'iter autorizzatorio, ha omesso
alle sue funzioni, ha concesso delle autorizzazioni o espresso dei
pareri che non sono in linea con quello che prevede la legge,
perché si dà già per scontato che qualcuno si sia espresso in modo
difforme rispetto a quello che è il quadro legislativo esistente.
Questo non è vero, così come non è vero che c'è la facoltà, da
parte della pubblica amministrazione o della politica, di
intervenire in un quadro legislativo che concede delle possibilità
nel dire "No, non ci piace, noi non assentiamo un'iniziativa che il
quadro prevede legittima". Sicuramente la situazione è molto
complessa: da quello che abbiamo potuto percepire da chi è venuto
in audizione, da parte delle strutture, in questo quadro normativo
l'intervento è legittimo.
Questa cosa qui è censurabile e criticabile sotto tanti profili
da parte di chi lo ritiene, e non entro nel merito se la cosa è
bella, se la cosa è brutta, se la cosa è troppo alta o troppo
bassa. Bisogna allora pensare a un quadro normativo diverso, perché
la discussione probabilmente va fatta sotto questo aspetto, perché
sono sempre i casi specifici che portano poi l'occasione di fare
delle riflessioni che sono utili sotto il profilo politico e di
carattere generale.
Non possiamo non tener conto che nelle attività che possono
essere edilizie o di altro tipo, o anche nell'attività di impresa,
chi propone delle iniziative, lo deve fare nel rispetto delle
regole e nel rispetto delle regole però deve anche avere il diritto
di esercitare le proprie prerogative. Non si possono fare degli
interventi di fronte a delle situazioni che portano davanti a
regole chiare e dire: forse bisognerebbe fare diversamente, o
d'imperio agiamo in modo diverso.
Questo, colleghe, può essere un argomento di riflessione, però
sicuramente la questione va ormai trattata sotto il profilo tecnico
e giuridico, non è una questione di volontà o non volontà, o di
discrezionalità politica soprattutto, perché la politica, a mio
avviso, in questa fase non ha più un margine di intervento, perché
è una questione meramente di carattere amministrativo. La politica
può prendere spunto da quest'esperienza per delineare degli scenari
futuri diversi. Se l'opera è assentibile, le strutture dovranno
assentirla, se l'opera non è assentibile, dovranno - non potranno:
dovranno! - non assentirla, ma non è più su questo tavolo, a mio
viso e a nostro avviso, che può essere trattato
quest'argomento.
Presidente -
Siamo sempre in discussione generale. Si è
prenotato il collega Lucianaz.
Lucianaz (LEGA VDA) -
Rapidement je voudrais seulement
souligner la condition misérable de la culture valdôtaine,
représentée par cette Junte en particulier, à commencer du toponyme
Cervinia, qui a été supprimé en 1946, comme toutes les
dénominations fascistes, et ça par la Commune de Valtournenche. Je
ne prétends pas que tout le monde appelle Breuil le lieu, mais au
moins nous ici à l'intérieur institutionnellement on devrait
utiliser le toponyme Breuil, au moins avec un tiret Cervinia ; et
ça on l'avait discuté déjà en Commission avec le président.
Cette condition misérable je la souligne même pour la question
de l'Assessorat compétent à la culture. J'ai justement en
Commission toujours entendu les fonctionnaires parler d'une zone
dégradée et donc, à mon avis, avec cette culture, on peut accepter
n'importe quoi, dans ce lieu prestigieux qu'on a la chance d'avoir
parmi nous.
Presidente -
Non vedo altre prenotazioni in discussione
generale. La discussione generale è chiusa. Il Governo credo voglia
replicare, la parola al collega Sapinet.
Sapinet (UV) -
Parlo dopo due architetti, quindi farò
prima un rapido riassunto per chi non era presente in Commissione,
poi alcune rapide considerazioni più dal punto di vista
politico.
Siamo stati convocati in III Commissione, era il 21 marzo del
2023, con il collega Guichardaz e i dirigenti delle strutture
patrimonio paesaggistico e architettonico, l'architetto Carlo
Salussolia, e pianificazione territoriale, la dottoressa Chantal
Treves.
Per quanto concerne la parte che mi riguarda, quindi quella di
pianificazione territoriale, era emerso che l'intervento, di fatto,
non ha ancora ottenuto il titolo abilitativo e la competenza, è
stato detto, sul rilascio del permesso di costruire è in capo al
Comune, secondo appunto le procedure definite dall'articolo 60bis
della legge regionale n. 11 del 1998. La Regione in questo momento
non ha titolo per intervenire nell'ambito di una procedura di
rilascio del permesso di costruire, fatta salva l'autorizzazione
paesaggistica già rilasciata dalla Soprintendenza per i beni e le
attività culturali.
Il piano regolatore vigente non disciplina ampliamenti
volumetrici nella zona in cui ricade l'intervento, quindi si
suppone che l'intervento si configuri con attuazione della legge n.
24 del 2009, la cosiddetta "Legge casa", la quale opera in deroga
agli strumenti urbanistici a eccezione delle distanze tra le
costruzioni e della disciplina delle destinazioni d'uso, fatta
salva la disciplina delle distanze, di cui all'articolo 88bis della
legge regionale n. 11 del 1998 qualora applicabile.
Per quel che riguarda le riflessioni e i ragionamenti sulla
cosiddetta Legge casa, nel confronto anche con le strutture, questa
è un'operazione particolarmente delicata. Con la Legge casa,
personalmente io l'ho vissuta anche come sindaco nel mio Comune, ci
sono state sicuramente delle opportunità in più, soprattutto nella
nostra regione dove è applicata anche nei centri storici, dove si è
generato anche un certo risparmio del territorio.
Alcune considerazioni. Gli strumenti per mettere in atto
programmazione del territorio, sono in corso di evoluzione, di
revisione; ne abbiamo parlato nella precedente iniziativa. Questo
però non può essere fatto qui, sono d'accordo, su casi singoli e su
procedimenti già avviati. Più che evitare la realizzazione di
un'opera specifica, come viene citato nel secondo punto della
mozione, bisognerà decidere, e sarà questo Consiglio con il
percorso in Commissione a farlo, su strumenti normativi, su
strumenti programmatori, facendo le valutazioni del caso. Quello
che si concorda poi ha valore su tutto il patrimonio edilizio
valdostano dove le esigenze sono molteplici, di sviluppo ma anche
di responsabilità, quindi una valutazione su quelli che sono i
grandi volumi e un segnale anche in direzione del consumo del
suolo.
Vorrei ribadire inoltre la disponibilità dimostrata dalle
innumerevoli interlocuzioni che gli enti locali hanno formalmente e
informalmente con la struttura pianificazione territoriale che
gestisce lo sportello Legge casa, rivolto ai tecnici comunali, ai
professionisti di consulenza per l'applicazione appunto della legge
n. 24 del 2009 e provvede alla formulazione dei pareri inerenti
alla normativa in materia di urbanistica ed edilizia, su richiesta
dei Comuni e degli enti locali in generale.
L'invito è al ritiro della mozione ma, in caso contrario, ci
sarà l'astensione da parte nostra.
Presidente -
La collega Minelli ha chiesto la parola per
la replica, ne ha facoltà.
Minelli (PCP) -
Volevo subito rassicurare il collega
Distort che non soffro di amnesie. Nel momento in cui ho presentato
questa mozione avevo presente molto bene il fatto di aver votato il
collegato nel 2020, in quanto facevo parte della Giunta e della
maggioranza. Lei ha ricordato anche la data in cui è stato votato
questo collegato alle leggi di bilancio e le devo dire, molto
onestamente, due cose. La prima è che anche ieri o stamani mattina,
non ricordo, quando ho detto che non avevo problemi a riconoscere i
miei errori, sapevo benissimo che saremmo arrivati al momento della
discussione di questa di questa mozione, e non ho alcun problema a
dire che dal nostro punto di vista, dal mio punto di vista e credo
della collega Guichardaz, nel momento in cui è si è votata quella
legge, l'articolo 88bis, poi il numero è un altro della legge, ma
comunque fa riferimento all'88bis, è una articolo che sinceramente
ci è sfuggito; può darsi che sia una cosa grave, credo anche che lo
sia. Ma il problema è che nel momento in cui si vota una manovra di
bilancio, immagino che lei che è stato in maggioranza per un tempo
più o meno equivalente a quello in cui ci sono stata io, per lo
meno lei non era in Giunta ma faceva parte di quella maggioranza
del 2018, spero che per lei, che non abbia votato dei provvedimenti
che in qualche modo poi possano rivelarsi portatori di problemi;
magari è così e lei è stato molto bravo ad esaminare tutto e a non
sbagliare. Io ho detto che non avevo problema a riconoscere gli
errori e per me quello è un errore.
Una seconda cosa che è stata detta è la demonizzazione della
"Legge casa". Io non ho demonizzato la Legge casa, se lei ha
ascoltato bene. Io le ho detto che ci sono stati degli interventi
che quella legge ha consentito che ritengo corretti, comprensibili
e anche condivisibili. Ce ne sono altri che invece hanno avuto
degli effetti esattamente opposti.
Quello che condivido è quanto lei ha detto in riferimento alla
necessità di monitorare la Legge casa. Ricordo anche che durante
l'audizione in Commissione, proprio mentre lei stava facendo il
ragionamento sulla Legge casa e sull'articolo 19, cioè sulle
disposizioni transitorie, lei stava cercando di ricordarci proprio
quello che poi ha detto oggi, cioè che era necessario un lavoro di
monitoraggio che non era stato fatto, ma lei è stato interrotto dal
presidente della Commissione e non ha potuto portare a termine il
suo ragionamento; c'è proprio il verbale che si interrompe lì, nel
momento in cui lei ci stava spiegando questa cosa che era una cosa
importante.
Al di là di questo, io ritengo che se ci sono degli errori, se
c'è qualche cosa che non funziona, e semplifico molto, se c'è anche
un intervento, un progetto che non va bene, occorre cercare di
intervenire, altrimenti, a mio modesto modo di vedere, si abdica a
un ruolo. C'è sicuramente un aspetto tecnico che è legato alle due
normative che sono state invitate, ma c'è - e lo avete detto anche
voi - un problema politico che, secondo me, occorre affrontare e
per farlo gli strumenti che abbiamo a disposizione non sono molti.
Uno è appunto la presentazione di iniziative, ancorché consapevoli
del fatto che possano suscitare un problema.
Per quello che riguarda la contraddizione che ha rilevato il
collega Marquis tra i due punti dell'impegno della mozione, noi non
rileviamo delle contraddizioni. Lei dice nel secondo punto è come
se si accusasse qualcuno di aver sbagliato. Noi stiamo rilevando
che c'è un problema e il problema deve essere in qualche modo
affrontato. Da parte nostra, che non abbiamo in questo momento dei
compiti più di maggiore responsabilità, come hanno invece coloro
che siedono in Giunta, non è che abbiamo molti strumenti tranne
quello poi magari di pensare a proposte di modifiche normative. Ma
in questo momento c'è un'urgenza, c'è un procedimento che non è
concluso per quello che riguarda l'attribuzione della possibilità
di effettuare un intervento, c'è un'amministrazione comunale che si
è mossa, per quello che le compete, giustamente, però io continuo a
essere convinta che se la Regione ha un ruolo e ha una competenza
in queste materie, deve uscire in qualche modo allo scoperto e
occuparsene.
Lei ha usato molte espressioni, ha parlato di totale incoerenza,
di strumentalizzazione, di necessità di fare
mea culpa,
ha
anche detto che si aspetta che verrà tirata in ballo la questione
che ci sia una persecuzione nei confronti dell'appartenenza di
genere. Non si preoccupi, niente di tutto questo, non ho nessun
problema a riconoscere che su quello c'è stata, per quello che mi
riguarda, per lo meno una leggerezza, e non cerco giustificazioni
perché l'ignoranza non ammette giustificazioni, ma effettivamente
noi siamo entrati in quell'esperienza di governo il 20 di ottobre
del 2020 e subito dopo ci sono poi state queste leggi. Sbagliato,
ma non credo di certo che questo possa in qualche modo giustificare
il fatto che, commesso un errore, non si possa discutere di una
questione che certamente, secondo noi, non ha portato in questa
situazione a una positività e che probabilmente genererà in futuro
anche altri problemi simili a questo. Per cui l'invito che
facciamo, oltre a ciò che è contenuto nella mozione, è proprio
all'esecutivo di rivedere seriamente tutta questa normativa.
Aggiungo un'ultima cosa: sicuramente l'articolo 88bis e il
combinato disposto hanno creato una situazione di questo tipo, ma
alla base c'è quella normativa che ha prodotto dei frutti, come ha
sottolineato anche con la sua esperienza da sindaco l'Assessore
Sapinet, io ero allora amministratore comunale e so che ci sono
stati degli effetti positivi, ma sono altrettanto convinta che ce
ne siano stati altri. Quindi, l'invito all'esecutivo è di lavorare
e di operare in quel senso, altrimenti seguendo il ragionamento che
è stato fatto dagli interventi che ho sentito, quello che prevale è
un atteggiamento pilatesco, ce ne laviamo le mani: è così, la
normativa quello prevede, non si può fare altro e andiamo avanti in
questo modo.
Presidente -
Per dichiarazione di voto, ha chiesto la
parola il consigliere Chatrian.
Chatrian (AV-VdA Unie) -
Qualche considerazione per
ribadire il posizionamento anzitutto sul piano politico: ci
asterremo su questa mozione.
Per quanto riguarda la parte un po' più di sostanza, abbiamo
avuto modo in Commissione di confrontarci con tutti i dirigenti
regionali che hanno seguito il percorso ed è stato penso
interessante per tutti quelli che hanno voluto approfondire la
tematica, però su questo vorrei fare qualche riflessione. La prima
è che i tecnici hanno illustrato ai numerosi consiglieri presenti
che il percorso è stato coerente, che vuol dire che così come è
stato presentato è possibile, è compatibile con tutti gli strumenti
urbanistici vigenti, quindi vuol dire che, in base alle regole del
gioco che ci sono a monte a livello statale e a livello regionale,
quest'operazione si può fare; inoltre questa ristrutturazione
risulta, questa forse è più delicata, compatibile nel contesto
urbanistico del Breuil. Questo è quello che i tecnici hanno detto
à maintes reprises
all'interno della Commissione.
Un'altra considerazione che vorrei fare e che mi sembra sia
à
la une
in questi giorni e in queste ore, proprio nel capoluogo
della nostra regione, ad Aosta: ci sono anche altri strumenti
possibili, come quello della commissione edilizia. La commissione
edilizia è un organismo il cui parere non è vincolante, ma come
tutti i pareri non vincolanti, si possono - come è successo qualche
giorno fa mi sembra proprio nel Comune di Aosta - argomentare e
motivare quelli che sono gli elementi dubbiosi su un determinato
tema, come potrebbe essere questo.
L'altro elemento importante, da ex sindaco e da legislatore
oggi, è il piano regolatore comunale. Le regole del gioco sono
inserite nel piano regolatore comunale, che fa una trafila con
l'Amministrazione regionale. La collega Minelli ha ben detto che
noi abbiamo competenza primaria sull'urbanistica, quindi immaginate
il contrappeso che c'è: da una parte c'è il piano regolatore
comunale, approvato dal Consiglio comunale, e dall'altra che
abbiamo comunque la competenza primaria come Regione
Perché ho detto questo? Solo per sgomberare il piano e il
tavolo. Non so se qualcuno ci sta ascoltando, ma probabilmente
qualcosa sta succedendo di non corretto sul piano amministrativo, e
cerco di essere molto chiaro e molto diretto: collega Minelli, se
lei avesse votato o non votato nel 2020 la finanziaria,
quest'operazione si sarebbe fatta lo stesso; lo dico solo per
sgomberare un attimo il campo, perché altrimenti parliamo di cose
non corrette. Collega Distort, quest'operazione, anche senza
l'88bis, si sarebbe fatta lo stesso. Non diciamo all'esterno cose
non corrette; lo chiedo gentilmente. Quest'operazione si può fare
perché è stata approvata la legge n. 24 nel 2009 e, nel momento in
cui viene utilizzato, il Piano casa praticamente passa sopra
qualsiasi tipo di piano urbanistico piuttosto che legge regionale,
nel momento in cui si dà corso al Piano casa. Un'altra cosa è
invece decidere di abrogare e di modificare quello che è il Piano
casa che è stato approvato nel 2009.
C'è un
di cui
, e poi termino il mio breve intervento, e
su questo la maggioranza ci sta lavorando, e sarebbe poi importante
portare la discussione con il collega Sapinet in Commissione, che è
quella di andare a vedere una parte non del Piano casa, ma delle
modifiche che ci hanno portato a questo percorso, legate ai grandi
volumi. Noi pensiamo che l'impatto dei grandi volumi debba essere
affrontato il prima possibile, e do uno stimolo all'assessore
Sapinet affinché con i suoi uffici, con le sue strutture, con i
suoi dirigenti e anche probabilmente con dei consulenti, si possa
arrivare prima possibile in Commissione a dirimere, a cambiare le
regole del gioco sui grandi volumi.
Penso che questo sia il compito della politica e mai come in
questo momento forse è attuabile e da attuare quella che è la
modifica di un percorso a questo punto esclusivamente di natura
legislativa, che è il nostro principale compito.
Ci asterremo su questa mozione, anche perché il punto 1 con il
punto 2 cozzano completamente: non si può chiedere di condurre un
esame minuzioso, andare a vedere le carte e, con il secondo punto,
a evitare la realizzazione; sono un po' in contrasto. Oltretutto,
il dirigente e le strutture ci hanno detto che il percorso è
coerente, compatibile e risulta inseribile nel contesto.
Presidente -
Ha chiesto la parola per dichiarazione di
voto il collega Baccega, ne ha facoltà.
Baccega (FI) -
È certamente un dibattito interessante,
anche a seguito della tematica che è stata già fortemente
approfondita in Commissione, dove il risultato è stato chiaro e
netto: si può fare. L'architetto Distort e l'architetto Marquis, i
colleghi, ci hanno sicuramente illuminati dal punto di vista
tecnico entrando nel vivo della normativa, compreso il Piano casa
del 2007, e si è anche preso atto del voto che è stato assegnato
nel collegato al bilancio.
The Stone
dal punto di vista personale, ma anche i
commenti che ho avuto modo di sentire e apprezzare, si reputa in
perfetta sintonia tra la progettazione e la realizzazione di
quell'opera proprio ai piedi della Gran Becca; c'è una sintonia
visiva che dal mio punto di vista è sicuramente apprezzabile,
quindi guardiamo con favore. Ci sono tutte le autorizzazioni da
parte del Comune e anche il parere favorevole della Soprintendenza.
Ritengo che quest'architettura di montagna che ha portato a quel
tipo di progettazione, un'architettura certamente gradevole ma
fortemente innovativa, mi sento di apprezzarla fortemente.
Per questo, tenuto conto che l'impegnativa della mozione
sicuramente contrasta nei suoi punti, a questo punto Forza Italia
con convinzione si asterrà dal voto.
Presidente -
La parola, per dichiarazione di voto,
ancorché abbia detto che non partecipa alla votazione, al collega
segretario Distort.
Distort (LEGA VDA) -
La speranza è l'ultima a morire,
potrei anche cambiare strada, qualcuno sulla via di Damasco ha
fatto un cambiamento non indifferente.
Ne approfitto e utilizzo in maniera strumentale lo spazio di
dichiarazione di voto semplicemente per dire che vorrei soltanto
ricordare al collega Chatrian che l'attuazione del Piano casa va sì
in deroga agli strumenti urbanistici, ma non al Codice civile,
quindi in materia di distanze tra fabbricati e tra fondi rimane in
vigore, per cui questo è quanto.
L'altro discorso è che intanto volevo dire alla collega Minelli
che sicuramente lei dovrà darmi atto di un grosso risultato di
oggi. Io ho generato una reazione in lei che ha dipinto una
sembianza umana. Lei si è dimostrata umana:
Homo sum et nihil
humani a me alienum puto.
La ringrazio per l'
endorsement
che mi ha dato quando mi è stata interrotta la possibilità di
intervento in Commissione, quindi la ringrazio da quel punto di
vista.
Per quanto riguarda il discorso che lei mi diceva,
probabilmente lei in maggioranza o in altre situazioni avrà votato
e per cui potrà pentirsi: questo è vero, sempre per il concetto
homo sum
. Però io le dico semplicemente che una cosa è
pentirsi di quanto è stato fatto in buona fede, altra cosa è
cavalcare una battaglia o comunque assumere un ruolo protagonista
in una battaglia su qualcosa che però è stato votato. Poi, che il
collega Chatrian le dia lui, a questo punto, un endorsement dicendo
che la legge sarebbe passata anche senza i vostri due voti, è vero,
però se mia nonna avesse i baffi sarebbe mio nonno e quindi è
chiaro che la situazione è questa. Altra cosa è l'opportunità di
cavalcare una battaglia su qualcosa che, in realtà, si è votato e
per cui si è in qualche modo complici. È una questione di
opportunità, anche perché poi rischia il sillogismo tra il fatto
che esiste un comitato e voi in qualche modo ne fiutate la portata
e ne cavalcate la battaglia: questo sillogismo che si concluda con
una sorta di sensazione propagandistica diventa evidente. È proprio
sotto questo punto di vista che dico per una questione di
opportunità, probabilmente si poteva fare diversamente.
Chiudo con una domanda. A onor del vero dico che voi due,
colleghe Minelli e Guichardaz, ovviamente voterete convintamente la
mozione, e questo esprime la coerenza di una battaglia in cui
credete e andate fino in fondo, è giusto. Quello che mi lascia
abbastanza perplesso è che comunque, da parte della maggioranza, io
non ho sentito iniziative alternative, non ho sentito alternative.
Noi abbiamo detto che noi non partecipiamo al voto, non perché ce
ne laviamo le mani, ma perché noi crediamo in un altro percorso che
noi abbiamo avviato. Sono cartucce che non sono a salve, neanche
petardi, probabilmente sono cartucce vere quelle che noi spendiamo
per una questione di giustizia, di coerenza, di regolamento, poi
può darsi che non arriveremo al bersaglio, questo è possibile, però
noi le abbiamo spese in questi termini. Per questo noi non ce ne
laviamo le mani, però invece chi ha dichiarato di astenersi
nell'ambito della maggioranza, non ha dato delle alternative.
Questo va dato atto.
Presidente -
Per dichiarazione di voto, il collega
Marquis.
Marquis (FI) -
La mia è solo una breve replica alle
considerazioni che ha fatto sul mio intervento la collega Minelli,
quando ho evidenziato che il punto 1 contrastava con il punto 2.
Ebbene collega, riconfermo la posizione e a maggior chiarimento, in
funzione di quello che lei ha replicato, aggiungo: lei ha detto che
se c'è un problema, bisogna metterlo a posto. Il fatto che un'opera
susciti del clamore, delle perplessità, non significa che si è
concretizzato un problema. Il problema si concretizza nella misura
in cui non c'è rispetto delle regole, che potrebbe emergere
dall'esame del punto n. 1 che ha proposto, quindi se non c'è il
rispetto delle regole, c'è un problema, diversamente il problema
non c'è. Quindi riteniamo che sia profondamente sbagliato e
diseducante anche nei confronti dei messaggi che si mandano
all'esterno, che la politica comunque può decidere e deliberare su
situazioni di questo genere quando la questione è prettamente di
carattere amministrativo; un carattere amministrativo su cui la
politica non ha nessuna possibilità di incidere in funzione della
separazione dei ruoli.
Presidente -
Collega Minelli, ne ha facoltà.
Minelli (PCP) -
Apprendo dalle parole del collega Distort
che probabilmente io ho delle sembianze ferine, visto che mi dice
che per la prima volta ho delle sembianze umane; non
homo
sum
ma
mulier sum,
che sia ben chiaro, perché così
è.
Poi c'è questa accusa a voler cavalcare una battaglia e quindi
in qualche modo a farsi propaganda sulla base e rivolgendosi a 30
mila persone. Non so se voi avete veramente il senso della misura e
possiate pensare che si voglia intercettare un consenso legato alla
presenza di 30 mila persone; abbiamo obiettivi molto più modesti.
Poi però, d'altra parte, c'è qualcuno che, sempre nell'ambito delle
discussioni che avvengono in quest'aula, dice una cosa diversa:
"Qui si cavalca la presenza di comitati che si costituiscono e si
cerca di intercettare"; altre volte si dice "Fate fare la raccolta
a qualcuno per poi poter essere interpreti". Tutto questo denota un
problema, secondo me, legato al rapporto che ci deve essere con chi
sta all'esterno di quest'aula. È un problema che sinceramente noi
non abbiamo: c'è chi ha idee diverse dalle nostre, chi le ha
simili, chi sta a metà. Se un'idea è confacente a quelle che sono
le nostre, quelle che riguardano il progetto politico, la parte
politica che intendiamo portare avanti, crediamo che sia legittimo
sia sostenerle quando arrivano dall'esterno, sia promuoverle; non
penso che ci sia niente di strano e mi pare che sia una cosa che
facciano a livelli diversi un po' tutti.
Riguardo alle valutazioni che ha fatto il collega Chatrian. Non
ha detto esattamente il collega Chatrian che se noi non avessimo
votato, sarebbe passata lo stesso la legge; ha detto un'altra cosa:
ha detto che gli effetti sarebbero stati gli stessi, eccetera.
Nonostante questa sua precisazione, torno a dire che dal mio punto
di vista, ovviamente non dal punto di vista del collega Chatrian,
ma dal mio punto di vista, c'è stata una leggerezza nell'approvare
quell'articolo e non ho problemi a ricordarlo.
Quello che invece non condivido sono le ultime osservazioni del
collega Marquis, perché lui dice che non bisogna far apparire
all'esterno che la questione è legata a una mancanza di rispetto
della normativa. Nessuno di noi ha detto che c'era una mancanza di
rispetto della normativa. Lei dice che il problema c'è se è legato
al rispetto delle regole; il rispetto delle regole non abbiamo
detto che non c'è stato. Nel significato dell'impegno, c'erano - lo
ribadisco - due cose: richiedeva un esame minuzioso delle
caratteristiche del progetto e poi si chiedeva di evitare la
realizzazione nei termini del progetto attuale. Nei termini del
progetto attuale vuol dire con quelle caratteristiche e mi sembra
anche che, tornando all'intervento del collega Chatrian, riguardo a
quelle che sono le dimensioni, le caratteristiche rispetto al
contesto di certi interventi, c'è un'ipotesi o comunque, non so
come chiamarla, una volontà di intervenire.
Sicuramente, ne do atto al collega Distort di averlo rivelato,
si è discusso del tema e io spero, mi auguro per lo meno, che la
discussione non sia fine a sé stessa o a respingere una mozione,
perché l'obiettivo ovviamente non è questo. Ma se già c'è
un'intenzione, una volontà di andare a rivedere questa parte legata
alla questione urbanistica, a me sembra che sia un piccolo passo
avanti.
Sulla questione della Legge casa ovviamente le idee sono
diverse. Io resto convinta che è mancato un monitoraggio, che non è
dal 2020 al 2023 o da dicembre 2020 a maggio 2021. È un
monitoraggio che non c'è stato in maniera sufficiente dal 2009 in
avanti, quindi in questo senso c'è una carenza grossa e credo anche
che, alla luce delle evoluzioni che ci sono state dal 2009 al 2023,
quella legge debba essere rivista, così come altri strumenti
urbanistici su cui già si sta facendo una riflessione e su cui si
sta intervenendo.
Presidente -
Per dichiarazione di voto, l'assessore
Jean-Pierre Guichardaz.
Guichardaz J. (FP-PD) -
Solo perché sono stato variamente
interpellato. Collega Distort, io francamente non capisco qual è il
livello dell'intervento politico che lei pretende
dall'amministratore. A parte che la questione non è una politica, e
lei lo sa bene. Da diversi decenni, proprio per evitare pressioni -
come è stato ribadito peraltro in Commissione, dove non mi pare
peraltro abbiamo abbandonato la Soprintendenza, anzi, abbiamo
appoggiato la Soprintendenza, l'abbiamo accompagnata, abbiamo
ascoltato e siamo intervenuti laddove si doveva intervenire
politicamente - l'Assessore non firma più i permessi e le
autorizzazioni, proprio per evitare che su ogni conflittualità,
come la definisce lei, ci sia un intervento ultroneo del politico
di turno. Non credo, io ritengo, giovi sapere che cosa pensi io
dell'opera del Breuil, dell'opera che la mozione definisce enorme e
sproporzionata. Io non sono un tecnico, e anche se lo fossi credo
che sarei tenuto comunque da assessore a non intervenire con le mie
impressioni, esternando e facendo valere il mio gusto estetico, il
mio senso delle proporzioni e le mie eventuali competenze.
Ho letto anche io, ma dopo, e questo gliel'ho detto in
Commissione, le motivazioni delle autorizzazioni rilasciate dalle
strutture regionali e non ho le competenze, se anche le avessi, al
contrario comunque delle colleghe Minelli e Guichardaz che ho
scoperto essere urbaniste oltre che paesaggiste, non ho le
competenze per dire che la Soprintendenza avrebbe dovuto opporsi,
con motivazioni peraltro in contrasto con il quadro legislativo e
gli indirizzi del Comune di Valtournenche, come ha ben detto
peraltro il collega Marquis prima.
A me - e qui arrivo alla conclusione - piacerebbe che la
politica parlasse con gli atti e con le procedure che gli sono
concessi e che le eventuali conflittualità siano affrontate con
atti legislativi che il Consiglio, non necessariamente l'esecutivo,
può inserire. Il collega Distort peraltro è molto più competente di
me nella normativa di settore e credo possa anche dare il suo
contributo nell'eventuale iter di modifica di norme che lei ha più
di una volta dichiarato inadeguate e insufficienti. La
conflittualità potrebbe così essere affrontata con strumenti e con
modalità chiare, generali, astratte, efficaci, come devono peraltro
essere le leggi e le norme, e non credo con interventi
discrezionali ed estemporanei della politica, ma soprattutto del
politico di turno.
Presidente -
Per dichiarazione di voto, il collega
Malacrinò.
Malacrinò (FP-PD) -
Questa mattina siete state accusate a
più riprese di fare iniziative solo per fare propaganda. Purtroppo
non ho potuto partecipare alla riunione della III Commissione che
ha analizzato la questione oggetto di quest'iniziativa consiliare,
dunque dichiaro fin da subito la mia non piena conoscenza della
situazione, delle relative problematiche e in generale della
materia. Ci sono sicuramente dei colleghi presenti in aula più
ferrati di me e sono infatti tutti intervenuti.
Nei giorni scorsi però si è molto parlato in merito a un altro
progetto che insiste sul Comune di Aosta. Leggo un estratto di
quanto ho trovato su una testata
on-line
dal titolo "Il
condominio della discordia all'Arco d'Augusto". L'articolo continua
così: "Fa discutere un progetto di iniziativa privata che ha
ottenuto il parere positivo della Soprintendenza ai beni culturali,
ma è stato bocciato dalla Commissione edilizia". Io non so se sia
corretto fare un'analogia tra i due progetti, ma a naso sembrerebbe
di sì. La differenza sta nel fatto, però, che nel caso del Comune
di Aosta il progetto è stato anche bocciato a più riprese dalla
Commissione edilizia. Dunque la situazione sembrerebbe anche più
complicata.
Nella giornata di ieri, è emersa inoltre la continua e giusta
collaborazione con i vostri colleghi del Comune di Aosta. Visto che
vi ergete a paladini della coerenza, del programma e delle idee,
immagino che non avrete problemi a proporre la stessa iniziativa in
Consiglio comunale per bloccare il progetto da me citato. Tra
l'altro l'assessore di riferimento, che fa parte della vostra forza
politica, di una delle due colleghe - prima ha detto anche che c'è
un sentire comune e delle idee comuni - immagino possa essere
sicuramente in linea soprattutto con la seconda impegnativa che
recita così: "Definire tutte le iniziative opportune a evitare la
realizzazione dell'opera". Aspetterò dunque con ansia di vedere
depositata un'iniziativa simile, altrimenti potremmo leggere anche
da parte vostra un atteggiamento pilatesco e confermerete le accuse
di questa mattina.
Presidente -
Per dichiarazione di voto, la parola alla
collega Erika Guichardaz.
Guichardaz E. (PCP) -
Non per dichiarazione di voto, o
meglio, dichiarando che convintamente voto a favore di questa
mozione, prendo spunto dagli ultimi due interventi per dire che i
colleghi sanno benissimo, avendo lavorato con noi un periodo, che
non è che ci ergiamo oggi a urbaniste, paesaggiste o altro, ma
lavoriamo con dei gruppi di persone che si occupano anche di queste
materie e di cui noi naturalmente abbiamo piena fiducia.
Capisco che per persone che non appartengono, ed è stato
dimostrato chiaramente anche ieri da alcuni interventi rispetto a
una mozione dove si evidenziava cosa dice il vostro partito
nazionale e come vi comportate voi in quest'aula, noi invece siamo
abituati a lavorare insieme. E sinceramente, le iniziative da
proporre o da condividere con il gruppo comunale, le decidiamo noi
e non voi!
Presidente -
Mi scusi collega Minelli, perché se noi
continuiamo a invocare il fatto personale, l'articolo 57 è
abbastanza chiaro, cioè non è che ogni volta che uno è menzionato
può intervenire dicendo che è un fatto personale, abbia pazienza.
Qua c'è un giusto dibattito, io non credo, se questo è fatto
personale, di doverle dare la parola. Espliciti cosa intende per
fatto personale.
Minelli (PCP) -
Intendo rispondere brevissimamente al
collega Malacrinò che ha chiesto se abbiamo intenzione di
intervenire. Vorrei semplicemente dirgli che sulla questione che
lui ha sollevato, abbiamo intenzione di intervenire.
Presidente -
Io direi che abbiamo fatto un ampio
dibattito. Collega Manfrin per dichiarazione di voto.
Manfrin (LEGA VDA) -
Ho preso atto delle ultime
dichiarazioni, che mi hanno assolutamente interessato, da parte del
collega Malacrinò che ha sollevato anche un argomento interessante.
Il collega Malacrinò ha incentrato molti dei suoi due interventi
sul Comune di Aosta e condivido entrambi gli interventi che ha
fatto. Mi sento di condividerli assolutamente, anche perché penso
che avrà anche modo di confrontarsi con il suo successore rispetto
all'assessorato che ricopriva all'interno del Comune di Aosta,
quindi sarà importante...
Voce fuori microfono.
... ha ragione, c'è una piccola modifica, ma sicuramente però
una componente importante, quindi saremo anche curiosi di vedere
cosa pensa del progetto. Mi pare che lei nel suo intervento abbia
dichiarato che è contrario a quel progetto?
Quindi era un invito alle colleghe a dichiararsi contro, ma lei
è a favore. Adesso abbiamo anche chiarito il tutto, perché era
importante saperlo, visto anche le società interessate e visto
anche gli incarichi politici che si intersecano in quelle cose. Era
solo un chiarimento, tanto per identificare.
Anche a seguito di questo, noi convintamente non parteciperemo
alla votazione.
Presidente -
Collega Malacrinò espliciti il fatto
personale.
Malacrinò (FP-PD) -
Per un'interpretazione delle parole
che non ho nemmeno detto, per cui non mi sembra il caso che Manfrin
faccia ogni volta la sintesi di quello che viene fatto in aula.
Anche per il futuro...
Presidente -
Chiarissimo, grazie collega.
Direi che si può votare, non ci sono altre dichiarazioni di
voto. La votazione è aperta.
Esito della votazione:
Presenti: 23
Votanti: 2
Favorevoli: 2
Astenuti: 21 (Baccega, Barmasse, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marquis, Marzi, Padovani,
Restano, Rollandin, Rosaire, Sapinet, Testolin)
La mozione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK