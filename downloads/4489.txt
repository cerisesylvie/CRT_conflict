Consiglio Regionale della Valle d'Aosta - Oggetto del Consiglio n. 164 del 30 marzo 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 164 del 30 marzo 1982 - Resoconto
OGGETTO N. 164/VII - DISCUSSIONE GENERALE SUI DISEGNI DI
LEGGE N. 346 E N. 347 CONCERNENTI IL BILANCIO DI PREVISIONE DELLA
REGIONE AUTONOMA DELLA VALLE DI AOSTA.
PRESIDENTE:
Nella seduta pomeridiana di ieri abbiamo
ascoltata la relazione dell'Assessore alle Finanze sull'argomento
di cui agli oggetti 21 e 22 dell'o.d.g. La relativa discussione
generale verrà abbinata e l'esame di ognuna delle due leggi avverrà
con la votazione degli articolati: prima il D.L. n. 346 e poi il
D.L. 347. Poiché gli allegati sono numerosi, soprattutto al D.L. n.
347, anch'essi saranno esaminati in sede di votazione
dell'articolato.
E' iscritto a parlare il Consigliere Mafrica, ne ha facoltà.
MAFRICA - (P.C.I.):
Signor Presidente, Signori
Consiglieri, credo che questo bilancio sia importante, perché
permette di dare un giudizio su una Giunta che è quasi al termine
del suo mandato. Siamo infatti all'ultimo anno prima delle elezioni
regionali. Per anni ci si è lamentati per l'esiguità delle risorse.
Il riparto fino all'anno scorso era inadeguato, mancavano - si
diceva - le risorse per programmare, per fare degli investimenti.
Finalmente l'anno 1981 è stato l'anno del riparto. Quella del
riparto è stata una battaglia autonomistica importante; una
battaglia a cui i comunisti hanno dato contributi coerenti, anche
coraggiosi in alcuni momenti, quando sembrava che sostenere la
richiesta dei 9/10 fosse una cosa molto impopolare.
E' stato un contributo incisivo anche per l'importanza che
questo partito ha a livello regionale e soprattutto nel Parlamento.
La battaglia del riparto è stata vinta, ma forse non si è ancora
conclusa. Noi perciò siamo disponibili a continuarla se si
verificheranno difficoltà per ciò che riguarda l'incasso delle
somme che spettano alla Regione. Non siamo infatti d'accordo
nell'accettare che il Ministro del Tesoro possa modificare con il
flusso della Cassa le decisioni del Parlamento. Anche per quanto
riguarda il completamento delle norme d'attuazione, il fatto che il
Governo non abbia ancora approvato il decreto relativo ci
preoccupa. Non vorremmo che fossero state introdotte in quel
Decreto delle modifiche peggiorative rispetto al testo che era
stato presentato al Consiglio regionale e poi riformulato con
proposte nella Commissione interparlamentare per le questioni
regionali.
Ma torniamo alla questione del riparto. In un nostro documento
di alcuni mesi fa si dice: "L'approvazione definitiva da parte del
Parlamento del nuovo riparto fiscale, permetterà finalmente alla
Valle d'Aosta di poter contare su quella autonomia finanziaria che
è alla base di ogni possibilità di reale autogoverno. Continua tale
documento: "Se fino ad oggi le forze politiche che governano la
Regione hanno cercato di giustificare il proprio immobilismo,
rispetto alle scelte e ai problemi dello sviluppo economico e
sociale della Valle d'Aosta, prendendo a pretesto l'esiguità e la
precarietà dei mezzi finanziari, d'ora in poi nessuno potrà più
sfuggire alle proprie responsabilità". Il documento di cui sto
parlando è inserito nel programma-quadro quinquennale di spese del
nostro Partito per un uso produttivo e socialmente avanzato delle
risorse del riparto nel quinquennio 82-86. Con tale documento,
molto prima che fosse pubblicato il bilancio per il 1982, il
Partito Comunista, partendo da pochi dati, faceva una previsione
sullo sviluppo delle entrate e formulava le sue proposte per
sfruttare a pieno l'occasione data dal nuovo riparto fiscale.
Devo innanzitutto sottolineare l'utilità e l'unicità di quel
programma che dava per la prima volta le dimensioni delle nuove
entrate regionali. Si parlava, in quel documento, di circa 1000
miliardi nel biennio 82/83 e di circa 3000 nel quinquennio
82/86.
Il fatto di portare a conoscenza dell'opinione pubblica
valdostana l'entità di queste cifre, ha permesso di impedire che si
giocasse al ribasso. Questo, a nostro avviso, è stato tentato.
L'Assessore Ramera, cui si deve dare atto, rispetto a questo
problema, di una certa linearità di comportamento, in risposta ad
una domanda sull'attendibilità delle cifre contenute nel documento
del nostro Partito, dichiarava al "Travail": "Le cifre sono
abbastanza attendibili e vicine alle previsioni che hanno elaborato
gli uffici del mio assessorato, relativamente agli anni 81/82".
Il Presidente della Giunta, in risposta ad una domanda analoga,
dichiarava: "Secondo quanto so io queste cifre non corrispondono a
quello che, effettivamente e anche in linea teorica, riceveremo. Le
cifre, ma non quelle presentate dal Partito Comunista, possono
essere attendibili limitatamente al 1982".
Nello stesso numero di "Il Travail", in cui si intervistava il
Presidente della Giunta, su questo argomento si poteva leggere:
"Gli interrogativi sull'entità delle entrate regionali non ci
sarebbero, se la Giunta regionale avesse presentato un bilancio
provvisorio per il 1982, impostato su dati credibili e non su cifre
indicative. Entro un paio di mesi con la presentazione del bilancio
definitivo per il 1982 tutti comunque potranno verificare chi aveva
ragione, cioè noi.".
Credo che tutti debbano riconoscere che in effetti è così. Come
in molti altri casi avevamo ragione, e ci teniamo anche a
sottolinearlo, e i fatti lo dimostrano. Dopo alcuni maldestri
tentativi di nascondere la reale entità delle entrate per il 1982,
(per un certo periodo la Giunta regionale parlava di 370-380
miliardi, tant'è vero che è uscito nel mese di gennaio un articolo
con queste cifre su "La Stampa") la Giunta stessa ha presentato un
bilancio che iscrive, per il 1982, 430 miliardi di entrate. A
questi 430 miliardi di entrate occorre aggiungerne altri 42 di
arretrati della quota di riparto fiscale del 1981 che la Giunta
riconosce spettanti alla Valle d'Aosta, ma che non iscrive nel
bilancio di questo anno. Gli arretrati del 1981 ammontano, da
quanto risulta dalla relazione, a 137 miliardi. Di questi arretrati
soltanto 95 sono iscritti nel bilancio di previsione per il 1982,
poiché la Giunta afferma che tale quota è stata applicata al
bilancio 1982 solo per 95 miliardi al fine di adeguare i ritmi di
impieghi alle erogazioni che si otterranno per il corrente anno a
causa delle note difficoltà di cassa dello Stato, e allo scopo di
non lievitare eccessivamente le poste residuali attive.
La quota eccedente di 42 miliardi sarà iscritta nel
corrispondente capitolo del bilancio per l'anno 1983 come già si
evidenzia nel bilancio pluriennale.
Noi crediamo che trasferire con questa giustificazione all'83
delle spettanze che risalgono ancora al 1982 sia un procedimento
poco corretto e comunque politicamente debole.
Se si temono ritardi da parte dello Stato, il sistema migliore
per favorirli è quello di giustificarli a priori, accettandoli
palesemente nel bilancio del 1982. Il Ministro del Tesoro vedendo
che la Valle d'Aosta non attende per quest'anno quanto le spetta,
avrà una ragione in più per ritardare le erogazioni degli
arretrati. Mentre, una pressione decisa e unitaria da parte della
Giunta e del Consiglio regionale, avrebbe potuto favorire un
sollecito incasso di queste quote. Consideriamo poi che se si
temono ritardi nelle quote del 1981, quale fiducia possiamo avere
rispetto all'incasso delle quote del riparto per il 1982? Oltre a
questi 42 miliardi di arretrati, secondo la nostra valutazione,
mancano altri 22 miliardi che sembrano essere stati dimenticati
nella faticosa riemersione delle entrate reali del bilancio. Le
diverse stesure del bilancio, con entrate sempre più vicine a
quelle reali, credo sotto la pressione delle richieste degli
Assessori, si sono susseguite ad un ritmo talmente convulso che ai
Consiglieri sono state consegnate due versioni diverse della
relazione al bilancio, con lo stesso numero di protocollo: una
consegnata il 10 marzo, l'altra consegnata l'11 marzo.
Il Presidente Dolchi, con la cautela che lo distingue, nel
trasmettere la seconda versione, scriveva: "Facendo seguito alla
lettera prot. n. 274 del 10 marzo relativa alla trasmissione delle
leggi del bilancio, mi pregio comunicare che il testo della
relazione al disegno di legge di approvazione del bilancio, a causa
dell'affrettata predisposizione, conteneva alcuni errori di
trascrizione". Ecco, io credo che sia stata benevola la definizione
del Presidente del Consiglio, perché i cosiddetti "errori di
trascrizione" sono i seguenti: nella prima relazione le entrate che
lo Stato ha avuto in Valle d'Aosta per imposte percepite sui
redditi e sui patrimoni ammontano a 54.624.000.000; nella seconda
relazione del giorno dopo, le entrate passano da questi 54 miliardi
a 83 miliardi 194 milioni, e tra queste due cifre non c'è neanche
una correlazione numerica.
In realtà - è questo il giudizio che noi diamo - sono ricomparsi
quasi 30 miliardi di imposte percepite dallo Stato, i cui 7/10 che
spettano alla Valle d'Aosta, corrispondono a 20 miliardi. Questi 20
miliardi hanno portato il totale delle imposte che spettano alla
Regione per il 1981 da 173 miliardi a 193. Al capitolo 1200 -
entrate per imposte sul reddito e sul patrimonio - invece di
67.554.000.000 che sarebbero i 7/10 degli 83 miliardi incrementati
del 16%, c'è ancora registrata una entrata di 46 miliardi; cifra
che corrisponde, invece, ai 7/10, incrementati del 16%, di quella
entrata che era iscritta nella relazione poi annullata. Questi 22
miliardi dimenticati, aggiunti ai 42 che sono stati differiti nel
1983, porterebbero le entrate per il 1982 a circa 494 miliardi, e
secondo i nostri calcoli, inattendibili dal punto di vista del
Presidente della Giunta, queste entrate dovevano essere di 496
miliardi. Non è per amore di calcoli che ho ricordato queste cose.
Ho tenuto a far questo per dimostrare la serietà degli studi fatti
dal nostro partito e per verificare l'estrema rilevanza di questo
bilancio regionale che, in sostanza, per il 1982 sfiora la somma di
500 miliardi. Ma non è quella delle sottostima delle entrate la
critica principale che noi facciamo a questo bilancio. Anche con
430 miliardi il bilancio 1982 avrebbe permesso di intervenire in
modo diverso sull'economia e sulla società valdostana, poiché con
esso, attraverso un'inversione di tendenza, si potevano fare alcune
scelte.
Secondo noi si doveva predisporre una programmazione pluriennale
per ottenere un contenimento della spese tradizionale a favore
invece di maggiori investimenti. Purtroppo, con amarezza e
delusione, dobbiamo constatare che il bilancio 1982 rappresenta una
grande occasione perduta. Nei tre anni che vanno dall'82 all'84, la
Giunta prevede infatti entrate per circa 1300 miliardi. Si tratta
di cifre molto rilevanti, nonostante una cautela che noi
giudichiamo eccessiva, perché pensiamo che siano ancora
sottostimate e riteniamo che sarebbe più attendibile, calcolando un
incremento del 16% anche per gli anni 83 e 84, una cifra oltre i
1500 miliardi.
Ebbene, per i 1300 miliardi previsti nel triennio 82/84, la
Giunta non ha presentato un piano di spesa pluriennale.
A pag. 8 della relazione si può infatti leggere: "Il mandato
amministrativo scadrà con il prossimo 1983 per cui non è sembrato
opportuno impegnare con investimenti pluriennali le nuove risorse
allo scopo di lasciare uno spazio alla nuova amministrazione per un
programma che comprenda un periodo più ampio ai fini di una
corretta valutazione e organizzazione della spesa". Più oltre,
nella stessa pagina della relazione si può leggere: "D'altro canto
è in corso di attuazione il lavoro di revisione di buona parte
delle leggi regionali di spesa pluriennale. Alcuni settori di
intervento hanno evidenziato difficoltà di spesa dovute anche alla
obsolescenza di procedure legate alla legge in vigore.
Ed infine si stanno aggiornando i dati di base per
l'elaborazione di un piano regionale di sviluppo, le cui scelte da
una parte non devono trovare eccessivi vincoli da una normativa di
spesa in vigore e dall'altra prevedere un periodo di sviluppo
certamente superiore alla scadenza elettorale del 1983".
Si tratta, a nostro avviso, di giustificazioni poco credibili.
Come mai la Giunta non può inquadrare in un programma pluriennale
delle risorse così rilevanti? E' accettabile la giustificazione che
l'anno prossimo ci saranno le elezioni? Forse che anche i problemi
della Valle d'Aosta si stabilizzeranno in attesa dei risultati
elettorali? O invece non succederà che le situazioni già gravi,
come abbiamo potuto verificare ancora ieri discutendo della SIV,
diventeranno disperate, e problemi che oggi sono insolubili
diventeranno irresolubili? Perché perdere ancora due anni, di fatto
tutto l'82 e l'83, prima di avviare programmi di un certo respiro?
Forse che per una nuova Giunta regionale, che noi ci auguriamo ci
sia al più presto, non sarebbe più facile lavorare per modificare
eventualmente gli indirizzi di un piano già esistente, piuttosto
che ricostruire tutto da zero?
In realtà, il programma quadro del Partito Comunista che ho
ricordato oggi è rimasto, purtroppo, l'unico, perché la Giunta
regionale non ha neppure tentato di fare qualcosa di simile.
Il rifiuto del metodo della programmazione e una sostanziale
ostilità al decentramento continuano ad essere le caratteristiche
principali di questa Giunta. Non occorrerebbe esemplificare, ma
certo non si può dire attenta ai problemi di programmazione una
Giunta che regolarmente disattende una legge sulla programmazione
approvata dal Consiglio regionale, al punto che il Comitato per la
programmazione può non riunirsi per anni senza che nessuno se ne
accorga.
Vengono anche accampate scuse per non programmare. Prima si
diceva che le risorse erano insufficienti, oggi si dice che il
Ministro del Tesoro vuole tenere chiusi i cordoni della borsa, non
vuole rispettare i patti. E' sempre colpa di qualcun altro.
In realtà la Giunta regionale rifiuta il metodo della
programmazione non perché altrove la programmazione è fallita -
come cerca di sostenere - o perché la programmazione consiste
soltanto nel riempire volumi; la Giunta rifiuta la programmazione
perché per programmare non occorrono volumi, ma idee chiare e la
volontà di realizzarle. La Giunta non programma, perché programmare
significa scegliere; e scegliere significa non accontentare tutti,
ma selezionare le richieste. Proprio ciò che la Giunta non vuole
fare. Quando si pensa che dei 430 miliardi di entrate previste per
il 1982, soltanto 130 sono stati riservati a provvedimenti
legislativi nuovi, mentre, pur non tenendo conto dei 37 miliardi
che vanno a coprire il disavanzo ?81 e non tenendo conto delle
partite di giro, oltre 250 miliardi sono stati destinati alla spesa
tradizionale, si ha ben chiaro che la maggior parte delle spese è
stata destinata al consolidamento dei tradizionali metodi
dispersivi e poco produttivi.
La discussione in Commissione Affari Generali è stata faticosa,
perché in essa sono intervenuti soltanto pochi Consiglieri per
chiedere chiarimenti o per esprimere delle valutazioni, perché
quelli di maggioranza, per il fatto di dover comunque votare il
bilancio, si preoccupavano soltanto di far terminare al più presto
possibile i lavori.
In questa discussione è parso chiaro comunque che il metodo con
cui si è redatto il bilancio è il seguente. Per il tale Capitolo ci
sono richieste per tot miliardi, ad esempio per l'industria ci sono
richieste per 5 miliardi; allora si mettono 5 miliardi perché
evidentemente l'Assessore Chabod è uno che conta.
Per il restauro dei villaggi rurali ci sono richieste per 10
miliardi: se ne mettono in bilancio 5, forse perché l'Assessore al
Turismo conta meno. Si predispongono i Capitoli, si aumentano più o
meno gli stanziamenti in base alle richieste e ai rapporti di forza
tra gli Assessori.
Questo è tutto il contrario della programmazione, è il metodo
opposto, non quello di selezionare gli interventi, ma quello di
censire e soddisfare le richieste. E' questa la critica principale
che noi rivolgiamo alla Giunta e da qui viene anche il nostro
giudizio sul bilancio. Ribadiamo che si è perduta una grossa
occasione per cambiare strada. L'inerzia ha portato la Giunta
ancora una volta sulla strada della dispersione delle risorse. Dei
130 miliardi che non confluiscono nella spesa tradizionale,
soltanto 110 sono infatti destinati a nuovi investimenti. La parte
più consistente del bilancio è quindi impegnata nei tradizionali
Capitoli di spesa corrente e normale, questa volta capitoli più
largamente finanziati.
Tra le proposte di nuovi investimenti le più rilevanti sono per
il momento degli oggetti ancora misteriosi. Si destinano, ad
esempio, 20 miliardi per la Finanziaria regionale, di cui per ora
si sa poco. Essa dovrebbe consentire l'accesso al credito agevolato
alle piccole industrie. Resta il fatto che la crisi dell'industria
valdostana non è soltanto il frutto di carenze finanziarie, come ci
sembra prevalga nella considerazione del Presidente della Giunta,
ma è soprattutto il risultato della più completa assenza di una
politica industriale e dell'assenza di strumenti reali di
assistenza tecnologica alle imprese, di ricerca di mercato, di
promozione delle vendite.
Pesano sul continuo calo occupazionale nell'industria, anche il
disinteresse della Giunta regionale per i problemi della grande
industria che, facendo parte di gruppi per lo più esterni alla
Valle, pare ai nostri governanti come un campo in cui è inutile e
forse inopportuno impegnarsi.
Pesa anche il rifiuto ostinato a voler difendere - questo
potrebbe anche essere giusto - le prerogative regionali in materia
di Camera di Commercio, senza però voler attrezzarsi come
Assessorato per assolvere alle funzioni che le Camere di Commercio
altrove esercitano.
La proposta di destinare ai Comuni 19 miliardi e mezzo per opere
pubbliche, e di portare a 5 miliardi i contributi nelle spese di
gestione, sono fatti positivi e che potrebbero essere considerati
come un risultato della lunga battaglia dei Comuni per acquistare
maggiore dignità e maggiori possibilità di intervento, ma sono
anche proposte con gravi limiti. Innanzitutto si vuole avviare, da
quello che si può capire, una forma di decentramento incompleto e
per di più condizionato. Si tratta di un decentramento incompleto
perché si trascurano del tutto le Comunità montane, e voler
soffocare tali organismi è indice di una volontà di accentramento a
livello regionale, ed è anche indice di una concezione del
decentramento molto riduttiva, perché senza il funzionamento di
entrambe queste strutture, Comunità e Comunità montane, il
decentramento, a nostro giudizio, non può fare passi in avanti.
Il finanziamento delle opere pubbliche per i Comuni, anche se il
progetto di legge della Giunta di cui si parla dal giugno 1981 non
è ancora arrivato in Consiglio è, ancora una volta, condizionato
dalla Giunta regionale che, impedendo alle Comunità montane di
avere un ruolo di sostegno ai Comuni più deboli, ha forse
l'intenzione di dimostrare che i Comuni non sanno fare da soli, pur
avendo dei soldi a disposizione e quindi è meglio mantenere tutto
nelle mani della Giunta regionale.
Per quanto riguarda le cifre del fondo globale di sviluppo,
quelle che più meritano l'attenzione in questa fase della
discussione, noi crediamo che francamente siano troppo esigue
quelle destinate alla casa. Ci sono 3 miliardi per il quartiere
Cogne e 2 miliardi per una revisione della legge regionale per
l'edilizia economica e popolare. Con queste somme non si affronta
in alcun modo uno dei principali problemi, quello del risanamento
dei centri storici; e con queste somme non si affronta neppure
seriamente, secondo noi il problema del quartiere Cogne, perché
pare che per la sola acquisizione dell'area e del patrimonio già
esistente in quell'area la Cogne abbia chiesto 15 miliardi.
Altre previsioni contenute nei fondi globali, di per sè positive
(ad esempio lo stanziamento di 15 miliardi per il collegamento tra
Aosta e il Traforo e i 12 miliardi e mezzo per il metanodotto,
richieste che erano contenute anche nel nostro programma-quadro
presentato a dicembre, sono destinate ad opere per la cui
definizione completa, per la cui attuazione, passeranno ancora
alcuni anni. Sono quindi finanziamenti che avrebbero trovato
collocazione adeguata in un bilancio pluriennale; mentre si trovano
collocati in modo disorganico in un bilancio annuale, al punto che
abbiamo sempre il timore di possibili dirottamenti, nel caso non si
riesca ad avviare tutti i meccanismi necessari per la spesa.
Concludo dicendo che la Giunta regionale, messa di fronte alla
necessità di programmare la spesa di una massa enorme di risorse,
non si è smentita. Invece di aprire un largo confronto con le forze
politiche sociali, ha presentato il bilancio nei meccanismi
tradizionali di spesa. Un bilancio su cui non ha sentito neppure
l'esigenza di consultare preventivamente i sindacati che, a nostro
giudizio, sono stati soltanto informati dopo, come d'altronde
lamenta un documento delle ACLI valdostane.
Per mesi la discussione, invece, si è mantenuta ristretta
all'interno della Giunta, secondo noi decisa a destinare il meno
possibile alle spese straordinarie e a spartire invece il più
possibile, secondo i tradizionali meccanismi di spesa.
Evidentemente, né l'ingresso dei Democratici Popolari, prima, né
quello dei Socialisti, poi, ha modificato in nessun modo gli
indirizzi di fondo della Giunta regionale; indirizzi che, a nostro
giudizio, continuano ad essere quelli dell'Union Valdôtaine, per
non dire quelli degli amministratori regionali unionisti.
L'ingresso in Giunta di un Assessore Democratico Popolare, invece
che portare a cambiamenti di impostazione sembra aver quasi
ottenuto l'effetto opposto. L'Assessore Pollicini appare sempre più
come un ostaggio nelle mani della Giunta che condiziona attraverso
la sua persona gli stessi orientamenti (qui potremmo sbagliarci)
dei Democratici Popolari; ma questa è l'impressione che
abbiamo.
In tema di programmazione, di decentramento e nella concreta
gestione dell'Amministrazione regionale, crediamo per rassegnazione
delle stesse forze di maggioranza, che, come qualcuno diceva in un
passato Consiglio, aumentano di numero ma non di importanza
decisionale, su questi temi, dicevo, nella maggioranza, tenuta
insieme più dalla necessità di rimanere al potere che da un disegno
politico-amministrativo comune, prevalgono le impostazioni
restrittive e in parte pericolose degli amministratori
unionisti.
Cercherò di spiegare che cosa intendo dire. Ne risulta una
politica del giorno per giorno, slegata da ogni più vasto contesto
nazionale e internazionale; una politica ispirata al
soddisfacimento di richieste di singoli e di gruppi, una politica
restia a ogni innovazione. Da anni, per fare degli esempi, non
vengono prodotte leggi degne di questo nome in campi importanti e
qualificanti anche per una forza come l'Union Valdôtaine, quali
quelli dell'agricoltura e della cultura, della pubblica istruzione:
si fanno solo delle leggine ripetitive.
Si sta diffondendo nella nostra Regione, e qui spiego che cosa
intendo con l'aggettivo pericoloso, un clima sempre più pesante,
che rappresenta un pericolo perché abitua all'inerzia e
all'assistenza pubblica generalizzata in tutti i campi, un clima
che credo si possa giudicare paternalistico e che spinge al
corporativismo.
Un clima in cui non è più necessario proporre idee valide, fare
delle proposte finalizzate, per ottenere un finanziamento, ma basta
chiedere e, forse, essere vicini alle forze al potere per ottenere
una piccola o grande sovvenzione. Un clima di questo tipo può
portare, oltre che a un peggioramento sostanziale nelle già
precarie basi economiche e produttive della nostra Regione, anche a
una grave distorsione della cultura e delle tradizioni morali del
popolo valdostano.
Anche il bilancio regionale che oggi stiamo discutendo si
inserisce, a nostro giudizio, in questo clima e anche per questo
incontra l'opposizione del nostro gruppo. Noi non ci rassegniamo e,
crediamo, con noi una parte importante della comunità valdostana, a
una passiva accettazione di questo stato di fatto che a molti può
parere immodificabile. Continuiamo perciò nella nostra battaglia di
opposizione per fornire un punto di riferimento a quelle forze
politiche e sociali, interne o esterne al quadro politico di
maggioranza, che comunque vogliono battersi per un'alternativa agli
attuali metodi di governo e vogliono impegnarsi per costruire il
futuro della Regione Valle d'Aosta su basi più solide.
PRESIDENTE:
Ha chiesto la parola il Consigliere De
Grandis, ne ha facoltà.
DE GRANDIS - (P.R.I.):
Quando il Presidente della Giunta
annunciò al Consiglio, nella seduta del 25 novembre '81, che il
Presidente della Repubblica Pertini aveva promulgato la legge
istitutiva del nuovo ordinamento finanziario della Regione, ciascun
gruppo consiliare espresse la sua soddisfazione e non mancò di
ricordare la parte avuta per la soluzione della positiva
conclusione di questa vicenda tormentata e sofferta. Solo qualcuno,
per la verità, alla pur legittima soddisfazione per il varo di un
provvedimento di importanza fondamentale per la nostra economia e
per la nostra autonomia, contrappose un richiamo a non scivolare
nel facile ottimismo per effetto della quantità delle risorse
disponibili in conseguenza del nuovo riparto fiscale.
Richiamo quanto mai opportuno, a mio avviso, opportuno e
pertinente, perché non può esservi condizione, per favorevole che
essa sia, che consenta ad un pubblico amministratore di gestire il
denaro della collettività prescindendo da un impegno responsabile e
rigoroso; impegno che deve tenere conto della situazione
dell'economia, non solo nella nostra Regione, ma anche di quella
nazionale cui è strettamente connesso. Questo stretto collegamento
fa sì che le misure anticongiunturali assunte a livello centrale
dal Governo richiedano, in sede locale, non solo uno sforzo di
carattere congiunturale, ma anche uno sforzo per il contenimento
della spesa e soprattutto uno sforzo strutturale di
riqualificazione della politica dell'intero bilancio. E ciò è tanto
più necessario perché la Regione non si è dotata di un piano
generale di sviluppo, né di piani programmatici settoriali, per cui
si comprende come il bilancio annuale per il 1982 e quello
triennale per l'82/84 assuma un'importanza economica e politica
molto rilevante.
Quindi il bilancio in discussione non è solo uno strumento di
gestione contabile delle risorse economiche, ma è un documento che
si caratterizza per la sua importanza politica e programmatica. Se
le cose stanno in questi termini, come io credo, il dibattito sul
progetto di bilancio dovrà vedere ogni forza politica impegnata,
attraverso le proposte o le critiche, a dimostrare la volontà e la
capacità di svolgere il proprio ruolo nell'interesse esclusivo
della comunità valdostana. E questo senza cadere nella tentazione
di lasciarsi trascinare in uno sterile gioco delle parti.
L'Assessore alle Finanze ha fatto ieri sera una relazione molto
apprezzabile ed ha spiegato i criteri tecnici e politici che hanno
ispirato la stesura del progetto di bilancio. Ha fatto anche un
richiamo ricordando un "incidente", se possiamo chiamarlo così, del
1977, ad evitare che questo dibattito si svolgesse attraverso delle
contrapposizioni precostituite anziché attraverso una disamina
attenta, sia pure critica, sulle reali possibilità di influire su
questo bilancio che diventa lo strumento principe dell'economia
della nostra Regione per il 1983.
Per l'esame approfondito del progetto di bilancio si deve tenere
conto, a mio avviso, di due fattori essenziali che ne rappresentano
la forma e la sostanza: quello tecnico-contabile e quello
politico-programmatico. Fattori che, tra l'altro, interagiscono tra
loro più strettamente di quanto non appaia, ma una lettura attenta
e critica del progetto non può essere fatta separando nettamente i
due fattori.
Mi sembra altresì importante richiamare le sostanziali riforme
intervenute nella finanza regionale in questi ultimi anni.
L'entrata in vigore della nuova legge di contabilità, la n. 68
della Regione, e la stesura del nuovo bilancio annuale e
poliannuale per gli esercizi finanziari 1980/1981 e seguenti,
avevano segnato l'introduzione di una logica e di un metodo di
previsione di spesa nuovo, completamente nuovo.
Questa metodologia era stata caratterizzata sia
dall'introduzione del bilancio pluriennale, sia della nuova
concezione della struttura delle previsioni di spesa del bilancio
annuale. Questa innovazione aveva il grande pregio di sostituire,
alle vecchie rappresentanti funzionali ed economiche, una logica
nuova di collegamento degli obiettivi particolari in un contesto
programmatico di più ampio respiro. In altri termini, si voleva che
la qualificazione della spesa rispettasse il coordinamento delle
attività poste in essere nel territorio dai diversi livelli di
intervento.
In questo modo era possibile ottenere un'utilizzazione più
efficiente delle risorse esistenti e una migliore individuazione
dei progetti che stavano alla base di queste scelte.
Questo sempre nella logica che, se determinati interventi
vengono attuati congiuntamente, possono portare a risultati
certamente maggiori e più significativi che non quelli che possono
derivare dalla somma di tutta una serie di interventi
frammentari.
Queste azioni disorganiche che erano concepite nei vecchi
sistemi di fare bilancio, sono state superate con la nuova
metodologia e sono state anche richiamate ieri sera nella relazione
dell'Assessore alle Finanze. Lo ha affermato con una certa
convinzione, mi è parso, e quindi sono linee che vanno
costantemente seguite e perseguite. In effetti bisogna riconoscere
che questa metodologia era stata correttamente applicata nei
bilanci del 1980 e del 1981, mentre negli stessi bilanci, sotto
l'aspetto sostanziale, avevamo ancora riscontrato alcune lentezze,
alcune vischiosità, determinate da una parte dal fatto che i
settori di intervento non corrispondevano esattamente alle
competenze dei singoli assessorati, e dall'altra parte dalla
scarsezza delle risorse a disposizione.
Il progetto di bilancio che ci è stato presentato per il 1982
segna, a mio avviso, una battuta d'arresto di questo processo e in
effetti fa più di uno scivolone nella vecchia logica di bilancio. I
programmi di settore, nella nuova tecnica, raggruppano spese
organizzate in un sistema di azione e di interventi compresi nella
stessa area di attività e soprattutto omogenei per la
finalizzazione.
Quando abbiamo esaminato l'attuale progetto di bilancio, per
conoscere e valutare l'importanza che in termini di risorse
impiegate era stato attribuito a ciascun programma, ci siamo
trovati più volte ad avere in mano un dato incompleto o erroneo.
Per riuscire ad avere un dato completo ed esatto di quel tipo,
abbiamo dovuto fare una ricerca raggruppando i vari interventi che
erano stati posti qua e là nel bilancio, in localizzazioni diverse,
al di fuori di quella logica unitaria che descrivevo prima.
Caso tipico mi sembra quello dello scorporamento degli specifici
programmi di intervento di alcuni fondi che, per vari scopi,
vengono trasferiti ai Comuni e che sono stati raggruppati secondo
la categoria economica anziché secondo la omogeneità dei fini.
Per fare un esempio ancora più preciso, se andiamo a vedere gli
interventi per il risanamento delle acque, lo troviamo nel settore
relativo alla difesa del territorio, lo troviamo nel settore
interventi per la finanza locale.
Troviamo scorporati questi interventi, per cui al momento
vogliamo valutare l'ammontare delle imposte di bilancio che sono
state attribuite a quel determinato fine, dobbiamo ricorrere ad una
ricerca, cosa che invece la nuova metodologia indicava dovere
essere fatta in partenza.
Evidentemente per valutare poi tutto quello che veniva
attribuito agli Enti locali per gestire nei diversi settori alcune
attività, sarebbe stato sufficiente ricorrere ad un allegato al
bilancio che avrebbe potuto evidenziare questi dati.
Questi cambiamenti, a mio avviso, oltre che a rappresentare un
fatto involutivo sotto l'aspetto formale, in quanto vengono
riadottati i vecchi metodi ormai obsoleti, rende meno leggibile il
documento e rende difficile, anche, e questo mi sembra
particolarmente da sottolineare, il confronto con la spesa degli
anni precedenti.
Il complesso delle entrate della Regione è stato previsto in 429
miliardi, e questa è una previsione prudenziale, a mio avviso
opportuna, sia per la obiettiva difficoltà di una esatta
valutazione del gettito dei tributi soggetti a riparto, sia per la
lentezza del flusso delle entrate di provenienza statale.
E' noto come il Ministero del Tesoro incontri difficoltà di
cassa, ma non è neanche escluso che questa lentezza nell'erogazione
dei fondi sia parzialmente voluta per indurre gli Enti locali a una
maggiore prudenza e a una maggiore parsimonia nella spesa.
Dicevo già in premessa che non si doveva scivolare sulla china
del facile ottimismo, per effetto delle risorse disponibili, ma che
invece è necessario mantenere un impegno vigile, stante il
perdurare di una congiuntura economica sfavorevole. Bene ha fatto
quindi la Giunta a scegliere la strada della stima prudenziale,
tanto più che io non credo ci riuscirà di ottenere tutto quanto ci
spetta nel corso dell'anno. A questo tipo di scelta fatto dalla
Giunta soccorre oggi la pagina finanziaria del quotidiano "La
Repubblica" in cui un articolo a firma di Marco Ruffolo viene così
titolato: "Dramma per le finanze dello Stato. Meno entrate per 9000
miliardi"; e questa è una previsione che non viene da un qualunque
centro studi, ma viene dal Dipartimento Affari Economici del
Consiglio dei Ministri. Credo che in queste situazioni reali la
prudenza sia opportuna.
Un fatto politicamente importante è la constatazione che oltre
il 50% delle entrate sono destinate agli investimenti. E' una
percentuale di tutto rispetto e che tra l'altro sarebbe molto più
favorevole se il bilancio di quest'anno non dovesse scontare un
disavanzo di 37 miliardi. Miliardi che vengono sottratti alle spese
di investimento in quanto non potevano essere sottratti alle spese
correnti.
Le spese di investimento vanno valutate su due fronti. Da una
parte vi sono alcune scelte fondamentali di grandi investimenti,
quale scelta della Giunta nella sua collegialità, e dall'altra gli
investimenti per il finanziamento di leggi già esistenti che
provengono da proposte dei singoli Assessori competenti per
materia. Tra i grandi investimenti troviamo l'istituzione del
servizio di protezione civile. E' questa una esigenza certamente
sentita e strumento civilissimo a tutela dell'incolumità della
collettività che era stato chiesto in questo Consiglio ormai da
tempo (ricordo anche le proposte di legge avanzate dal Consigliere
Nebbia in questa materia).
Nell'ambito di questo servizio si pone, secondo me, il problema
della prevenzione e dello spegnimento degli incendi nei boschi.
Circa due anni fa l'Assessore all'Agricoltura si era impegnato a
presentare un disegno di legge in questa materia, e ora sarebbe
particolarmente interessante sapere se è stato preparato, anche
perché credo che un servizio di questo tipo interagisca
strettamente con il servizio di protezione civile.
Anche il decentramento dei fondi ai Comuni è un provvedimento di
notevole portata, perché è finalizzato per le opere pubbliche, ed è
importante sia perché rivitalizza la funzione dell'ente Comune, sia
perché va nella corretta direzione del decentramento valorizzando
la funzione programmatoria peculiare dell'Ente Regione a scapito
della funzione gestionale che meglio si addice ai Comuni.
Per quanto attiene invece lo stanziamento di 5 miliardi ai
Comuni per contributi nelle spese di gestione, vorrei avere un
chiarimento su come si pensa di superare l'ostacolo frapposto dalla
legge statale sulla finanza locale per il 1982. Mi riferisco alla
legge n. 51 del 26 febbraio 1982 che prevede che le spese correnti
da iscriversi a bilancio per il 1982, per i Comuni, non possono
essere superiori all'ammontare impegnato per il 1981, maggiorato
del 16%.
Il collegamento stradale del casello di Quart al Traforo del
Monte Bianco è un problema che non poteva più essere rinviato, una
grossa responsabilità che non poteva essere elusa, ed era quindi
dovere dell'esecutivo affrontarlo con un impegno finanziario
diretto. La costituzione di un Consorzio tra Regione, A.N.A.S. e
Società del Traforo, come ha detto nella sua relazione l'Assessore
alle Finanze, è la strada obbligata per ottenere dallo Stato tutti
i finanziamenti necessari per risolvere il problema della viabilità
internazionale.
L'acquisizione del quartiere Cogne è un'altra scelta corretta, a
mio avviso, per addivenire alla ristrutturazione del quartiere
quale polo di riequilibrio della nostra città. Riequilibrio che può
non solo favorire concretamente la soluzione dell'edilizia
abitativa, ma può anche favorire il decongestionamento del centro
storico e rendere quindi possibile la strada del recupero e del
risanamento del centro storico stesso.
La realizzazione della dorsale del metanodotto mette a
disposizione della piccola e media industria una fonte energetica
pregiata; pregiata in termini di resa tecnica, alternativa al
gasolio, di costo inferiore e meno inquinante. La disponibilità di
gas metano renderà anche più convenienti e più appetibili nuovi
insediamenti industriali nella nostra Regione.
Il metano, inoltre, consentirà notevoli risparmi ai privati per
il riscaldamento e per la produzione di acqua calda ed è, tra
l'altro, una forma di erogazione di sostanze energetiche
particolarmente adatta ai centri storici poiché non richiede lo
stoccaggio come invece avviene per il gasolio.
A questo proposito, tuttavia, sarebbe interessante avere
conferma se gli interventi del Presidente del Consiglio Spadolini
sulla S.N.A.M. e sulla BEI hanno consentito di superare gli ultimi
ostacoli che venivano frapposti dai due Enti.
Infine, la Finanziaria regionale. Questo strumento può veramente
coordinare le risorse finanziarie e tecniche imprenditoriali,
purché venga realizzato come struttura agile ed efficace, non
rallentata, né dalle procedure complesse e farraginose tipiche
dell'ente pubblico, né dalle strozzature che caratterizzano il
sistema bancario. Ieri sera l'Assessore ha accennato ad alcuni
indirizzi che guidano la Giunta nella scelta del tipo di
finanziaria da adottare. Sono indirizzi che io condivido, però mi
riservo di valutare più a fondo e di discutere il provvedimento che
verrà presentato in Consiglio per la realizzazione della
finanziaria stessa. E io mi auguro, che, come già affermato, non si
tratterà di uno strumento di sostegno alle aziende "decotte" ma di
uno strumento di rilancio dell'economia per favorire
l'imprenditoria privata, magari con partecipazioni a capitali di
rischio, pur se minoritarie; partecipazioni che poi dovrebbero
rientrare nel breve e medio termine. Avremo allora creato non solo
uno strumento utile per la nostra economia regionale, ma
soprattutto uno strumento particolarmente interessante per la
realizzazione di quei grandi progetti elencati prima.
Il complesso di questi investimenti trova il consenso del
Partito Repubblicano, anche perché si tratta di scelte che il
Gruppo consiliare repubblicano aveva suggerito alla maggioranza,
ritenendo doveroso non limitarsi alla critica, ma assolvere anche a
un preciso impegno propositivo.
Tuttavia, considerato gli effetti che questi interventi hanno
per il loro peso finanziario sarebbe stato necessario avere degli
stessi una quantificazione per ciascun progetto, unitamente alle
prevedibili tranches annuali, al fine di valutarne l'incidenza in
termini di assorbimento di risorse nei futuri esercizi.
Le indicazioni fornite ieri sera dall'Assessore con la sua
relazione, sono certamente utili, ma dovrebbero essere, a mio
avviso, approfondite e analizzate per essere meglio comprese e
quindi collocarle nella giusta luce in cui devono trovare
spazio.
Una esposizione pluriennale di queste stime sarebbe stata
opportuna anche per permettere un'analisi sulla fattibilità della
spesa, e ciascun intervento specifico avrebbe richiesto la stima e
la verifica a livello pluriennale per non far venire meno quella
funzione di copertura programmatica che è tipica e peculiare del
bilancio pluriennale. A giustificazione di questa, che io considero
una lacuna da non sottovalutare, l'Assessore alle Finanze ha detto
che il 1983 segnerà la scadenza dell'attuale legislatura, quindi
non si è voluto impegnare eccessivamente l'esecutivo che verrà
espresso dalla prossima legislatura.
Da questa scadenza, secondo me, non deriverà certamente
l'arresto di progetti la cui esecuzione è iniziata nel corrente
anno e dovrà proseguire negli anni successivi: non è pensabile che,
iniziando la costruzione del metanodotto nell'anno 1982, la Giunta
del 1983 possa tagliare i fondi e abbandonare un tronco del
metanodotto come cattedrale nel deserto. Il discorso può valere
anche per altri investimenti. Io ricordo l'acquedotto del Monte
Bianco rimasto incompiuto e abbandonato.
(Intervento dall'Aula: Per fortuna!)
Per fortuna, ma un miliardo è stato buttato via,
indipendentemente dalla valutazione che si può fare
sull'opportunità o no di costruire quell'acquedotto; sta di fatto
che l'opera è stata iniziata, sono stati impegnati capitali non
indifferenti e poi è stata abbandonata.
Ecco perché noi riteniamo che in un bilancio, in cui il 60%
quasi delle risorse costituisce la cosiddetta spesa programmata, si
dovrebbe poter rilevare la quota che di tale spesa programmata sarà
assorbita dalla prosecuzione di spese del corrente esercizio, e lo
spazio invece che rimarrà disponibile per nuove iniziative degli
anni futuri. Un riscontro di questo genere ci sembra indispensabile
in vista anche dell'auspicata revisione della legislazione
regionale di spesa. Se ci si deve orientare verso questo obiettivo,
e nella relazione dell'Assessore alle Finanze, sembrava confermare
di voler imprimere un'ulteriore spinta a questo indirizzo, la
riformulazione e la valutazione delle risorse effettivamente libere
diventa particolarmente importante, oltre a quelle rese disponibili
dall'abrogazione delle leggi in atto.
E' necessario, in altre parole, avere un quadro più chiaro di
quelle che saranno effettivamente le risorse disponibili sull'uno e
sull'altro fronte per effetto di questi due tipi di intervento che
noi facciamo.
Passando all'esame di quanto proviene dalle gestioni passate al
bilancio 1982, la relazione al disegno di legge di bilancio così
prospetta il presunto saldo negativo ascritto al nuovo
esercizio.
"Rispetto alla prospettata situazione debitoria di 42.307
milioni di lire, la Giunta regionale, dopo aver operato una serie
di economie sulla parte corrente della spesa, chiude il bilancio
dell'esercizio 1981 con un presunto saldo negativo di 37.000
milioni di lire".
A proposito delle citate economie che avrebbero avuto il pregio
di far migliorare il presunto disavanzo, si fa notare che il
miglioramento dipende solo in parte dalle economie mentre notevoli
risparmi derivano da interventi previsti ma non realizzati. A tale
proposito si veda la Tab. A allegata al progetto di Legge
finanziaria, nonché l'art. 30 della stessa legge, in base al quale
con la previsione di residui passivi relativi agli indicati
Capitoli di spesa risulta che una cospicua massa di residui sono
stati cancellati per essere reiscritti negli esercizi futuri a
seconda delle necessità che si presenteranno.
A mio avviso questa è una manovra contabile apprezzabile, però
non sta a dimostrare un recupero della capacità di spesa da parte
dell'Ente Regione, ma viene, ancora una volta, dimostrata la
necessità di quanto sia importante procedere con speditezza alla
revisione della Legge regionale di spesa. Sarò monotono, ma io ci
credo.
Sempre a tale proposito nella relazione si legge: "La
diminuzione dei residui passivi nel 1982 rispetto all'anno
precedente è da ascrivere ad un certo recupero nella capacità di
spesa di alcuni Assessorati e ad una migliore formulazione delle
tranches annuali di spesa".
Credo che qui una particolare attenzione deve essere posta dalla
Giunta e dall'Assessorato alle Finanze perché in effetti questo
recupero avvenga nella sostanza e non solo nelle speranze.
In ultima analisi, vorrei dire che abbiamo di fronte un progetto
di bilancio che si caratterizza per il forte incremento delle
entrate, derivanti dal nuovo ordinamento finanziario e per il
significato politico e programmatico sottolineato dallo sforzo,
operato collegialmente dalla Giunta, di destinare il 60% circa
delle risorse agli investimenti, nonostante la mancanza di un piano
regionale di sviluppo.
Abbiamo creduto nostro dovere esporre con tutta franchezza anche
le critiche a questo progetto, perché, a nostro avviso, sono le
lacune e i limiti di esso che debbono farci discutere, per
ricercarne le cause, per trovarne le soluzioni. Le critiche che io
ho esposto non servono certo a svilire il lavoro e l'impegno
dell'esecutivo, ma ho la convinzione che sarà necessario un impegno
ancora maggiore per riuscire a realizzare gli obiettivi che ci si è
posti. Questo sforzo non deve essere fatto soltanto dall'esecutivo,
ma deve coinvolgere tutte le forze presenti in Consiglio, se è vero
che ciascuno di noi è, in via primaria, delegato non a
rappresentare la propria forza politica, ma a rappresentare gli
interessi dell'intera collettività della Valle d'Aosta.
PRESIDENTE:
Colleghi Consiglieri vi ricordo che se loro
hanno intenzione di presentare ordini del giorno, sia sul D.L. 346
sia sul D.L. 347, sia di carattere generale sul bilancio e
l'orientamento per l'Amministrazione nel corso dell'anno, vanno
presentati in sede di discussione generale. Siccome la discussione
generale è unica, quando sarà chiusa non saranno più accettati
ordini del giorno sia per l'uno che per l'altro disegno di
legge.
E' iscritto a parlare il Consigliere Nebbia, ne ha facoltà.
NEBBIA - (P.S.I.):
Pur essendo in sede di discussione
generale, mi permetterà di fare anche delle valutazioni di ordine
specifico, per non dover ritornare sugli stessi argomenti quando si
esamineranno i singoli capitoli.
Innanzitutto, circa il problema generale del bilancio, vorrei
dire che la nostra discussione è la stessa di ogni anno, però ha
sempre una funzione relativa, in quanto tutti sappiamo che le linee
di azione dell'Amministrazione seguono sì tendenze espresse nel
bilancio, ma si adeguano e si adattano continuamente alle nuove
esigenze che si presentano e ai nuovi fatti che possono
intervenire. Quindi, per noi il bilancio rappresenta sia una linea
di tendenza che deve essere seguita dall'Amministrazione, sia una
serie di obiettivi che devono essere perseguiti, ma che possono
essere anche modificati o integrati nel corso dell'anno e che, in
effetti, sono modificati e integrati quando si discute di uno o più
assestamenti di bilancio che avvengono verso fine anno.
Oltre tutto ieri sera l'Assessore Ramera ha detto che a ottobre
verrà presentato il progetto di bilancio per il 1983, credo quindi
che in quell'occasione la valutazione potrà essere più approfondita
di oggi, perché, almeno dalle indicazioni date in Commissione,
tutto il settore delle entrate è da verificare, voglio dire che, in
base alla legge n. 690, spetterebbero alla Regione una serie di
competenze fiscali, ma queste devono essere ancora accertate, nella
loro globalità, e alcune di queste sono di difficilissimo
accertamento e valutazione.
Quindi, l'ammontare totale delle entrate è ancora presunto e
potrà subire delle modifiche in più o in meno, per cui anche noi
valutiamo positivamente la prudenza dell'Amministrazione nella
valutazione delle entrate, ritenendo che queste potrebbero essere
addirittura inferiori. E in questo non siamo d'accordo con il
capogruppo del Partito Comunista se considera che un gonfiamento
delle entrate non farebbe che creare delle attese inutili che
sarebbero probabilmente smentite.
Occorre perciò fare delle valutazioni prudenti, non solo per le
entrate, ma anche per le uscite, occorre che l'Amministrazione
predisponga degli accertamenti più precisi, che si strutturi per
assumere nuovi compiti di accertamento fiscale, con modifiche di
atteggiamento nei confronti di tutte le attività economiche che
vengono ad essere il vero sostegno dell'Amministrazione
regionale.
Siamo anche noi d'accordo sulla proposta circa un futuro
percepimento diretto da parte dell'Amministrazione delle Imposte e
per la successiva rimessa della quota spettante allo Stato dalla
Regione allo Stato stesso. Questo permetterebbe alla macchina
regionale di rendersi conto fino in fondo della complessità dei
fenomeni economici e quindi di strutturare la sua azione e la sua
attività per lo sviluppo economico, non più soltanto a parole, ma
concretizzato in una serie di azioni.
Per quanto riguarda, globalmente, le uscite, e quindi gli
interventi che l'Amministrazione regionale con il nuovo ammontare
delle risorse intende effettuare, noi rileviamo come la nostra
adesione alla maggioranza sia avvenuta per permettere di
individuare una serie di grossi interventi concordati con le altre
forze. Ci riferiamo alla difesa dell'occupazione, che si identifica
con l'aumento dei fondi di rotazione, con la creazione della
società finanziaria; ci riferiamo alla viabilità, che si
concretizza nella previsione di una partecipazione regionale alla
società mista per la costruzione del collegamento tra Quart e
Courmayeur; ci riferiamo al problema della casa, del quartiere
Cogne e del recupero di villaggi rurali con investimenti che sono
valutati in circa 10 miliardi. Con questa precisazione vorrei
correggere l'impressione del collega che mi ha preceduto circa gli
scarsi investimenti nel settore dell'edilizia, in quanto ci sono
ben 5 miliardi per il capo primo dei fondi di rotazione. Riteniamo,
che, comunque, questi investimenti debbano essere incrementati e
direi meglio utilizzati.
Un altro aspetto dell'accordo tra le forze di maggioranza era
quello relativo al decentramento ai Comuni e alle Comunità Montane
per dare a questi enti territoriali, subalterni alla Regione, una
capacità operativa autonoma e nello stesso tempo alleggerire la
struttura regionale da una serie di condizionamenti operativi che
ne hanno molto spesso limitato l'attività.
Un problema sul quale avevamo accentrato l'attenzione era quello
relativo al rifornimento energetico della Regione, tramite la
realizzazione del metanodotto; e questo trova puntuale riscontro
nei fondi globali previsti dal bilancio.
Su tutti gli aspetti marginali del bilancio, proprio per la
successione dei tempi che ha condizionato la nostra partecipazione
alla maggioranza, non possiamo avere avuto quel controllo che
sarebbe stato opportuno, anche perché la mancata partecipazione
all'esecutivo non ha permesso di valutare a fondo tutte le spese di
ordinaria amministrazione. Su questi punti daremo alcuni
suggerimenti in un'ottica che sarà ripresa in una valutazione
finale del bilancio che tiene conto e delle aumentate risorse e del
nuovo ruolo che, di fronte a queste la Regione deve assumere.
Quindi, tra le affermazioni di carattere specifico, abbiamo
rilevato come le spese di funzionamento dell'Amministrazione
regionale siano previste in aumento per circa il 50%, ma ci
preoccupa che non sia possibile aumentare nella stessa percentuale
l'efficienza dell'Amministrazione.
E' necessaria ed urgente la riorganizzazione dei servizi, con
condizioni di lavoro più soddisfacenti per il personale e una
maggiore responsabilizzazione dello stesso e, direi, anche un
riconoscimento del merito. Perché di fronte al raddoppio degli
investimenti, le funzioni dell'Amministrazione regionale aumentano
ed essa deve essere in grado di assolvere a tutti i nuovi compiti
che noi politicamente le attribuiamo, e quindi è necessario che
l'Amministrazione risponda rapidamente ed efficacemente per non
aumentare residui passivi che il Consiglio regionale non potrebbe
né saprebbe utilizzare.
Per quanto riguarda invece la finanza locale abbiamo individuato
alcuni punti marginali da chiarire, perché sugli altri siamo
completamente d'accordo. Uno è quello relativo alle spese per
speciali incarichi, che vede un aumento notevole, e ci preoccupa lo
spirito con il quale detti incarichi dovrebbero essere
commissionati, nel senso che con le nuove risorse la Regione deve
assumere una nuova coscienza della propria funzione e deve anche
rispondere a nuove esigenze che sinora l'hanno marginalmente
interessata.
Vorrei meglio spiegare questo concetto per renderlo più chiaro.
La Regione oggi ha una capacità di spesa - senza la parte relativa
alla Sanità - di circa 3 milioni pro-capite; la capacità di spesa
dello Stato è di 3.100.000 pro-capite, quindi quella della Regione
è paragonabile a quella dello Stato, per cui ritengo che qualsiasi
Stato sia sovrano nell'ambito dei suoi confini. Le funzioni che uno
Stato deve assolvere sono diverse, ma anche l'indirizzo che la
spesa deve assumere è diverso rispetto a quello di una entità
amministrativa che finora ha derivato le sue competenze dalla
Provincia, e quindi deve anche intervenire, la Regione, in settori
sociali, culturali, economici, di ricerca, che sono più ampi, più
estesi, e diversi anche qualitativamente rispetto a quelli che
sinora ha cercato di affrontare.
Il suggerimento che noi diamo su questo capitolo, e che daremo
anche su altri, circa gli speciali incarichi da attribuire, è
quello di qualificare detti incarichi per una crescita culturale e
sociale della Regione e non per la semplice soluzione di problemi
pratici o contingenti, dei quali sinora la Regione si è occupata.
Di avere, cioè, uno sguardo verso il futuro, non solo a breve
termine, ma anche più lontano, perché oggi la Regione ha la
capacità economica di fare questo e quindi deve avere anche la
capacità culturale e tecnica di affrontare nuovi problemi e nuove
soluzioni.
Un altro argomento che potrebbe essere collegato, e in parte lo
è, a questo, è quello del Comitato Regionale Radiotelevisivo.
Vorrei suggerire alla Giunta di prendere in considerazione le
funzioni che questo Comitato ha per la crescita culturale e sociale
della Regione attraverso il mezzo radiotelevisivo e quindi dare al
Comitato stesso la possibilità di operare per riuscire a fare in
modo che il condizionamento radiotelevisivo in Valle d'Aosta sia
minore di quello che si prospetta, con una serie di reti che
ammanniscono cultura di un certo tipo e illustrano problemi diversi
molto spesso, da quelli che sono i nostri. Attribuire perciò a
questo Comitato un'autonomia diversa per permettergli un'attività
più ampia.
Parallelamente deve essere rivista la legislazione circa la più
ampia informazione sull'attività della Regione nei settori che
danno origine a eccessivi residui passivi e che non hanno quella
pubblicizzazione, quella divulgazione all'esterno che dovrebbe
avere.
Nel quadro, invece, dell'assetto del territorio e tutela
dell'ambiente, è necessaria finalmente una nuova legislazione in
campo urbanistico, al di là dei condizionamenti che di volta in
volta possono avvenire per effetto dei Decreti Legge dei diversi
Ministri che si alternano ai Lavori Pubblici e che modificano
continuamente la legislazione in questo settore. E' opportuno che
una delle attribuzioni che la Regione ha, e che tra l'altro, non
costa nulla in termini di bilancio, venga finalmente realizzata per
adeguare gli interventi alle caratteristiche del nostro territorio.
Circa l'edilizia abitativa è opportuno che il fondo di rotazione,
previsto dalla legge regionale n. 73 del 1979, venga o assimilato o
compreso nella revisione della legge che è stata prevista nei fondi
globali, oppure venga conglobato nel finanziamento generale ai
Comuni per opere di investimento. Per la viabilità di carattere
regionale, occorre individuare delle precise priorità, per evitare
di sprecare le risorse che, finalmente, non sono più ridotte, però
potrebbero non avere nessun effetto se fossero eccessivamente
suddivise sul territorio.
Come è già stato richiamato dal Consigliere De Grandis, è
opportuna una risoluzione definitiva del problema
dell'approvvigionamento idrico di Aosta e dei Comuni contermini,
perché, se è vero che l'acquedotto del Monte Bianco è stato
iniziato, è altrettanto vero che i costi oggi possono essere
eccessivi, ma comunque questo problema che interessa la zona più
abitata della Regione deve essere affrontato e risolto.
Un grosso stanziamento è previsto per la viabilità rurale per
non distruggere il nostro territorio, ma intervenire con opere
paravalanghe, o di forestazione, o di regimazione idraulica, per
sanare le ferite che le strade hanno generato ovunque, perché
sarebbe uno spreco notevole effettuare investimenti che, più che
provocare ricchezza, provocano danni.
Per il problema del turismo e per la sua promozione, richiamo ad
una maggiore attenzione perché i fondi che sono stati previsti in
aumento per le aziende autonome sono più che giustificati, ma non
sempre ad un aumento di stanziamenti corrisponde un aumento di
efficacia e quindi di incidenza sul mercato turistico.
Nel caso dei trasporti siamo favorevoli al collegamento
Pila-Cogne, ma sarebbe anche da valutare a fondo il collegamento
Aosta-Pila, considerando l'economicità o meno di una sostituzione
della cabinovia ormai chiusa con un nuovo impianto; oppure,
decisamente, la realizzazione di un collegamento stradale efficace
e agibile tutto l'anno per qualsiasi mezzo.
Circa le attività culturali scientifiche vorrei, come
parallelamente avevo fatto per gli speciali incarichi, soffermarmi
un po' più a fondo, perché ritengo che questi siano i settori che
meglio possano caratterizzare l'Amministrazione regionale, proprio
nella prospettiva di una sua assunzione di ruolo più pregnante.
Il bilancio prevede che la spesa sia raddoppiata, ma dal
bilancio non si individua bene con quali criteri e con quali metodi
questa verrà indirizzata. Noi riteniamo che si debba attendere
principalmente alla formazione di gruppi stabili di ricerca
culturale e scientifica in Valle d'Aosta, sui quali si possa fare
affidamento per avere una struttura culturale regionale, e non
dover, se non per casi particolari, ricorrere a contributi esterni.
Dobbiamo creare un coordinamento fra le diverse ricerche che si
fanno, in analogia con quanto in campo nazionale fa il Consiglio
Nazionale delle Ricerche che coordina, nei diversi settori, le
ricerche che tutti gli Istituti di carattere scientifico
effettuano. Collegare perciò le ricerche alla scala ed ai problemi
della nostra Regione, mantenendo però, d'altra parte, collegamenti
con Centri di ricerche italiani ed europei, per fare in modo che le
nostre attività culturali non siano completamente avulse da quanto
succede nel mondo.
Orientare le ricerche degli studenti universitari perché c'è una
grossa capacità di lavoro che oggi non viene sfruttata e favorire
corsi di specializzazione, tipo seminari, meetings vari, nella
prospettiva di future strutture universitarie e utilizzare a fondo
i nuovi strumenti di divulgazione, quali la radio, la televisione,
i videotapes, i videotel, le registrazioni varie ecc.
Ma più che altro fare in modo che ci sia la massima diffusione a
livello, non solo culturale e di élite della lingua francese, ma a
livello popolare e collettivo in modo che si possa poter dire, fra
un certo numero di anni, che finalmente in Valle ci sia l'effettiva
realizzazione del bilinguismo.
Per i musei, i beni culturali e ambientali è opportuna la
creazione di strutture fisse per l'esposizione del patrimonio
regionale, ma anche il collegamento con altri musei per la
realizzazione di mostre itineranti e di esposizioni temporanee che
possano far crescere il livello culturale della nostra
popolazione.
E un'integrazione di questi musei con tutte le attività
culturali in modo che non siano anche loro le solite cattedrali nel
deserto, ma siano un luogo di incontro e di scambio locale.
Per il settore della promozione culturale e sportiva, nel cui
ambito denunciamo i 500 milioni relativi alle piscine, è opportuno
che si prendano dei provvedimenti perché ritengo che oggi il prezzo
del biglietto sia abbastanza basso, e perché non si fa sufficiente
propaganda nelle zone turistiche per la piscina di
Pré-Saint-Didier.
Nella pubblicità regionale, addirittura, la piscina di
Pré-Saint-Didier fa parte del comprensorio di Morgex e Courmayeur
risulta sprovvista di una piscina pubblica. Anche per
l'informazione sportiva devono essere presi provvedimenti che
superino l'attuale legislazione.
Infine, relativamente ai fondi globali, secondo noi, dobbiamo
preoccuparci del problema delle associazioni culturali. E' prevista
un'integrazione dei fondi con la legge n. 79 dell'81, ma è
opportuna una ristrutturazione che, pur favorendo le pubblicazioni
in francese, come indicava la prima legge, ammetta che le
associazioni con valori culturali e scientifici elevati abbiano una
certa prospettiva.
Infine, per i capitoli di carattere specifico, vorrei suggerire
una leggera modifica, nella fase attuativa, tra le destinazioni dei
fondi di rotazione tra il Capitolo I e il Capitolo II, ove
risultano degli investimenti di pari importo; invece, ritengo che
gli investimenti nel settore alberghiero, per il loro carattere
produttivo e per la possibilità di creare nuove attività, debbano
essere leggermente favoriti.
Dopo queste considerazioni su aspetti particolari vorrei
brevemente ritornare su osservazioni di carattere generale. Cioè su
quali sono le nuove responsabilità dell'Amministrazione regionale
nel suo complesso, di fronte alle nuove risorse del bilancio, di
fronte a questa massa di denaro che sembra sommergere la nostra
Regione e crea, invece, nuovi problemi, non solo di tipo economico,
per la loro spesa, ma direi nuovi problemi di coscienza, cioè su
come utilizzarli, su come non sprecarli, su come fare in modo che
non si crei un clima di "assalto alla diligenza" da parte di
associazioni, gruppi, enti, singoli, ma come invece si debba fare
in modo che questi fondi vengano canalizzati verso obiettivi e
progetti di più ampio respiro, che collettivamente possano far
crescere la comunità. Ci pare che in questo senso in buona parte il
bilancio si sia mosso, quando ha individuato nei fondi globali una
serie di interventi di grosso peso, alcuni dei quali fino a pochi
anni fa erano di competenza o di finanziamento statale. Mi
riferisco al collegamento stradale e al metanodotto, in
particolare; e quindi la Regione ha già assunto questa nuova
coscienza di dover intervenire in settori e in progetti di ampio
respiro.
Però, questa mentalità deve non solo portare a questi grandi
progetti, ma deve essere diffusa in tutti gli interventi. La
cosiddetta politica del contributo singolo e spicciolo dovrebbe
finalmente avere termine, per poter, attraverso una serie di piani
settoriali ben individuati, essere invece indirizzata in un tipo di
intervento diverso, più produttivo, a lungo termine, anche se in
qualche caso potrebbe momentaneamente deludere qualcuno ed essere
elettoralisticamente poco produttivo.
Però credo che la classe politica debba fare un salto di
qualità; e per classe politica intendo tutti all'interno e
all'esterno di questo Consiglio, e anche la popolazione deve capire
che la Regione deve assumere un nuovo ruolo più autonomo, cioè ci
deve essere finalmente quell'autogoverno prefigurato dallo Statuto,
che in realtà quasi mai ha trovato applicazione.
Bisogna prendere coscienza delle nuove possibilità, ma anche
delle nuove responsabilità, e non sarà più possibile, in futuro,
attribuire ad altri nostre capacità di scegliere, ma se avremo
sbagliato, lo avremo fatto pienamente responsabili.
PRESIDENTE:
E' iscritto a parlare il Consigliere
Carlassare, ne ha facoltà.
CARLASSARE - (Democrazia Proletaria - Nuova Sinistra):
Nel prender la parola per esporre il mio pensiero su questo
argomento di fondamentale importanza per la vita politica ed
economica della Regione, vorrei iniziare riferendomi alla relazione
dell'Assessore Ramera, in quanto ritengo che egli abbia fatto
alcune affermazioni essenzialmente politiche che come tali vanno
considerate, per cui, perlomeno nella discussione generale, il
discorso deve essere essenzialmente di carattere politico,
riservando l'illustrazione e le argomentazioni più tecniche, più
nel dettaglio, ai vari Capitoli.
L'Assessore Ramera ieri, esponendo quelli che sono stati i
principi ispiratori del bilancio e della legge finanziaria della
Giunta, ci ha rivolto un invito molto garbato, che però
sintetizzato significa: "Discutete pure, noi abbiamo fatto le
nostre scelte, la minoranza può anche fare i suoi interventi, però,
in effetti, non si modifica assolutamente niente".
Io ritengo questo un concetto molto politico. In effetti questa
è una discussione molto accademica; tutte le scelte sono state
fatte, può anche darsi che ci sia lo spostamento richiesto dal
collega Nebbia, magari un miliardo verrà spostato da un fondo di
rotazione all'altro, ma la sostanza rimane assolutamente immutata.
Si potrebbe dire, adoperando un termine che non mi è congeniale,
che questa discussione sia pleonastica. Questa parola significa
inutile: ormai la scelta è stata fatta.
Noi dobbiamo cercare, nei limiti delle nostre possibilità, di
far rilevare tutte le storture, tutte le carenze, tutte le
deficienze e come una visione politica di segno diverso avrebbe
potuto portare ad un utilizzo di tipo diverso dell'enorme massa di
quattrini che sono a disposizione della Giunta, a partire dal 1982,
e poi, se sarà possibile, anche negli anni futuri.
L'Assessore Ramera ci ha invitato anche a non criticare troppo,
non dobbiamo dire che abbiamo troppi soldi, perché la cosa potrebbe
suonar male in un periodo di vacche magre, dove tutti stanno
tirando la cinghia; e De Grandis ci ha riferito di un articolo
apparso oggi su "La Repubblica" dove si dice: "Le finanze dello
Stato sono in discesa".
D'altra parte mi pare ci sia anche una situazione di cassa,
derivata dal fatto che lo Stato non è un buon pagatore, non delle
più floride e questo viene adoperato per fare tutta una serie di
stime estremamente prudenziali per quanto riguarda le entrate.
"Ora - diceva Ramera - non diciamo di avere troppi soldi perché
la cosa potrebbe suonare male, 'sta campana potrebbe suonare male a
Roma, si potrebbe scatenare una gara per ottenere più fondi da
parte di tutte le Regioni e da Roma potrebbero anche mandarci meno
soldi di quanto ci mandano adesso, magari anche più
lentamente".
E io ritengo che questo sia un atteggiamento un po' da furbetti
dire: prendiamo i soldi però stiamo zitti, non solleviamo polemiche
perché la cosa potrebbe risultare a nostro danno. E' un
atteggiamento simile a quello usato per i posti letto
dell'Ospedale, dove otteniamo qualche miliardo in più da parte
dello Stato contando a metà i posti letto, legandoci ad un cavillo
giuridico.
Io, invece, vorrei far rilevare alcuni aspetti che sono stati
enucleati implicitamente anche da chi mi ha preceduto e soprattutto
che il bilancio di previsione del 1982 della Regione Autonoma Valle
d'Aosta è il più ricco in assoluto nella storia di tutte le Regioni
d'Italia.
E voglio far rilevare un dato, che ci ha fornito il Consigliere
Nebbia, cioè che la disponibilità pro-capite per ogni valdostano,
derivata dal bilancio regionale, è simile alla disponibilità di
ogni cittadino italiano relativa al bilancio dello Stato,
scorporando le spese della sanità.
Se vogliamo fare questa correlazione bisognerebbe togliere allo
Stato anche altre spese tipo quelle della difesa, quelle del
commercio estero, tutta una serie di spese di rappresentanza, per
cui scopriamo che la disponibilità derivata dal bilancio regionale,
per il cittadino della Valle d'Aosta, è superiore a quella derivata
dal bilancio statale.
C'è anche da dire che il bilancio dell'anno scorso in confronto
a quello della maggioranza delle Regioni italiane, non era dei più
poveri. In ogni caso quest'anno, mentre tutti gli enti e tutte le
strutture pubbliche sono vincolate da quel famoso 16%, il bilancio
e la disponibilità della Valle d'Aosta sono più che raddoppiati.
Questo è bene, non voglio dire che sia male, voglio solo
sottolineare che c'è effettivamente a disposizione una massa enorme
di quattrini. Massa enorme di quattrini che viene utilizzata,
secondo me, in modo casuale, ma non casuale in senso estemporaneo:
viene utilizzata in modo casuale perché la casualità è la linea
politica che questa Giunta intende perpetuare nel tempo.
In effetti, noi dovremmo aggiungere alle due grandi categorie di
spesa, investimenti correnti e le spese di investimento, una
sottovoce secondo me estremamente importante e fondamentale per
quelle che sono le scelte politiche di questa Giunta, cioè gli
investimenti correnti. Alludo a quegli investimenti che in effetti
non sono investimenti, ma non sono altro che il perpetuare, con una
disponibilità finanziaria molto più elevata, quei sovvenzionamenti
a pioggia, quella politica del contributo spicciolo e ad hoc per
categorie, per singoli individui, per momenti, per cui ci troviamo
con un importo maggiore di fondi che viene utilizzato circa nello
stesso modo in cui era stato utilizzato l'importo minore dei fondi
del bilancio del 1981.
Vorrei fare anche un minimo di riflessione sul discorso dei
piani di sviluppo. Qui è stato detto, è stato sottolineato anche da
chi mi ha preceduto, che i piani di sviluppo proprio non sono stati
trattati. De Grandis ha detto: "Qui, non solo, mancano i piani di
sviluppo, ma mancano anche i piani generali, anche i piani
settoriali, per cui questo bilancio assume di per sé la funzione
programmatoria e di indicazione delle linee di sviluppo".
Questo bilancio non fa che confermare quelle che sono le scelte
politiche portanti di questa Giunta. Ora, sui piani di sviluppo e
sull'esigenza che questi piani di sviluppo siano formulati, vorrei
ricordare che se ne parla da moltissimi anni, dal 1978, quando si è
dato vita, alla fine della scorsa legislatura, a quella larga
maggioranza per cui mi sembra che il Partito Comunista avesse dato
la sua adesione a questa intesa di tutte le forze politiche.
Ci sono state le elezioni, è scaturito questo Consiglio, si è
formata una Giunta. Nel 1979, la maggioranza è ampliata e si è
modificata anche la composizione della Giunta con l'entrata in
maggioranza dei Democratici Popolari. Elemento fondamentale di
questo rimpasto era un documento dove veniva assunto l'impegno di
formulare questi piani di sviluppo entro il 1980. Passa l'80, passa
l'81 di piani di sviluppo non se ne parla.
Arriviamo all'82, si dice che nell'82 non si potevano formulare
i piani di sviluppo perché non si sapeva bene come sarebbe andata a
finire la vicenda del riparto fiscale, però noi sappiamo che il
riparto fiscale ci sarebbe stato comunque, con una rilevanza più o
meno forte. La via che l'Amministrazione regionale vuole
percorrere, che la Giunta vuole far percorrere alla Regione per
ottenere un certo tipo di sviluppo piuttosto che un altro, si
sarebbe potuta delineare, magari non indicando con precisione le
cifre da spendere, però le scelte politiche programmatiche si
potevano fare.
Non sono state fatte, adesso si parla dell'83; ma l'83 è l'anno
delle elezioni, e secondo me diventa difficile fare un piano di
sviluppo negli ultimi tre mesi della legislatura e diventerà
difficile farlo anche nei primi 3 o 4 mesi della prossima
legislatura, per cui, nella migliore delle ipotesi, di questi piani
di sviluppo si parlerà nell'84, se non nell'85.
Questo, secondo me, non è casuale, ma è derivato dalla scelta
politica di non doversi impegnare seriamente nel definire il tipo
di sviluppo che si vuole avvenga; sviluppo economico, culturale,
sociale, nella nostra Regione, perché va bene così, perché ci sono
degli spazi per poter fare tutti quegli interventi ad hoc, quegli
spazi per i contributi a pioggia, quegli spazi per le sovvenzioni
di vario genere.
Vorrei far rilevare ancora una cosa, secondo me molto importante
e fondamentale. Con il 1982 si apre un capitolo nuovo dal punto di
vista politico, economico, culturale, per la Valle d'Aosta.
L'enorme massa di quattrini che viene messa a disposizione
dell'Ente Regione, fa sì che questa divenga la principale struttura
nella formazione del reddito della popolazione valdostana, oltre
che, probabilmente, accentuare un dato esistente e pesantissimo di
per sè che è quello di avere l'Ente Regione come principale e più
importante datore di lavoro della popolazione valdostana.
Tutto questo in una situazione dove non si intravede nessuna
seria volontà da parte della Giunta di intervenire affinché si
sviluppino i settori produttivi reali, che sono l'agricoltura e
l'industria.
E qui vorrei formulare un ragionamento abbastanza semplice, però
fondamentale: che la vera ricchezza per una popolazione non deriva
dalla grande disponibilità dell'ente pubblico, dell'ente
amministrativo, se questa non è accompagnata dallo sviluppo di
tutte le attività produttive che creano il plus-valore, quelle che
in ultima analisi creano la vera ricchezza. Qui si corre il rischio
di avere la Regione come la massima realizzazione di tutte quelle
operazioni economiche e finanziarie, che a loro volta determinano
il reddito stesso della Regione attraverso le tasse che poi ci
vengono ritornate dallo Stato.
Ci troviamo di fronte ad un fenomeno dove il gatto si morde la
coda e dove tutte le attività effettivamente produttive vanno
scomparendo.
Vorrei far riflettere sul fatto che alle 5000 persone circa che
attualmente possono considerarsi dipendenti dall'Ente Regione, sono
da aggiungere tutti i dipendenti di quelle aziende, di quegli
studi, di quei settori produttivi che, in qualche misura, vivono ed
hanno ragione d'essere quasi esclusivamente in funzione degli
appalti che riescono ad ottenere dalla Regione stessa. Questa è una
situazione, secondo me, estremamente pericolosa perché ci porta ad
avere la Regione Valle d'Aosta simile alla città di Roma dove
abbiamo un'economia tutta impostata sull'occupazione derivata dai
vari Ministeri.
In effetti, a Roma non si produce ricchezza, anche se il reddito
degli abitanti di Roma è abbastanza elevato, a Roma si distrugge
ricchezza, e sarebbe una realtà assolutamente incapace di reggersi
autonomamente.
Noi stiamo creando - e se non interviene una volontà politica a
modificare questo segno accentueremo questa realtà - in Valle
d'Aosta una situazione simile a quella che viene in continuazione
criticata ed esemplificata come la peggiore cosa esistente: la
situazione romana.
Per dare un giudizio sulle spese correnti e sugli investimenti
correnti, forse sarà opportuno intervenire quando si dovranno
votare i singoli articoli. Vorrei soffermarmi ora su quella che
dovrebbe essere la parte politicamente qualificante del bilancio
che sono i fondi globali.
Fondi globali che ad un'analisi un pochino attenta si riducono
ulteriormente per quanto riguarda le effettive scelte dal punto di
vista politico, perché ci sono tutta una serie di investimenti sul
funzionamento istituzionale che possiamo considerare in qualche
misura spese correnti, investimenti correnti, come li ho definiti
prima.
Per quanto riguarda quelle che dovrebbero essere le vere spese
di investimento, mi pare di cogliere un'estrema indeterminatezza
perlomeno per quello che concerne tutti gli stanziamenti importanti
e significativi.
Riguardo alla legge sul decentramento, quindi, non si può dare
un giudizio nel merito, ancora non l'abbiamo potuta analizzare.
Vorrei soffermarmi sul fatto che i fondi di rotazione possono
essere uno strumento validissimo, però possono anche essere
nient'altro che un rifinanziamento dei vecchi fondi di rotazione
che non hanno fatto assolutamente scelta alternativa sull'andamento
generale.
Io non so cosa significa "fondi di rotazione per il recupero dei
vecchi villaggi", in che senso si vogliono recuperare questi
villaggi? Per quale utilizzo? In funzione di cosa? (Questo è ancora
tutto da vedere).
Ci sono poi quelle che possono essere considerate le spese più
significative e importanti, quelle del 3° capitolo dei fondi
globali, che riguardano interventi a carattere generale. C'è
l'istituzione del servizio di protezione civile con uno
stanziamento di 1.800 milioni, che potrebbero risultare tanti o
pochi, giudicheremo in seguito se questa è una legge che deve
essere molto elastica e di conseguenza prevedere, anche dal punto
di vista degli investimenti, la possibilità di essere modificata
sulla base della funzionalità che questo servizio deve avere.
Ci sono poi, molto importanti, i 15 miliardi di interventi a
favore della viabilità, non meglio specificata se non "collegamento
stradale Aosta-Courmayeur".
E qui vorrei soffermarmi, perché non è assodato che questi 15
miliardi diventino nel piano triennale 75, come ci ha detto
l'Assessore Ramera.
Questa può sembrare una provocazione nei confronti del Governo,
però potrebbe essere anche una provocazione nei confronti di questo
Consiglio, perché questi fondi potrebbero venire stornati da
qualche altra parte, nel caso che il Governo decida di non farlo
questo collegamento, mentre, a mio avviso, sarebbe stato molto più
opportuno arrivare ad una definizione più precisa di quelle che
sono le reali esigenze di questo collegamento stradale.
Ritengo che invece di continuare a riproporre un'ipotesi
faraonica di costruzione di un'autostrada o superstrada, ma di
fatto si tratta di un'autostrada tra Aosta e Courmayeur che in ogni
caso verrà costruita tra molti anni, sarebbe stato importante
prevedere degli investimenti finalizzati al riassetto della
viabilità esistente, garantendo norme di sicurezza che ora non ci
sono, rendendola più scorrevole e non più veloce. Il problema non è
di percorrere più velocemente i chilometri da Courmayeur ad Aosta
perché anche per i TIR penso che sarebbe meglio se questa strada
venisse resa scorrevole e non venisse bloccata un giorno sì e un
giorno no per vari motivi.
Probabilmente i fondi sarebbero sufficienti e sarebbero
visibilmente utilizzati in modo concreto, che diviene
immediatamente utile anche per la popolazione che è toccata da
questi problemi, mentre così vediamo che vengono stanziati una
massa notevole di miliardi, tenendo presente che già due o tre anni
fa, quando si era parlato del progetto di questo collegamento,
questi stanziamenti sarebbero stati poca cosa rispetto al costo
reale e diverranno ancora meno se questi conti li facciamo fra tre
anni, quando si sarà raggiunta la quota di 75 miliardi.
Voglio aggiungere che una Finanziaria regionale indubbiamente
può essere uno strumento molto utile, addirittura indispensabile,
se vi fosse il piano generale di sviluppo, se ci fossero i piani
settoriali di sviluppo. In carenza di queste ipotesi che dovrebbero
guidare gli investimenti, la Finanziaria inevitabilmente si
trasforma in uno strumento che serve a tamponare situazioni di
crisi che si vengono via via creando, e io sarò un pessimista, ma
in presenza di uno strumento pubblico di questo genere, non escludo
nel modo più assoluto che queste situazioni di crisi vengano create
proprio ad arte per poter usufruire della finanza pubblica.
Ecco, questo è, in linea di massima, il mio giudizio politico
sul bilancio, giudizio che, non è neanche il caso di sottolinearlo,
è estremamente negativo.
Vorrei, per chiudere, rimarcare quella che, secondo me, è una
carenza sul piano politico in un bilancio di questo genere, tenendo
presente il dato, fatto rilevare con molta precisione dal collega
Nebbia, che ci troviamo di fronte ad un bilancio simile a quello di
uno Stato e del fatto che non si sia ritenuto opportuno prendere
una posizione, coprendola anche con debiti finanziamenti, per
quanto riguarda le situazioni di sottosviluppo e di fame esistenti
nel mondo.
Ritengo che sarebbe un gesto estremamente significativo ed
importante sul piano politico ed estremamente caratterizzante della
sensibilità della popolazione valdostana e delle forze politiche
che rappresentano questa popolazione, se questo Consiglio
deliberasse di stanziare una cifra e si proponesse di riuscire a
fissare una legge per cui una quota di questo bilancio, che viene
sottolineato da tutti molto ricco, fosse destinata a quelle
popolazioni che stanno letteralmente morendo di fame.
So che anche la Giunta non si è mai rifiutata di dare certi
contributi in questo senso, e io ritengo che sarebbe il caso - e
politicamente sarebbe una scelta molto significativa e pregnante -
di fissare organicamente questo principio.
Mi sono permesso di presentare un ordine del giorno che mi
permetto anche di leggere:
"Considerato che i Governi degli Stati più ricchi,
soprattutto le superpotenze, continuano ad affrontare il drammatico
sconvolgente dramma della fame nel mondo, con grandi affermazioni
di principio, ma con scarso impegno e ancor minori mezzi;
Verificato che "questi potenti" preferiscono spendere
migliaia di miliardi di dollari in armi e strumenti di morte,
piuttosto che intervenire per alleviare i sacrifici di centinaia di
milioni di persone che sono ai limiti della sopravvivenza, e
favorire lo sviluppo delle genti di questi Paesi che sono la
maggioranza della popolazione mondiale;
Constatato con orrore che anche per il 1982 si prevede che
decine di milioni di uomini, donne e soprattutto bambini moriranno
di fame in varie parti del mondo;
Nel pieno rispetto della tradizione del popolo valdostano
che, così come rivendica per sé i mezzi e gli strumenti atti a
difendere i propri diritti di comunità, ritiene che tutte le
popolazioni della terra debbano avere il minimo indispensabile per
una vita dignitosa;
Il Consiglio regionale della Valle d'Aosta
DELIBERA
1)
di impegnare per la realizzazione di iniziative
atte ad intervenire per combattere la fame ed il sottosviluppo nel
mondo lo 0,5% del bilancio di previsione dell'esercizio
1982;
2)
dà mandato alla Giunta affinché predisponga tutti
gli strumenti per dare esecuzione al deliberato e la impegna a
relazionare trimestralmente nel merito al Consiglio".
PRESIDENTE:
Colleghi Consiglieri, il Consigliere
Carlassare aveva presentato alla Presidenza l'ordine del giorno di
cui vi ha dato lettura; pertanto viene distribuito nel testo che è
stato letto dal Consigliere proponente.
Ha chiesto di parlare il Consigliere Tonino, ne ha facoltà.
TONINO - (P.C.I.):
Leggendo con attenzione le relazioni
che accompagnano i progetti di legge finanziaria e di legge di
bilancio, e ascoltando la relazione dell'Assessore Ramera, credo
che, al di là della questione del gioco delle parti, non si possa
non concordare su un'affermazione che ha fatto il Consigliere
Mafrica; che al di là del giudizio politico, e al di là del fatto
della sottostima delle entrate - rispetto alle quali io non entro
nel merito - il fatto più negativo di queste proposte è che sono
avulse da qualsiasi indicazione programmatica, non dico di
carattere pluriennale, ma nemmeno comprensibilmente a livello
annuale.
Ho detto prima che non entro nel merito delle entrate, ma voglio
fare alcune considerazioni sulle scelte che riguardano la spesa.
Un'affermazione che spesso si fa in questo Consiglio, è che
l'autonomia finanziaria della Regione è alla base di ogni
possibilità reale di autogoverno, e l'autogoverno, a cui noi
teniamo in modo particolare, ha bisogno per vivere di due
condizioni che sono essenziali. La prima è quella di un progetto di
crescita autonomistica, un progetto dietro al quale si riconosca la
comunità valdostana; e la seconda condizione, a nostro avviso, è
che ci sia un largo coinvolgimento della popolazione nel momento
decisionale e nella gestione.
Sono queste due condizioni essenziali per una politica
autonomistica e per il raggiungimento dell'autogoverno. Se noi
dovessimo valutare l'esistenza di queste due condizioni dalla
relazione che ha fatto ieri l'Assessore Ramera, dovremmo concludere
che il risultato è ben misero.
Il quadro che ha fatto l'Assessore è, secondo la mia opinione,
alquanto desolante. Intanto il taglio della relazione è stato
troppo ragionieristico, con vaghi accenni alla situazione economica
della Regione; in secondo luogo l'immagine che ha dato di un
tentativo di "assalto a questa diligenza" carica di soldi non
soltanto da parte delle forze politiche, ma anche di altre forze
esistenti nella Regione, dà un quadro alquanto preoccupante, di
degenerazione anche, della vita politica, del dibattito politico
nella Regione.
Credo di dover dire che il rifiuto di entrare nelle questioni
politiche, secondo l'Assessore fonte di polemiche, rivela una
concezione molto riduttiva della politica che è essenzialmente
vista e ridotta a questione fra i partiti; mentre la politica è il
complesso delle scelte, è quel progetto di rinascita e di
avanzamento di cui parlavo prima, cioè, a nostro avviso, il
dibattito politico.
Non c'è, ancora una volta, alcuna tensione autonomistica dietro
a questo importante momento della presentazione del bilancio, ma
una rassegnazione a svolgere un rituale che non serve a niente e a
nessuno.
L'unico riferimento autonomistico l'Assessore lo ha fatto
dicendo che il prossimo obiettivo è quello di chiedere che la
Regione incassi diversamente le imposte; ed è una cosa egregia,
importante. Tra l'altro, ricordo che nella dichiarazione di voto
fatta in Parlamento il compagno Marcis ha sollevato espressamente
questo tipo di problema. Credo che sia da segnalare, anche come
elemento negativo, il fatto che sul bilancio non si sono riunite
tutte le Commissioni, ma solo alcune ne hanno discusso.
Questa non è una norma del Regolamento però se la Commissione
non si riunisce significa che considera marginale e secondaria la
necessità di approfondire il bilancio regionale. Questi sono
elementi, al di là delle questioni delle parti, che devono
preoccupare tutti.
Noi avevamo detto, presentando il programma di spesa per
l'82-86, che con l'arrivo del nuovo riparto fiscale si potevano
individuare due rischi. Il primo è quello di una dispersione delle
risorse attraverso provvedimenti, leggi, leggine di carattere
assistenziale, clientelare, e, secondo, quello di un inceppamento
della struttura burocratica della Regione con un conseguente
gonfiamento dei residui passivi e una svalutazione rapida di questa
massa di denaro. E su questi due rischi credo sia opportuno, anche
oggi, riflettere.
Una analisi dei dati del bilancio mette in evidenza che non c'è
stato alcun tentativo di rivedere la legislazione esistente,
tuttavia ancora una volta, anche in attesa dello studio relativo,
non c'è stato il ripensamento su qualche legge o su qualche gruppo
di leggi.
Ed è dimostrato anche dai dati che dà la stessa relazione di
bilancio. Sono 77 miliardi in più, previsti nei capitoli, per le
leggi che esistono. A questi occorre aggiungere i 76 miliardi che
nei fondi globali sono destinati all'aumento di leggi che oggi
esistono, senza alcuna visione critica delle stesse; per cui in
realtà noi abbiamo 54 miliardi destinati a nuovi programmi, a nuovi
investimenti, e l'aumento sulla legislazione esistente è di 153
miliardi.
Il rischio, di cui parlavo prima, di una dispersione è un
rischio presente nel bilancio che oggi esaminiamo.
Il secondo rischio è quello di un inceppamento della struttura
burocratica. Qui occorre compiere un ampio trasferimento di
competenze alle Comunità Montane e ai Comuni, però, credo sia
giusto sottolinearlo anche oggi, non solo di competenze, ma anche
di personale, assieme ai mezzi finanziari.
La nostra opinione è conosciuta in questo Consiglio. Noi siamo
dell'avviso che una quota fissa delle entrate regionali dovrebbero
andare agli Enti Locali i quali, sulla base di autonome scelte,
operano e decidono come spendere questa quota di entrate.
Questo non è assolutamente sufficiente; occorre, poi,
ristrutturare la Regione, fare un trasferimento di competenze, di
personale, di mezzi finanziari alle Comunità Montane in modo da
snellire l'apparato regionale. Rispetto a questo problema
discuteremo della proposta della Giunta; gli elementi che abbiamo
oggi ci fanno dire che siamo ancora lontani da questa posizione e
sulla necessità di cambiare la macchina regionale credo non ci sia
bisogno di molti esempi.
L'anno scorso abbiamo avuto 7000 delibere, 40.000 mandati, che
sono una cifra assurda per una Regione come la nostra. Rispetto a
questi temi vorrei che la Giunta rispondesse al Consiglio perché
non si è scelta una quota fissa delle entrate regionali da
assegnare ai Comuni e alle Comunità Montane, anziché scegliere la
strada di portare a 5 miliardi lo stanziamento e poi per il resto
si vedrà con una legge che deve ancora venire in discussione. Il
rischio di inceppamento si può evitare riorganizzando la struttura
regionale. Rispetto a questo tema voglio fare alla Giunta una
domanda precisa. Gli stanziamenti che sono previsti nel bilancio
sono interventi finalizzati al superamento del lavoro a
compartimenti stagni negli Assessorati, alla precisazione dei
compiti, alla responsabilizzazione dei singoli uffici, o sono
stanziamenti che devono soltanto coprire i maggiori costi per un
adeguamento dell'organico o per il costo del personale?
Perché questa necessità di rivedere la struttura regionale è
un'altra di quelle esigenze indispensabili per evitare i rischi di
cui dicevo prima.
Sul piano dei contenuti e sul modo con cui sono state presentate
le scelte, io credo che occorra rilevare come, in attesa di un
piano di sviluppo, a cui francamente non crediamo più perché da
troppo tempo questa Giunta si limita a dire che il piano di
sviluppo è in preparazione e che è questione di mesi, ancora una
volta, nella relazione di bilancio si parla di piano che sta per
essere predisposto, di dati che si stanno aggiornando.
Ma in attesa del piano di sviluppo sarebbe stato necessario
presentare, almeno per i singoli settori, dei piani di intervento
annuali o, meglio, pluriennali, su cui si possa discutere.
Noi abbiamo sentito parlare di piani presentati dagli
Assessorati, di un grosso lavoro preparatorio - queste sono le
parole usate dall'Assessore Ramera - però questi piani che cosa
prevedevano? Quali sono i tagli apportati? Quali erano le proposte
innovative non accettate? Se non discutiamo di questi piani diventa
molto difficile entrare nel merito delle singole voci di bilancio.
E da questo punto di vista deve essere sottolineato che la legge di
contabilità è stata ancora una volta tradita nei suoi principi,
perché il senso dei piani previsti dalla legge di contabilità, era
quello.
Assieme a una ristrutturazione del bilancio è necessario che ci
siano piani precisi predisposti da singoli Assessorati o da gruppi
di Assessorati, che rendano comprensibili le scelte fatte nel
bilancio.
Oggi come oggi questi elementi non ci sono. Ed è, lo ripeto, una
manovra dilatoria quella di dire che poi ci sarà il piano di
sviluppo.
Mi risulta che il Comitato tecnico per la Programmazione
Regionale non sia stato informato sui contenuti del bilancio, e la
Consulta Regionale sulla Programmazione, che per legge dovrebbe
esprimere un parere sul bilancio, non è neanche stata riunita.
Queste sono le volontà programmatorie di questa Giunta regionale
e questi sono dei dati di fatto.
Fatte queste premesse voglio anche fare un'altra
considerazione.
Guardando al bilancio è ingiusto dire che esso non fa nessuna
scelta.
Io credo che alcune scelte, minime, il bilancio le abbia
fatte.
Scelte anche facili, in presenza di una quantità di
finanziamenti notevole; e scelte che sono state indicate molte
volte anche da noi; scelte che sono contenute nel programma di
spesa che noi abbiamo presentato all'indomani dell'approvazione del
nostro riparto fiscale.
E credo non si tratti di concessioni all'opposizione, ma
semplicemente di riconoscimento di alcune indicazioni valide che
noi abbiamo fatto in quella occasione.
Certo le scelte potevano essere molto più ampie, innovative, se
si fosse avuto il coraggio di combattere effettivamente la
dispersione e di destinare molti fondi in più per i nuovi programmi
di sviluppo.
In questo senso la Giunta ha perso un'occasione che è
irrepetibile, quella di avere a disposizione gli arretrati del 1981
che potevano dare a questo bilancio un segno significativo. Segno
che non ha.
Rispetto a questa esigenza io voglio adesso concretamente e
brevemente entrare nel merito di alcune scelte dei singoli settori
per rilevare i punti in cui il bilancio riconosce proposte che noi
avevamo fatto, ma anche per chiedere concretamente alla Giunta, ai
singoli Assessorati, perché non si sono fatte altre scelte
innovative che, secondo noi, sono importanti.
Nel settore industriale, le proposte che noi abbiamo fatto di
una società per azioni che avesse la partecipazione della Regione
con il compito della ricerca, dell'assistenza tecnologica alle
imprese, della promozione commerciale, dell'accesso al credito per
le aziende; così come le proposte che noi abbiamo fatto di una
revisione della legge sui fondi di rotazione e anche della
predisposizione di un piano per le aree attrezzate per l'industria
e l'artigianato.
Si è detto che si discuterà con il progetto di legge relativo
alla finanziaria. Io credo che non sia opportuno oggi, fare
compiutamente questa discussione; la faremo, in Consiglio, però una
questione ci interessa. Noi abbiamo fatto una scelta: revisione
della legge per fondi di rotazione, in modo da rendere più
accessibile questa forma di credito per l'industria, ma siamo oggi
molto perplessi sull'opportunità che sia la Regione a diventare
imprenditore e ad entrare con capitali di rischio nell'impresa.
Questa perplessità rimane, e vorremmo che la Giunta ci spiegasse
quali sono le ragioni che inducono ad andare in quella
direzione.
Per quanto riguarda il settore turistico molte delle indicazioni
che noi abbiamo dato in quel programma di spesa non ci sono nel
bilancio, e siccome il turismo rappresenta una parte importante
della nostra economia, proprio in esso credo si rischi di perdere
una occasione importante. Quali sono le proposte che avevamo
avanzato rispetto alle quali vorremmo sentire l'opinione della
Giunta? La promozione, accanto alle strutture tradizionali
ricettive, anche di strutture che si rivolgano alla nuova forma che
sta assumendo la domanda turistica, e parlo delle strutture
giovanili, delle organizzazioni del tempo libero, delle iniziative
che sono promosse da Enti Locali e da altri Enti, le quali hanno
bisogno di strutture, nella Regione, adatte a questo tipo di
turismo. E credo che, oltre al fatto economico, la presenza di
queste strutture possa essere anche un incentivo per allargare
l'utenza non solo di quel tipo, ma anche l'utenza indotta.
La seconda questione fondamentale riguarda la politica dei
parchi regionali. La Giunta ha presentato in Commissione due
proposte di legge sui parchi, che io definisco di vecchio stampo,
vincolistiche. Noi crediamo che una politica di parchi regionali
che si rivolga a quelle aree oggi emarginate nella nostra Regione,
però estremamente interessanti da un punto di vista paesaggistico
ed ambientale, possa essere un elemento di rinascita ed un elemento
di richiamo turistico notevole.
Il piano dei parchi non è soltanto una serie di vincoli, ma deve
consistere in una serie di incentivi economici per la realizzazione
di strutture in grado di favorire in quelle zone l'accesso
turistico. Di questo non abbiamo trovato traccia nel bilancio
regionale. Così come, ed è un tema che ci sta particolarmente a
cuore, non si parla del potenziamento degli impianti di risalita
nelle zone oggi emarginate. E' una politica che deve essere fatta.
E avremmo voluto che nel bilancio regionale ci fossero indicazioni
più precise in questa direzione.
In un dibattito che abbiamo fatto a Forni di Sopra, con
Consiglieri ed Assessori delle altre Regioni a Statuto speciale,
l'Assessore della Provincia di Bolzano ricordava che la politica
seguita dal suo Assessorato era di congelamento di qualsiasi
iniziativa nei centri già sufficientemente sviluppati e
l'attenzione era rivolta unicamente ai centri in via di
sviluppo.
Queste sono scelte che, secondo noi, dovrebbero essere fatte e
ne chiediamo conto alla Giunta regionale. Così come, da un punto di
vista turistico, occorrerebbe che, rispetto ai vecchi villaggi
abbandonati o semi abbandonati, oltre all'intervento per il
recupero singolo, ci sia l'intervento pilota della Regione, con la
possibilità per la Regione stessa di realizzare un intervento
significativo, che valga da esempio.
Nel nostro documento, avevamo indicato altri progetti: il primo
relativo al collegamento tra Aosta e la Conca di Pila e di Cogne,
ma non mi sembra ci siano delle novità per il collegamento tra
Aosta e Pila; mentre chiedo all'Assessore al Turismo quali possano
essere i tempi per la realizzazione, e quali sono i fondi
disponibili per il collegamento tra Acque Fredde e Cogne.
Nel campo delle infrastrutture, una indicazione che noi avevamo
fornito per quanto riguarda la viabilità è stata accolta dalla
Giunta. Ed è quella di una Società mista tra lo Stato, la Regione e
la Società dei Trafori. Io credo che sia importante aver previsto
in bilancio il segno della nostra volontà di andare in quella
direzione. Quello che mi preoccupa di più è che il controllo su
quello che si andrà a fare sia esercitato anche dalla Regione dato
che ne è finanziatrice, e siccome ho partecipato con l'Assessore
Borbey e con i progettisti allo studio, non sono così sicuro che ci
siano le condizioni per dire con decisione quali siano i nostri
intendimenti, anche da un punto di vista di rispetto della natura e
perciò di modifica del tracciato.
Per le infrastrutture, invece, non vi sono indicazioni (e
chiediamo anche qui conto alla Giunta), sui piani che riguardano il
completamento della rete idrica e il completamento della rete
fognante.
Per la rete idrica era emersa un'indicazione anche nella
riunione che abbiamo fatto con alcune Comunità Montane. Sarebbe
opportuno realizzare degli acquedotti di vallata che potrebbero
evitare ai singoli Comuni di fare un eccessivo uso dei pozzi, che
tra l'altro costano molto in termini energetici.
Altro elemento importante sarebbe la predisposizione di una
mappa idrogeologica regionale per un piano di interventi per
l'assetto e la difesa idrogeologica, perché le frane, le alluvioni,
le valanghe sono avvenimenti troppo rilevanti.
Ho notato che nel bilancio 1982 non sono ripetuti gli
stanziamenti previsti per l'81. Sono d'accordo che si tratta di
interventi straordinari e che li esamineremo nei singoli capitoli,
però non abbiamo in questo settore delle risorse significative.
Per la politica della casa io sono meno ottimista del collega
Nebbia. E' positivo l'aver messo in bilancio lo stanziamento per
l'acquisto del quartiere Cogne di Aosta, però si fa troppo poco per
il risanamento dei vecchi centri. I 5 miliardi che sono previsti
per la legge sui fondi di rotazione, sono proporzionalmente pochi
per i grossi agglomerati storici in cui è necessario un intervento
deciso. Oggi ci limitiamo ad usare i pochi fondi che arrivano dallo
Stato, dalla legge 457, e tra l'altro questi fondi sono utilizzati
malamente, perché i Comuni hanno grosse difficoltà nell'acquisire
le case sfitte. Da questo punto di vista noi avevamo presentato una
proposta di legge, e il Consiglio aveva bocciato una proposta
analoga di iniziativa popolare. Questo bilancio era l'occasione per
finanziare, finalmente, la legge n. 73, presentata dal collega
Nebbia, e questo doveva essere doveroso atto di rispetto, anche
riguardo al Partito Socialista che entra in maggioranza.
Ci troveremo invece, ancora una volta, a recriminare in
Consiglio che in Val d'Aosta si costruiscono solo case nuove. Così
come non ci sono in bilancio interventi, salvo una piccola
integrazione dei fondi statali, a favore delle Cooperative
edilizie, che sono una realtà che si sta sviluppando in tutta la
Regione e che, secondo noi, meriterebbe un'iniziativa
d'integrazione da parte della Regione.
Per quanto riguarda i trasporti non ci sono nel bilancio
indicazioni sulla necessità di progettare alcuni interventi,
soprattutto nel campo delle ferrovie. Già molte volte si è detto in
quest'aula che i programmi poliennali delle Ferrovie dello Stato
possono contenere dei finanziamenti che ci interessano solo se la
Regione spende e predispone dei progetti realizzabili e
fattibili.
Non ho trovato, nel bilancio, una voce che fosse significativa
in tal senso.
Per lo sport credo che siano decisamente insufficienti i 3
miliardi per il finanziamento del piano poliennale. Con 3 miliardi
oggi si realizza, malamente, una piscina. E siccome in quel piano
ci sono scelte prioritarie molto significative, soprattutto per le
palestre e per gli impianti di atletica, io credo che questa sia
una cifra che deve essere aumentata. Questa Giunta si presenta
senza prospettive pluriennali, per cui non si riesce a capire
quanti anni impiegheremo per realizzare soltanto gli interventi
prioritari previsti in quel piano pluriennale, con stanziamenti di
questo livello.
Sulla politica del lavoro ci sono nei fondi globali piccoli
interventi, ma non ci sono indicazioni per due proposte che ci
sembrano fondamentali. Una, quella della realizzazione di un
osservatorio regionale sul mercato del lavoro, per avere una
maggiore conoscenza di quel settore e soprattutto per riformare
tutto il settore della promozione professionale, dove stiamo
spendendo soltanto finanziamenti che arrivano da altre fonti.
L'altra è che noi avevamo indicato la necessità di utilizzare il
3%
delle entrate della Casa da Gioco a favore di un fondo
regionale per la lotta contro la fame nel mondo. Se non ricordo
male un'indicazione analoga era contenuta anche in un progetto
predisposto dall'Union Valdôtaine.
Io giudicherei molto insensibile l'atteggiamento della Giunta
che, nel momento in cui ha predisposto il bilancio, non ha pensato
ad interventi di questo tipo, oggi necessari, soprattutto in
presenza di un bilancio così sostanzioso.
Queste sono alcune indicazioni specifiche, ma nello stesso tempo
di carattere generale, che devono essere date perché noi non
conosciamo quali sono i progetti della Giunta nei singoli settori;
progetti che erano invece estremamente necessari. Su questi
argomenti potremo, probabilmente, ritornare in sede di discussione
dei singoli settori di intervento del bilancio regionale, però,
affinché la discussione non sia rituale, è necessario che anche
nella discussione generale i Gruppi e la Giunta si pronuncino su
queste possibilità innovative, su questi progetti nuovi che non
sono stati inclusi in questo bilancio.
PRESIDENTE:
Colleghi Consiglieri, sono iscritti a parlare
in sede di discussione generale i Consiglieri Lustrissy, Fosson e
Cout. La Presidenza propone pertanto che i lavori vengano adesso
sospesi e ripresi alle ore 16 precise.
La seduta è sospesa.
La seduta termina alle ore 12.32.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK