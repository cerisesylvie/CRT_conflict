Consiglio Regionale della Valle d'Aosta - Oggetto del Consiglio n. 2371 del 20 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2371 del 20 aprile 2023 - Resoconto
OGGETTO N. 2371/XVI - Interpellanza: "Intendimenti in merito
alla predisposizione di un progetto di valorizzazione complessivo
dei siti preistorici e notizie sulla necropoli di Vollein".
Bertin (Presidente) -
Punto n. 49. Illustra la
consigliera Minelli.
Minelli (PCP) -
Recentemente è stato presentato al
pubblico il nuovo percorso di valorizzazione del sito preistorico
di Vollein, inserito nel circuito della Preistoria della Valle
d'Aosta facente parte del progetto "Scoprire per promuovere,
découvrir pour promouvoir"
del Piano integrato tematico
Patrimonio Cultura ed Economia. Il sito archeologico di Vollein è
noto sin dal 1968, quando la Soprintendenza ai beni culturali, su
segnalazione di D. D., fondatore della Société Valdôtaine de
Préhistoire et Archéologie e Chevalier de l'Autonomie 2023, iniziò
una serie di scavi che portarono alla luce un sito di oltre 6.000
anni fa con un'ampia necropoli, con delle incisioni rupestri che
sono ritenute dagli esperti del settore un ritrovamento di grande
importanza. Per tanti anni quei reperti sono stati sostanzialmente
esposti agli agenti atmosferici, poi la scelta è stata quella di
ricoprire tutte le tombe e di predisporre un percorso di visita
guidato attraverso una serie di pannelli che hanno delle fotografie
e delle descrizioni delle varie tombe e poi sono stati inseriti dei
QR Code
che consentono di accedere a dei video e a delle
immagini, a modelli tridimensionali, eccetera.
Dopo la presentazione di quel percorso che, come dicevo, è
avvenuta a metà marzo, abbiamo ricevuto alcune segnalazioni, che
poi mi dicono essere apparse anche sui
social
, segnalazioni
di perplessità per il tipo di allestimento che si è scelto. In
particolare quello che a noi è stato evidenziato è che il sito
archeologico non consente una visita vera e propria, una visita
effettiva, ma si configura come un percorso di tipo virtuale che
sarebbe possibile anche attraverso l'utilizzo di un
link
al
sito
web
, ciò che quindi in qualche modo può rendere poco
attrattiva una visita in presenza.
Noi siamo consapevoli che in molte situazioni, per accedere, per
fruire di questi monumenti e di varie opere d'arte, ci si deve
affidare alla cosiddetta "realtà aumentata" o alla "realtà mediata"
dall'elaboratore e questo può, come dicevo, essere utile in
situazioni particolari, dove, per esempio, non è possibile accedere
proprio perché i monumenti e i reperti sono in zone che non possono
accogliere i visitatori. Però questa modalità, a nostro avviso, non
può sostituire, non può essere uguale a un'esperienza di visita
diretta in tante situazioni, questo per la conoscenza anche del
territorio circostante, che trae beneficio da un'attrattività che è
nella zona. Sappiamo poi anche che i costi di allestimento per
queste realtà virtuali aumentate sono notevoli, ma il riscontro in
termini di numero di visitatori e soprattutto di gradimento è
incerto rispetto alle visite in presenza.
La Regione Valle d'Aosta è ricca di reperti preistorici che io
credo spesso non conosciamo bene neppure noi che ci viviamo e che
meriterebbero una maggiore valorizzazione, soprattutto ai fini di
proporre una meta turistica di eccellenza fruibile 365 giorni
all'anno o comunque per molti, molti mesi all'anno.
Per queste ragioni vorremmo capire innanzitutto quali sono state
le valutazioni alla base della scelta di interrare tutte le tombe
della necropoli di Vollein, se sono previsti degli allestimenti di
realtà aumentata riguardo ad altri siti e monumenti sul territorio
regionale e con quali modalità e soprattutto se è nelle intenzioni
del Governo pensare e predisporre un progetto globale di
valorizzazione dei siti preistorici sul territorio e anche una
promozione degli stessi attraverso una proposta non inserita
genericamente nelle proposte che la Regione offre, ma una proposta
mirata e strutturata soprattutto che non sia soltanto di tipo
virtuale.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
"Quali sono le principali
valutazioni e motivazioni alla base delle scelte di interrare tutte
le tombe della necropoli di Vollein". La decisione di interrare le
tombe della necropoli di Vollein risale agli anni Ottanta del
secolo scorso, al termine delle campagne di scavo dell'epoca. Dal
termine delle ricerche archeologiche anzidette sino ai nostri
giorni, ovvero per circa 40 anni, le numerose tombe, oltre
cinquanta, non sono mai state esposte agli agenti atmosferici o
presentate complessivamente senza gli strati di terra che ricoprono
attualmente e che le hanno protette e preservate nel tempo.
Solamente alcune tombe, precisamente la 57, la 28 e la 20 su oltre
50, sono state lasciate scoperte dagli anni Ottanta con il
tentativo di poter offrire al visitatore la possibilità di
apprezzare la tipologia di sepoltura caratterizzante la necropoli
di Vollein. Purtroppo il tentativo, seppur preceduto da attenta
valutazione di metodo, non ha sortito l'effetto desiderato, sicché
le tre sepolture sono andate incontro a un degrado inesorabile e
doloroso; questo anche per le cose che sono state scritte sui
social
, non è sempre così veritiero ciò che viene riportato.
Nel caso del sito in oggetto è stata applicata una forma di tutela
preventiva in diretta, atta a proteggere il sito da cause esterne
di degrado o distruzione. La copertura sotto la coltre terrosa è il
solo metodo corrente adeguato alla salvaguardia di struttura a
secco. Sono da considerare diversi fattori di pericolosità che
espongono a rischio di distruzione il complesso archeologico, a
partire dagli animali selvatici, quali, ad esempio, i cinghiali,
che vivono in quell'ambiente naturale e hanno l'abitudine di
rivoltare profondamente il terreno. Anche la presenza umana è un
fattore di pericolosità per i beni culturali presenti nell'area.
Nelle zone circostanti sono state realizzate palestre di roccia che
vedono una presenza abbastanza continua di scalatori. Alcuni
fruitori di tale aree non hanno dimostrato rispetto per le
vestigia, come testimonia l'intervento recente di piantare chiodi
da scalata bucando le rocce adiacenti a gruppi di coppelle che
erano state lasciate visibili ai visitatori, confidando ovviamente
nel rispetto e nel buon senso di tutti i frequentatori.
La necropoli, come noto, è costituita da tombe costruite con
pietre accostate a secco, senza uso di malte leganti. I materiali
utilizzati si rivelano nel tempo fragili e deperibili, in quanto le
lastre, pur essendo di pietra, sono comunque deteriorabili sia per
la struttura rocciosa di cui sono composte, sia per le condizioni
meteoclimatiche a cui sono esposte. Per tale fragilità l'unico
sistema ipotizzabile per poter mostrare e allo stesso tempo
salvaguardare le strutture sarebbe la creazione di un ambiente
protettivo, ossia una musealizzazione rispettosa del sito e del
paesaggio ma che risulterebbe negativamente impattante nel contesto
paesaggistico di assoluta preziosità e bellezza. Inoltre si
verrebbe a negare lo spirito architettonico e il contesto
concettuale che furono alla base del sito stesso perché
chiudendolo, si condannerebbe il rapporto virtuale con il paesaggio
e il panorama circostante. Consiglio a tutti di andare a vedere il
sito e ci si rende conto di come tirar su anche una
musealizzazione, modello area megalitica sarebbe qualcosa che
contaminerebbe anche il significato stesso del sito. Nell'ambito
del progetto "PITEM Pa.C.E." in argomento si è posto rimedio a tale
degrado mettendo le tre tombe in sicurezza e ricoprendole con
strati di inerti protettivi, dopo aver cercato comunque una
soluzione alternativa sostenibile e a basso impatto per la
valorizzazione del sito e per consentire una più adeguata
conoscenza dello stesso. Spero di aver fornito sufficienti elementi
anche per i fruitori dei
social network
che ho letto delle
volte con un certo disappunto anche rispetto a certe
considerazioni.
Punto 2: "se sono previsti allestimenti di realtà aumentata
riguardo a siti e monumenti sul territorio regionale e con quale
modalità. La possibilità di utilizzare sistemi di realtà aumentata
è già in atto in ambito regionale. Oltre a quanto realizzato per il
sito di Vollein attraverso la sinergia tra il nostro Assessorato e
l'Assessorato del collega Bertschy, per quanto riguarda la
struttura Ricerca, innovazione e trasferimento tecnologico, è stata
creata l'
App
"Aosta Digitale" attualmente in fase di
sperimentazione per permettere una visita virtuale dei monumenti
della città basata su un concetto di
gaming
. La "App" sarà
scaricabile sul cellulare o
tablet
. Unicamente per i
visitatori che fisicamente andranno all'area megalitica sarà
disponibile un'esclusiva esperienza di realtà virtuale. L'utente,
tramite l'utilizzo di appositi oculi per la realtà virtuale, sarà
proiettato in un viaggio nell'area megalitica di
Saint-Martin-de-Corléans da cui potrà tornare indietro nel tempo in
tre fasi diverse riconosciute nel sito: il neolitico, quello delle
arature e pozzi con macine; l'eneolitico, relativo agli
allineamenti di pali linee e di stele litiche, e l'età del bronzo:
dolmen
, piattaforme più le tombe. Il visitatore potrà vivere
in modalità totalmente immersiva azioni rituali e momenti di vita
vissuta in ambientazioni preistoriche attentamente ricostruite.
Il MAR (Museo Archeologico Regionale) di Aosta è sulla
piattaforma di valorizzazione culturale e turistica MuseOn, si
tratta di una App in tre lingue: italiano, francese e inglese,
semplice e funzionale che accompagna il pubblico anche laddove non
vi sia una connessione
Internet
grazie al brevetto "Poste
Internet Era". Il Museo archeologico regionale e i siti aostani,
quindi Criptoportico forense, il Teatro Romano, la Chiesa
paleocristiana di San Lorenzo, la Villa della Consolata, l'area
funeraria fuori Porta Decumana, il Giardino dei ragazzi entrano
oggi in un dialogo ancora più stretto con la città e con i suoi
ospiti per mezzo di una piattaforma innovativa progettata per
essere sostenibile nel tempo e per contenere i consumi energetici e
anche per difendere il diritto d'autore e la
privacy
.
Domanda n. 3: "se è nell'intenzione del Governo predisporre un
progetto di valorizzazione complessivo dei siti preistorici sul
territorio e una promozione degli stessi attraverso una proposta
mirata e strutturata non solo virtuale", il circuito della
preistoria in Valle d'Aosta, prodotto nel progetto "PITEM PA.C.E."
in argomento, rappresenta il primo tassello di un processo che
porterà alla valorizzazione e alla promozione dei principali siti
preistorici presenti sul territorio valdostano. Al di là
dell'importante sito rappresentato dall'area megalitica, che da
diversi anni è oggetto di valorizzazione e promozione da parte
dell'Amministrazione regionale, è utile annoverare, tra i
principali siti preistorici valdostani le due necropoli neolitiche
di Vollein, Quart e Champrotard a Villeneuve, l'importante sito di
Chenal caratterizzato da centinaia di incisioni che raccontano
oltre 6 mila anni di storia, il sito mesolitico d'alta quota del
Mont Fallère e il sito pluristratificato di Barma Cotze a Donnas,
identificato nel 2019 e attualmente oggetto di studio e di ricerca
da parte dell'Amministrazione regionale, in collaborazione con
l'Università di Ferrara e il Comune di Donnas, che attesta due
principali fasi di occupazione riferibili al mesolitico: cacciatori
raccoglitori di circa 9 mila anni fa e al neolitico, agricoltori e
pastori, circa 6.500 anni fa. Sono questi i siti selezionati per
dare vita al circuito della Preistoria in Valle d'Aosta. È doveroso
sottolineare che tale circuito rappresenta l'inizio di un processo
di valorizzazione e promozione che la Soprintendenza ha avviato
circa quindici anni fa in collaborazione con le principali
Università che studiano la Preistoria in Europa e non solo, con
l'intento di aggiornare e talvolta rivedere la cronologia relativa
ai siti archeologici sopraindicati. Con tali modalità si è giunti a
parlare con certezza scientifica dei cacciatori e raccoglitori del
Mont Fallère, delle necropoli Chamblandes di Vollein e Champrotard,
del riparo inciso CHN3 di Chenal e dell'importante sito BC2 di
Donnas, attualmente in fase di studio. La certezza scientifica di
ciò che si afferma e si scrive in archeologia rappresenta la
regola, motivo per cui ritengo che sia un traguardo per nulla
trascurabile essere riusciti a indicare sei siti archeologici
nell'ambito del circuito della Preistoria della Valle d'Aosta.
Presidente -
Replica la consigliera Minelli.
Minelli (PCP) -
Ringrazio anche l'Assessore per la
risposta, io non ho letto i commenti sui
social
ma le
segnalazioni che io ho ricevuto sono di persone che hanno visitato,
e in un caso anche di una persona che è esperta, perché di
professione svolge proprio il mestiere di archeologo. Lei diceva
che non sono mai state esposte agli agenti atmosferici, però poi ha
fatto riferimento al periodo dagli anni Ottanta ad oggi e sono
effettivamente 40 anni. Io facevo riferimento a un primo
ritrovamento per cui erano stati fatti gli scavi fin dal 1968,
quindi c'è stato effettivamente un periodo in cui le tombe sono
state esposte e poi è stato scelto di interrarle. Successivamente,
in tempi più recenti, con il progetto a cui lei ha fatto
riferimento si è scelto di effettuare quel percorso, quindi mi
sembra che sia stato chiarito.
Quello che lei ha spiegato - e che, secondo me, va a beneficio
anche di chi ha chiesto informazioni - è la questione più tecnica e
cioè della conservazione delle tombe. Quello che però ci appare
poco comprensibile è la scelta di interrare tutte e cinquanta le
tombe, lei ha detto che ce n'erano tre che sono state lasciate
aperte e c'è stato un degrado nel tempo. Poi ci ha citato i
cinghiali, gli arrampicatori, eccetera... Ora io mi chiedo se altre
realtà sul nostro territorio nazionale, senza andare più lontano,
ma penso anche a siti importanti, sono comunque visitabili, aperti
ed è possibile adottare degli accorgimenti che sicuramente saranno
costosi ma almeno che alcuni esempi di quelle tombe possano
rimanere, possano essere visibili.
Per quello che riguarda la questione della realtà aumentata e
degli allestimenti che sono previsti, è stata citata questa "App"
per "Aosta Digitale", sappiamo che questa è la scelta che in questo
momento, per vari motivi, alcuni condivisibili altri a mio avviso
meno, va per la maggiore. Io credo però che bisognerebbe
contemperare le due esigenze, cioè la possibilità di effettuare le
visite in presenza con invece la possibilità di accedere in maniera
diversa.
Per quello che riguarda poi il "pacchetto preistoria",
chiamiamolo così, che ha nell'area megalitica di
Saint-Martin-de-Corléans il suo punto più importante, ancorché
chiusa ormai da tanto tempo, lei ha citato la necropoli di Vollein
e altri siti. Credo sia importante ricordare anche che ci sono
numerosissime testimonianze sul territorio che non sono
sufficientemente valorizzate, io penso, ad esempio, al Cromlech del
Piccolo San Bernardo, che è uno dei pochissimi che sono stati
ritrovati in Italia, ce ne sono veramente pochi; ma penso anche,
per esempio, al geosito di Bard, che ora è praticamente abbandonato
a sé stesso e facilmente visitabile, ci sono delle splendide
marmitte dei giganti, c'è lo "scivolo delle donne", che non sono in
questo momento visitabili perché ci vuole comunque un minimo di
messa in sicurezza. Lei ha citato la necropoli di Champrotard a
Villeneuve, mi vengono in mente anche altri luoghi, per esempio: i
ritrovamenti dell'età del rame a Saint-Pierre, nella zona di
Verdjouan, a Leverogne di Arvier e a Rapy di Verrayes, dove è stata
addirittura ipotizzata l'esistenza di un intero villaggio dell'età
del rame, il recente ritrovamento di Barma Cotze di cui lei ha
parlato, però poi ce ne sono tanti altri che sono sicuramente meno
conosciuti, minori. Penso solo alla Valle da cui provengo: il Plan
des Sorcières a Lillianes con le sue coppelle è facilmente
accessibile, è una camminata ovviamente, però sono tutti anche
piccoli siti che dovrebbero essere inseriti in quella che, a mio
avviso, dovrebbe essere una specifica offerta sostenuta dalla
Regione, perché se vogliamo continuare a essere una Regione
turistica e a mettere nel contempo in campo delle strategie anche
di adattamento ai cambiamenti climatici e a una reale
diversificazione, bisogna lavorare con lungimiranza, bisogna
mettere in campo anche la creatività e l'impegno per valorizzare
tutte le risorse che abbiamo. C'è un patrimonio culturale che ha
delle potenzialità, su cui bisogna mettere delle risorse
finanziarie che non possono andare in modo massiccio tutte in
un'unica direzione: quella del turismo della neve.
Presidente -
Ci fermiamo brevemente per arieggiare i
locali. Il Consiglio è sospeso.
La seduta è sospesa dalle ore 17:01 alle ore 17:20.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK