Consiglio Regionale della Valle d'Aosta - Oggetto del Consiglio n. 1607 del 23 novembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Sport invernali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1607 del 23 novembre 2005 - Resoconto
OGGETTO N. 1607/XII - Problematiche concernenti l'inserimento
della Valle d'Aosta nel circuito mondiale delle gare di sci alpino.
(Interpellanza)
Interpellanza
Premesso:
- che l'ex Assessore regionale Caveri, rispondendo a due
interrogazioni del Gruppo La Casa delle Libertà, ha annunciato la
possibilità di ospitare sin dalla stagione invernale 2006/2007
un'edizione dei campionati mondiali di sci alpino in Valle
d'Aosta;
- che il Presidente ASIVA, in un recente articolo pubblicato
su La Stampa, ha invece affermato che la prima data possibile per
ospitare una simile iniziativa è quella dell'inverno 2013;
ciò premesso, i sottoscritti Consiglieri regionali
Interpellano
l'Assessore delegato per sapere:
1) quale tra le due previsioni di cui in Premessa è più
realistica;
2) per quali ragioni la Valle d'Aosta dovrebbe attendere
ancora otto anni prima di entrare nel circuito mondiale delle gare
di sci alpino;
3) se intende porre in essere iniziative preordinate a un
anticipo dell'inserimento della Valle d'Aosta nel circuito mondiale
delle gare di sci alpino;
4) quando saranno ultimati i tracciati candidati a ospitare
eventuali competizioni di questo tipo e a quanto ammontano le somme
stanziate per prepararli.
F.to: Tibaldi - Lattanzi
Président - La parole au Conseiller Tibaldi.
Tibaldi (CdL) - Abbiamo appreso, con 8 anni di anticipo, che i
mondiali di sci saranno probabilmente in Valle d'Aosta, lo abbiamo
appreso leggendo "La Stampa" e questa candidatura probabile è
prevista per il 2013.
Si tratta solo di un'intenzione secondo le dichiarazioni del
Presidente dell'ASIVA e la prima data disponibile sarebbe quella
dell'inverno 2013. Il Presidente dell'ASIVA si è incontrato
recentemente con l'Assessore Pastoret: per tale ragione vorremmo
saperne qualcosa di più, visto che c'è un congruo lasso di tempo di
programmazione in questo senso. Glielo chiediamo, Assessore, perché
più volte si è parlato di portare eventi di rilievo nazionale e
internazionale in Valle d'Aosta e i riferimenti ai mondiali di sci
sono stati fatti a più riprese.
Rispondendo a interpellanze del nostro gruppo, il suo
predecessore... siamo fuori dalla "Coppa del Mondo" almeno fino
all'inverno 2006, però poi ci sarà la possibilità di inserirci in
questo prestigioso calendario e riottenere una "Coppa del Mondo";
presumibilmente si faceva riferimento alla stagione invernale del
2007. Allora ci siamo lasciati "cullare" da questa opportunità che
ci veniva offerta, e poi leggiamo sul giornale che i programmi sono
più lunghi, si parla del 2013.
Siamo a conoscenza anche dei programmi di investimento, in
particolare su due tracciati, quello di La Thuile e quello di
Gressoney, per creare delle piste che siano adeguate ad ospitare
eventi e manifestazioni di questo tipo; di conseguenza ci
rivolgiamo all'Assessore per avere qualche certezza in più rispetto
alle effimere dichiarazioni che si possono leggere su un quotidiano
o su una rivista.
Allora, quale delle due previsioni è più realistica: quella che
è stata fatta dal suo predecessore circa l'inverno 2007 oppure
quella del Presidente ASIVA del 2013? La differenza è di ben 6
anni, di conseguenza qualche elemento di chiarimento in più forse
da lei può giungere... e se vale la seconda ipotesi, per quali
ragioni dobbiamo attendere ancora 8 anni prima di entrare nel
circuito mondiale delle gare di sci alpino, e poi se ci sono delle
iniziative che tendono ad anticipare questi eventi; sappiamo che
sono state conferite consulenze importanti: di queste, una in
particolare era volta a creare dei rapporti favorevoli con le
istituzioni che si occupano di questa materia e di portare eventi
internazionali in Valle d'Aosta.
L'ultima domanda riguarda le infrastrutture che ospiteranno
eventualmente queste competizioni, a che punto sono i lavori e
quali sono le somme finora stanziate per pagarli.
Président - La parole à l'Assesseur au tourisme, aux sports, au
commerce et aux transports, Pastoret.
Pastoret (UV) - Ha concluso il collega Tibaldi chiedendo delle
certezze e aveva però detto prima, i mondiali di sci saranno
probabilmente in Valle d'Aosta: allora, lui fa un'affermazione alla
quale io non posso dare certezze. Io non scrivo i titoli dei
giornali, collega Tibaldi, mi divertirei molto a farlo... purtroppo
per ora facendo questo tipo di attività... non mi è consentito
sbizzarrirmi in altri campi!
Si chiede quale fra le due previsioni, di cui in premessa e
peraltro presentate dal collega Tibaldi, sia più realistica e mi
pare però che in riferimento a questo primo quesito sia corretto
fare alcune precisazioni relative intanto al lessico che viene
utilizzato, che potrebbe generare delle confusioni da evitare.
Vengono infatti citate nelle premesse 2 interrogazioni: una della
"Casa delle Libertà", discussa il 12 gennaio 2005, e una del gruppo
della "Stella Alpina", discussa il 30 novembre 2004, entrambe
relative allo stesso argomento, alle quali l'allora Assessore
Caveri avrebbe risposto annunciando la possibilità di ospitare, fin
dalla stagione invernale 2006-2007, un'edizione in Valle d'Aosta
dei campionati mondiali di sci alpino. Desumo, dall'illustrazione
che il collega Tibaldi ha fatto, che c'è stata una confusione,
perché si intendeva parlare allora non dei campionati mondiali di
sci alpino, ma di circuito di "Coppa del Mondo". Seppure si è fatto
un riferimento lessicale ai campionati del mondo, credo che dal
contesto e dalla lettura delle risposte allora date si desuma bene
che si intendeva parlare di "Coppa del Mondo". Dirò peraltro perché
non era possibile parlare di campionati del mondo in una data così
ravvicinata.
Ho verificato che in quelle 2 interrogazioni non si era fatto
riferimento ai campionati mondiali, ma si è sempre parlato di
circuito di "Coppa del Mondo" di sci alpino, nell'iniziativa che
era stata presentata dal suo gruppo consiliare, mentre per quanto
riguardava l'iniziativa della "Stella Alpina" si parlò anche di sci
nordico. Esaminando quindi il secondo punto della premessa, appare
evidente che le dichiarazioni attribuite al Presidente dell'ASIVA
riferite ai campionati mondiali di sci alpino non hanno a che
vedere con la "Coppa del Mondo", quindi mi pare che le due
dichiarazioni non siano accomunabili quanto al loro oggetto.
Ci si chiede per quali ragioni la Valle d'Aosta dovrebbe
attendere ancora 8 anni prima di entrare nel circuito mondiale
delle gare di sci alpino; questa domanda mi pare che sia figlia
dell'equivoco sopra ipotizzato. La "Coppa del Mondo" di sci alpino,
maschile e femminile, è una manifestazione di livello
internazionale che si svolge ogni anno, articolandosi in alcune
decine di tappe. I campionati del mondo, per contro, rappresentano
la massima espressione agonistica a livello internazionale dello
sci alpino, manifestazione che è seconda per importanza solo ai
giochi olimpici. I campionati mondiali hanno cadenza biennale e dal
1985 la manifestazione viene organizzata negli anni dispari, perché
c'è un'alternanza con l'organizzazione dei giochi olimpici. Pare
evidente, quindi, che pur trattandosi di manifestazioni
appartenenti al circuito mondiale, le stesse - "Coppa del Mondo" e
campionati del mondo - si differenziano enormemente per importanza,
complessità e difficoltà di assegnazione. Ne consegue quindi che la
rincorsa di una località candidata ai campionati del mondo è molto
più lunga di quella necessaria per l'assegnazione di una o più
prove di "Coppa del Mondo". L'assegnazione dei campionati mondiali
avviene con alcuni anni di anticipo, mentre il calendario di "Coppa
del Mondo" viene approvato una stagione per l'altra.
C'è poi una differenza notevolissima di impegno per organizzare
dei campionati del mondo rispetto a una gara di "Coppa del Mondo":
i campionati si tengono su un periodo di una decina di giorni
circa, comprendono non una sola, ma diverse gare di discipline, fra
cui la combinata, che ha bisogno di avere dei risultati di gara
singola che generalmente vengono disputati con un altro concetto
nelle gare di "Coppa del Mondo", questo significa che vi è
un'importanza più grande. Informo che i mondiali del 2007 sono già
stati assegnati ad Are, in Svezia, e quelli del 2009 in Val
d'Isère, si stanno presentando adesso le candidature per il 2011 e
a seguire ci saranno quelle per il 2013. Spero di aver chiarito la
differenza fra i due tipi di manifestazioni.
Si chiede se si intende porre in essere iniziative preordinate
ad un anticipo di un inserimento della Valle d'Aosta nel circuito
mondiale delle gare di sci alpino. La risposta è diversa a seconda
di cosa si intende per circuito mondiale, perché - come ho avuto
modo di dire prima - se si parla di "Coppa del Mondo" c'è un tipo
di ragionamento ed è finalizzato ad una manifestazione della durata
di un giorno di gara, mentre i campionati del mondo hanno un'altra
estensione e - come ho avuto modo di dire - gli eventi sopra
descritti seguono iter notevolmente diversi.
Cercherò di articolare la risposta in due fasi: il circuito di
"Coppa del Mondo" sia di sci alpino che di sci nordico, visto che
in una delle due interrogazioni citate in premessa si faceva
riferimento anche alla seconda specialità. Vorrei quindi partire
dalla specialità nordica per dire che la Valle d'Aosta ospiterà un
evento internazionale straordinario dal punto di vista dello sci di
fondo; a Brusson dal 4 al 12 febbraio 2006 si terranno i mondiali
"master di fondo", evento di portata mondiale, con oltre 600
partecipanti. Sempre a gennaio 2006 si terrà ad Aosta la seconda
edizione della prova di fondo "KO Sprint", con la partecipazione di
atleti di livello internazionale. È vero che ci stiamo occupando
della possibile assegnazione alla Valle d'Aosta di una gara di
"Coppa del Mondo" di fondo per la stagione 2006-2007; speriamo di
avere fortuna perché questo dipende da tante condizioni.
Per quel che concerne il circuito di "Coppa del Mondo" di sci
alpino, devo ricordare che dal 5 al 7 aprile 2006 a Breuil-Cervinia
sarà ospitata una gara di "Coppa del Mondo" maschile e femminile di
sci di velocità. Certo, non si tratta di una gara di "Coppa del
Mondo" di sci alpino, ma di una gara internazionale che ha la sua
valenza; si tratterà della 5° tappa del circuito "FIS" della
specialità e questo è un appuntamento che si ripete dal 2000 e che
passa immeritatamente sotto un certo silenzio. Sempre per ciò che
concerne attività di rilievo internazionale, la Valle d'Aosta
riproporrà, nel dicembre 2005, il "Parallelo di Natale" quale gara
di connotazione internazionale, che si svolgerà sulle nevi di
Pila.
Per quanto attiene alle gare di "Coppa del Mondo" di sci alpino,
certamente è nei nostri obiettivi la volontà di ospitare una di
queste competizioni; va però detto che è in corso una revisione dei
percorsi, delle località e delle modalità di funzionamento delle
gare di "Coppa del Mondo" da parte della "FIS", per diverse
ragioni: una di queste concerne il fatto che gli atleti devono
sottoporsi a spostamenti massacranti, quindi ci sarà la tendenza ad
accorpare queste gare; verosimilmente rimarranno in calendario
secondo la tradizione antica solo le gare di discesa libera di
"Coppa del Mondo" mentre è in atto un certo ripensamento per quanto
riguarda l'organizzazione delle gare soprattutto di gigante e di
slalom.
Arrivo ai campionati del mondo, perché per rispondere in modo
corretto a questa domanda, visto che tale iniziativa è stata
ampiamente trattata dagli organi di informazione locale con alcuni
spazi anche nella cronaca nazionale all'inizio di novembre;
confermo che in alcuni incontri avuti con ASIVA si è valutata la
possibilità di candidatura della Valle per i mondiali di sci
alpino. Una data ipoteticamente non proibitiva poteva essere
considerata in funzione del 2013, perché già due date sono state
assegnate, il 2011 sembra troppo vicino per potersi dare
un'organizzazione in questo senso. Stiamo valutando la possibilità
di porre ufficialmente la candidatura, ma prima di compiere questo
passo andranno verificate alcune questioni. In primo luogo, questa
candidatura non può essere il frutto di una sola volontà, quella
dell'Amministrazione regionale, ma deve vedere coagularsi attorno
ad essa la volontà e l'impegno di coloro che, a vario titolo,
potranno portare il loro contributo a questa eventuale candidatura.
Se si vorrà investire in questo evento, lo si dovrà fare in modo
serio evitando di far assumere a questa candidatura le
caratteristiche di una pura e semplice provocazione.
Ritengo personalmente che la Valle d'Aosta possa, a giusto
titolo, manifestare delle ambizioni in questo campo, sulla base di
quanto ha fatto finora dal punto di vista organizzativo e
promozionale nella direzione degli sport della neve. Una tale
ipotesi deve poter contare sulla condivisione della stessa ipotesi
delle massime realtà sportive italiane, perché non ci si candida ai
campionati del mondo senza che ci sia un accordo di carattere
generale, e in questo senso è mia intenzione - prima di
formalizzare concretamente un'ipotesi di questo genere - esaminare
in un clima di costruttiva cordialità con i responsabili della
"FISI" la situazione nel suo insieme. Questa parte del mio
intervento il collega Tibaldi avrà potuto leggerla su un
settimanale valdostano, al quale avevo rilasciato tale tipo di
dichiarazione, perché ritengo opportuno che su queste cose non si
deve fare né propaganda, né demagogia.
Infine, ultima domanda... attualmente in Valle d'Aosta vi sono
già diverse piste dotate di omologazione internazionale per le
diverse specialità dello sci alpino, "Ventina" a Cervinia, "Del
Monte" a Champoluc, "Checrouit" a Courmayeur, pista a 3 "Franco
Berthod" a La Thuile, "Renato Rosa" a Pila. Per quanto riguarda la
lista delle spese, ho qualche difficoltà a fornirla adesso, nel
senso che si sono sedimentate nel tempo. Credo però che il collega
Tibaldi volesse fare riferimento ad una pista in particolare e su
questa devo dire che nei prossimi mesi andrà in appalto la
sistemazione definitiva della "Leonardo David" a Gressoney, il
costo sarà di 6,5 milioni di euro e dovrebbe essere avviato
nell'estate 2006 se - come spero - l'appalto non avrà degli
intoppi. Il progetto esecutivo è pronto e noi, nelle poste di
bilancio triennale 2006-2008, abbiamo previsto una somma necessaria
per fare questo tipo di intervento, l'ultimazione è prevista entro
la stagione invernale 2006-2008. Ricordo, per quanto riguarda il
circuito di "Coppa del Mondo" e l'intervento su questa pista, che
c'era all'epoca un impegno da parte della "FISI" in accordo con la
Regione di prevedere una manifestazione di carattere
internazionale.
Président - La parole au Conseiller Tibaldi.
Tibaldi (CdL) - Al di là delle precisazioni lessicali - che
apprezziamo - sui due tipi di manifestazioni sportive, di date
precise non ce ne sono ancora. Per quanto riguarda i mondiali di
sci è in fase di valutazione una possibile candidatura per il 2013;
per quanto riguarda le gare di "Coppa del Mondo", anche qui, non ci
sono certezze! Auspichiamo a questo punto che queste ipotesi
riescano a trovare forma e sostanza nel corso del tempo e di un
tempo che non sia eccessivamente lungo, anche perché, come lei sa,
si tratta di manifestazioni sportive che comportano degli impegni
in termini di risorse e di modalità di ospitalità degli eventi, ma
si tratta di iniziative che danno un risultato importante alla
nostra regione, soprattutto per quanto riguarda l'aspetto di
richiamo di turisti. Confidiamo che da questa sua risposta
articolata e ampia ci sia quella trasformazione delle intenzioni
quanto prima in fatti.
Sappiamo che la concretizzazione di questa iniziativa deve
passare attraverso un accordo ampio e generale, come lei ha detto,
con altri enti e istituzioni che devono essere coinvolti; a tale
fine auguriamo che anche questa difficoltà di rapporti che c'è
stata con la "FISI" sia superata. Lei non a caso penso abbia
parlato di costruttiva cordialità, che viene ripresa e rilanciata,
anche perché senza un rapporto sereno e costruttivo con la "FISI",
difficilmente potremo arrivare ad avere manifestazioni di questo
livello nella nostra regione. Visto che il tempo è trascorso
infruttuosamente, ci auguriamo che questa volta venga impegnato più
proficuamente.
Infine, una nota per la pista più importante, perché dovrebbe
essere destinata agli eventi maggiori, la "Leo David" di Gressoney;
sta costando una cifra, ci sono una serie di peripezie
nell'assegnazione degli appalti che stanno trascinando i tempi a
dismisura: anche qui l'auspicio è che si arrivi a una conclusione
dei lavori, a una preparazione complessiva del tracciato e di tutte
quelle strutture che sono necessarie ad accogliere la tecnologia
che serve e che è indispensabile per la divulgazione dell'evento a
livello internazionale.
Oggi non possiamo far altro che prendere atto di queste sue
affermazioni, però prendiamo anche atto che di date certe ancora
non ce ne sono, quindi l'auspicio va nella direzione di trasformare
queste belle parole in fatti concreti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK