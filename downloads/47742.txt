Consiglio Regionale della Valle d'Aosta - Oggetto del Consiglio n. 3915 del 18 settembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3915 del 18 settembre 2024 - Resoconto
OGGETTO N. 3915/XVI - Interrogazione: "Ricadute positive per
la Pubblica Amministrazione e per gli utenti-cittadini della
realizzazione del progetto denominato 'VDAPay'".
Bertin (Presidente) -
Punto n. 16 all'ordine del giorno.
Risponde l'assessore Caveri.
Caveri (UV) -
Rispondo volentieri a questa sollecitazione
partendo dal presupposto che questo è un tema molto significativo,
perché si tratta sostanzialmente di modernizzare, per così dire, il
sistema con il quale noi ci occupiamo del rapporto con il
cittadino, è uno dei vari filoni con il quale ci rapportiamo con i
cittadini. La logica è sempre quella di guardare a delle soluzioni
valide senza avere la presunzione di inventare dei propri
software home made
, perché questo è sempre un rischio molto,
molto grande, per cui noi ci siamo appoggiati per la
modernizzazione nel solco del filone obbligatorio del PagoPA e ci
siamo legati a un sistema interregionale che si chiama SPAC
(Software Partecipato Aperto Condiviso), che è stato definito con
grande intelligenza e con grande capacità dalla Regione Veneto e
consente alla Regione di poter capitalizzare e riusare strumenti,
esperienze e
best practice
in diversi ambiti tecnologici,
quindi non soltanto relativamente alla tematica della riscossione
delle entrate.
Credo che il consigliere Aggravi mi capisca, nel senso che non
c'è niente di meglio che confrontarsi con gli altri, soprattutto
quando gli altri, per varie ragioni, talvolta anche di scala, hanno
sviluppato delle soluzioni tecnologiche che sono particolarmente
valide. L'obiettivo appunto è quello di aumentare la
collaborazione, ma vorrei dire anche che non è un elemento di poco
conto che queste competenze si aggiungono anche a una diminuzione
dei costi, perché più si condividono dei sistemi più i costi di
manutenzione diminuiscono e soprattutto si hanno delle idee per
l'evoluzione della piattaforma. Vorrei dire che l'adesione a questa
SPAC consentirà di riutilizzare parte del sistema che già avevamo,
il MyPay, che è stato utilizzato da molte Regioni ed è la
piattaforma di riferimento che si lega alla piattaforma unitaria
nazionale del PagoPA. Il progetto si pone l'obiettivo di
razionalizzare e semplificare le interazioni fra i sistemi
informativi degli Enti locali e quelli della Regione con il sistema
PagoPA.
Con riferimento agli aspetti positivi che la nuova piattaforma
sarà in grado di generare, vorrei evidenziare che ci sarà una
semplificazione della gestione delle entrate regionali; di
conseguenza, un risparmio sulle attività manuali degli uffici. Come
sempre, il problema in questi casi è l'interoperabilità fra i
diversi sistemi di software coinvolti nella gestione delle entrate
regionali, cioè il sistema PagoPA e, come ricorderà anche sulla
base della sua esperienza assessorile, i nostri sistemi informatici
Affi e SICER e i sistemi periferici di gestione di singole entrate
regionali. Il sistema nuovo consentirà di sollevare tutte le
strutture periferiche regionali dalla doppia gestione meramente
manuale e di complessa attuazione su diverse tipologie di software
che richiedono la transcodifica dei dati contabili, cioè evitare di
dover trasferire manualmente i dati da un sistema di software
all'altro. Contestualmente si garantisce la correttezza e
l'affidabilità della situazione creditoria della Regione nei
confronti della cittadinanza, riducendo al minimo il margine di
errore dei dati. Le ricadute positive sulle risorse umane sono fra
gli obiettivi principali di questo progetto, che ha l'ambizione di
migliorare l'efficienza, l'equità, l'efficacia, l'economicità e la
trasparenza nel rispetto delle esigenze di razionalizzazione e di
semplificazione degli adempimenti amministrativi e contabili della
Regione e degli utenti, partendo dal presupposto che esistono - e
naturalmente condividiamo quest'idea - degli obblighi di
trasformazione digitale della Pubblica Amministrazione. Una parte
dell'Agenda digitale che oggi abbiamo presentato va proprio in quel
senso.
I costi di integrazione per ciascun ente sono sempre stati, per
rispondere alla domanda n. 3, a carico degli enti stessi fin
dall'avviamento della piattaforma dei pagamenti.
Nel progetto "VDAPay" è prevista la costituzione di un centro
servizi presso la nostra società
in house
INVA, che
consentirà un supporto operativo a tutti gli Enti locali nelle
varie fasi del progetto.
È inutile dire che negli incontri con il CELVA emerge la solita
problematica, cioè noi abbiamo un vecchio sistema e avremo un nuovo
sistema, nell'interregno c'è il rischio di perdere dei pezzi, ci
sono dei precedenti che lei conosce, che un po' si rifanno a chi è
nostalgico del vecchio sistema, ma anche talvolta, con i nuovi
software, a elementi oggettivi di difficoltà e abbiamo garantito
agli Enti locali che ci sarà una piena assistenza per evitare che
ci siano dei
bug
nel cambiamento del sistema.
Il progetto "Il risparmio", un tema che già questa mattina lei
ha affrontato, consentirà una semplificazione per gli utenti e i
cittadini nella gestione dei pagamenti. La Regione e gli enti
territoriali creditori non possono - io qui le do un dispiacere -
intervenire sull'applicazione delle commissioni, i cui importi sono
stabiliti da ciascun prestatore di servizi di pagamento, il codice
PSP, del circuito interbancario aderente al sistema PagoPA. Sul
sistema PagoPA gli utenti e i cittadini possono scegliere quale
prestatore di servizi di pagamento utilizzare per effettuare il
pagamento e le commissioni possono variare in base al canale
scelto, ad esempio, un pagamento attraverso l'
home banking
,
punti di vendita fisici,
App
di pagamento, dando quindi la
facoltà di scegliere l'intermediario che offre il vantaggio con le
condizioni e le commissioni che si ritengono più vantaggiose.
L'interoperabilità dei sistemi contabili coinvolti garantisce - e
questo è molto importante - la correttezza dei dati circa le
posizioni debitorie dei cittadini. L'aggiornamento e il
monitoraggio dei dati permettono all'Amministrazione di poter
garantire l'affidabilità dei dati circa gli accertamenti contabili
anche in sede di procedure particolarmente gravose di recupero
crediti. Mediante la procedura di riconciliazione automatica dei
pagamenti effettuati dagli utenti sul circuito PagoPA
l'Amministrazione ha la certezza che le somme dovute siano state
pagate e anche correttamente incassate al bilancio regionale.
Pertanto per i cittadini il vantaggio è rappresentato dalla
conoscenza mediante processi che assicurano una fruizione semplice
e affidabile dei dati circa le proprie posizioni debitorie verso
l'Amministrazione e le relative scadenze.
Aggiungerei che questo insieme di scelte che sono state operate
non hanno visto come protagonisti esclusivamente i bravi tecnici
del Dipartimento innovazione e quelli dell'INVA, ma va dato merito
anche a chi si occupa delle entrate nell'Assessorato delle finanze,
perché questo ci ha consentito di tarare in maniera esatta
l'inserimento di questo nuovo sistema all'interno dei sistemi della
Regione.
Direi che l'altro aspetto è che i periodici incontri che i
nostri tecnici hanno con la Regione Veneto e con l'insieme di
Regioni e di Enti locali che si occupano di questo, spinge sempre
più in là l'orizzonte, e quindi consentirà assai probabilmente un
utilizzo di questa piattaforma anche per altri rapporti con i
cittadini e rientra in un processo. Visto che lei questa mattina
giustamente evocava il rischio della burocrazia, dal punto di vista
almeno teorico, quest'insieme di nuovi strumenti dovrebbe
consentire di rendere più semplice la vita non sono alla Pubblica
Amministrazione, ma anche ai cittadini utenti.
Presidente -
Per la replica, la parola al consigliere
Aggravi.
Aggravi (RV) -
Ringrazio l'Assessore per le informazioni
ulteriori che sono state fornite.
Io inizio questa replica con un auspicio: mi auguro che la
semplificazione delle operazioni contabili - per semplificare gli
ardui passaggi che ha fatto giustamente nel rappresentare
l'evoluzione - possano liberare risorse finanziarie e risorse umane
da poter destinare a finalità più efficienti e diciamo più
produttive. Ho semplificato e spero che l'auspicio sia buono.
Effettivamente, andando poi ad analizzare nel dettaglio la
delibera di riferimento e poi anche riprendendo in particolare la
prima risposta che ha dato, ben venga la sinergia con altre realtà,
soprattutto laddove le cose funzionano bene. Devo dire che la prima
volontà era quella di comprendere meglio effettivamente di cosa si
parlava, perché, dalle comunicazioni che erano uscite sul VDAPay,
sembrava quasi che fosse effettivamente un
(incomprensibile)
software
, invece poi, andando a vedere, si è capito meglio.
Per quanto concerne le ricadute positive o negative, penso che
la risposta sia stata più che esaustiva, sarà estremamente
complicato - in parte l'abbiamo detto prima all'altro punto
all'ordine del giorno e lo diciamo ancora adesso - il passaggio dal
vecchio al nuovo e soprattutto da ente a ente, perché poi ognuno
ovviamente ha le sue problematiche non soltanto da parte
dell'utente, ma anche e soprattutto dell'organizzazione dei
sistemi. Vedremo come si evolverà anche il coordinamento gestito
dalla società
in house
.
Per quello che riguarda poi le ricadute sui cittadini, che dire?
Meno male che c'è il mercato delle commissioni, quindi potremo
scegliere l'intermediario che ci fa la commissione migliore -
prendiamola come consolazione - sperando che poi l'operazione di
pagamento vada a buon fine, perché chi, purtroppo, ha dimestichezza
con i PagoPA vede che ogni tanto alcune operazioni finiscono nel
nulla e quindi bisogna poi finire per scegliere gli intermediari
diversi con delle condizioni diverse, ma questa non è né colpa del
sottoscritto, né sua, né nostra, è un sistema che subiamo molto più
grande, nel senso che più che PagoPA potevamo dargli un nome
proprio che richiamasse magari anche lo sceriffo di Nottingham,
perché oggettivamente, oltre a dover pagare il tributo, devo anche
pagarmi una commissione per la gestione del tributo.
Detto questo, prendiamo atto e andiamo avanti e vedremo
soprattutto l'evoluzione del progetto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK