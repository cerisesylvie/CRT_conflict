Consiglio Regionale della Valle d'Aosta - Oggetto del Consiglio n. 1584 del 26 gennaio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Difesa ed uso del suolo - Sistemazione idrogeologica
TRASPORTI E VIABILITÀ
Viabilità
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1584 del 26 gennaio 2011 - Resoconto
OGGETTO N. 1584/XIII - Interpellanza: "Interventi di bonifica
per la messa in sicurezza delle strade regionali in zone soggette a
caduta massi".
Interpellanza
Premesso che in data 2 gennaio 2011 sulla SS 26 in località
La Saxe nel Comune di Courmayeur, un sasso del diametro di circa 30
centimetri è caduto dal dirupo di una zona franosa centrando in
pieno il tetto di una monovolume di una coppia di cittadini
francese e che in seguito all'urto il guidatore ha perso la
vita;
Considerato che in quella zona il tratto in questione risulta
essere messo in sicurezza da una rete paramassi che in questo caso
è risultata insufficiente;
i sottoscritti Consiglieri regionali
Interpellano
l'Assessore competente per sapere:
1) se ha intenzione di intervenire con lavori di bonifica in
tutto il territorio regionale per far sì che non vengano a
ripetersi analoghe sciagure;
2) se gli interventi di emergenza possano trovare fondi che
non attingano al fondo della prevenzione.
F.to: Carmela Fontana - Donzel
Président
- La parole à la Conseillère Carmela
Fontana.
Fontana (PD)
- Grazie Presidente.
In data 2 gennaio 2011 sulla SS 26, in località La Saxe nel
Comune di Courmayeur, un sasso del diametro di circa 30 centimetri
è caduto dal dirupo di una zona franosa centrando in pieno il tetto
di una monovolume di una coppia di cittadini francese e, in seguito
all'urto, il guidatore ha perso la vita. In quella zona il tratto
in questione risulta essere messo in sicurezza da una rete
paramassi che in questo caso è risultata insufficiente. Volevamo
capire dall'Assessore se ha intenzione di intervenire con lavori di
bonifica in tutto il territorio regionale per far sì che non
vengano a ripetersi analoghe sciagure; se gli interventi di
emergenza possono trovare fondi che non attingano al fondo della
prevenzione. Grazie.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Ringrazio la collega Fontana che
ci dà l'opportunità di ricordare alcune regole primarie in merito a
questo problema, che è un problema annoso, ma è un problema che
permarrà nei secoli.
Voglio solo ricordare che in tutte le iniziative informative -
comprese anche quelle organizzate dalla Regione, sia nel momento
dell'alluvione, che nel momento di incontri con la Protezione
civile nazionale - di questi ultimi anni sul rischio idrogeologico,
tutti coloro che sono intervenuti hanno sottolineato che il rischio
non può mai essere nullo. La stessa giurisprudenza ormai
correttamente conviene che esiste un margine di incertezza che non
può essere eliminato. È diffusamente riconosciuto inoltre in ambito
nazionale che il livello di sicurezza dei rischi idrogeologici è
elevato nella nostra regione rispetto alle altre, grazie ad un
efficiente sistema di previsione di eventi calamitosi determinati
da avverse condizioni meteo, e ad una buona capacità tecnica e
finanziaria di realizzare interventi di protezione. Infatti le
strutture regionali, da quelle dell'Assessorato delle opere
pubbliche e dell'Assessorato dell'agricoltura, al Corpo forestale,
e i Comuni stessi, sono impegnati per le situazioni rilevabili come
"pericolose" ad individuare le criticità, a valutarne il livello di
rischio e ad intervenire per migliorare la sicurezza del
territorio. Purtroppo il territorio di montagna è diffusamente più
soggetto a dissesti e quindi a rischi naturali e non è possibile
nemmeno ipotizzare di eliminare i fenomeni naturali di dissesto -
parlo del termine forse impropriamente non voluto di "bonificare",
perché la parola "bonifica" è una parola molto precisa -, né è
possibile adottare misure di intervento tali da garantire il
controllo di qualsiasi evento indipendentemente dalla sua
gravosità.
Con riferimento in maniera più precisa al primo quesito,
ribadisco quanto è ormai assodato a livello sia tecnico che
giuridico: che non è possibile conseguire il rischio zero. Questo
significa che nonostante tutte le indagini, le verifiche, gli studi
che possono essere posti in atto dalle strutture tecniche, non si
potranno mai individuare tutti gli interventi eventualmente
necessari, perché è impossibile conoscere completamente i
meccanismi anche dei dissesti. Si può inoltre purtroppo operare
solo per ridurre i livelli di rischio intervenendo o sulle cause
che determinano il dissesto o per mitigarne le conseguenze.
Comunque l'impegno regionale nell'aumentare i livelli di
sicurezza del territorio è evidente e riconosciuto, grazie alle
opere realizzate anche solo negli ultimi dieci anni dopo
l'alluvione del 2000 e al sistema di allertamento e di protezione
civile sviluppatosi soprattutto in questi dieci anni. Continuano
però a sussistere sempre situazioni non prevedibili o per le quali
è impossibile ipotizzare misure di protezione e con le quali
bisogna convivere e, come definito dai tecnici, il rischio residuo
per il quale solo l'adozione di comportamenti anche consapevoli dei
rischi presenti sul territorio ci permette di convivere con esso,
nella consapevolezza che il rischio zero non potrà mai essere
garantito. D'altra parte non è nemmeno possibile pensare di
trasformare tutto il territorio di montagna, dove si originano i
dissesti, in una pianura, perché solo in pianura non si generano
frane e valanghe...magari si generano alluvioni, quindi anche lì
vediamo che i problemi ci sono. In ogni caso bisogna sempre fare i
conti con le risorse finanziarie disponibili, perché anche
decidendo di impegnare l'intero bilancio regionale per 10-15 anni,
bloccando ogni altra spesa del bilancio regionale, da quella
sociale a quella di gestione o di programmazione o di investimento,
non raggiungeremmo mai l'obiettivo della sicurezza totale.
Con riferimento al secondo quesito, nel bilancio sono previsti
appositi capitoli per gli interventi di emergenza, che sono stati
anche potenziati nell'ultimo biennio, l'esecutivo e questo
Consiglio che ha approvato il bilancio hanno anche potenziato
questi capitoli rispetto al passato, e tali capitoli possono essere
reintegrati prelevando le somme dal fondo di riserva. L'utilizzo
del fondo di riserva è però subordinato all'utilizzo prioritario
delle risorse disponibili per gli interventi programmati e questa è
una questione che avevo affrontato con il collega Chatrian quando
si parlava del programma operativo, per cui si è costretti
correttamente, per legge, a modificare le programmazioni ordinarie
annuali per far fronte alle eventuali emergenze o alla verifica di
situazioni particolari. Quest'obbligo giuridico ha imposto negli
ultimi anni ad esempio lo stravolgimento delle programmazioni
ordinarie annuali, qual è quella del piano operativo dei lavori
pubblici nel settore della difesa del suolo. Infatti è stato
necessario rinviare l'esecuzione di alcuni lavori programmati nel
piano operativo per favorire la realizzazione di interventi
urgenti, a seguito di situazioni pericolose, o di calamità
individuate dalle strutture regionali, o dai Comuni, o da altri
soggetti (possono anche essere le associazioni operanti in Valle
d'Aosta che ci segnalano eventuali situazioni), con le conseguenti
rimostranze del mondo imprenditoriale che si lamenta perché non si
rispetta a volte la programmazione annuale del piano operativo
dell'Amministrazione regionale.
Ribadisco qui alcuni interventi del collega Chatrian...a volte
il programma annuale non può essere rispettato in alcuni capitoli,
perché se emergono calamità naturali dobbiamo correttamente andare
a prelevare, come prevede la legge, le risorse dai capitoli di
programmazione prima di andare a prendere le risorse dai fondi di
riserva. Questa è un'attenzione molto forte che diamo; è chiaro
che, avendo fatto una riflessione di tipo generale, quello che oggi
si può fare si fa, ma per l'imprevedibile non è che possiamo
riuscire a pensare di individuare in anticipo tutto quello che può
avvenire!
Président
- La parole à la Conseillère Carmela
Fontana.
Fontana (PD)
- Grazie Presidente.
Devo veramente dire che sono rimasta delusa della risposta che
mi ha dato l'Assessore. Non sto facendo una colpa all'Assessore per
quello che succede, sto sollevando un problema e ho fatto delle
domande precise!
È vero, proprio perché siamo in una zona di montagna e non è
prevedibile il rischio, bisogna fare una maggiore prevenzione; anni
addietro - è successo nella strada di Cogne - è morto un
ragazzo...adesso è morta un'altra persona...io non sto accusando
nessuno, ci mancherebbe altro! Nessuno vorrebbe che succedessero
queste cose, ma proprio perché siamo in una zona di montagna e ci
sono questi problemi abbiamo il sacrosanto dovere di fare più
prevenzione, perché queste cose non devono assolutamente succedere!
Si tratta della morte di persone!
Era questa la mia domanda, Assessore, e lei mi deve ascoltare,
non ridere dietro a quello che le sto dicendo; le ho fatto una
domanda, non le stavo facendo un'accusa, le stavo chiedendo se era
possibile avere un fondo per l'emergenza, per queste cose. Erano
queste le mie due domande, non era un'accusa per nessuno...
(interruzione dell'Assessore Marco Viérin, fuori
microfono)
...sì, ma lei mi ha detto che questi soldi vanno presi quando
bisogna fare altre cose... Allora le confermo, ancora una volta,
che quello che chiediamo come gruppo è che ci vada una maggiore
attenzione proprio su questi lavori, perché queste cose non devono
più succedere, in quanto si tratta della vita delle persone.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK