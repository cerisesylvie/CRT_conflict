Consiglio Regionale della Valle d'Aosta - Oggetto del Consiglio n. 3488 del 3 febbraio 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3488 del 3 febbraio 1988 - Resoconto
OGGETTO N. 3488/VIII - RITIRO DELLA MOZIONE CONCERNENTE:
"INDAGINE AMMINISTRATIVA SULLA SITUAZIONE CONTABILE DELL'AZIENDA DI
SOGGIORNO E TURISMO DI COURMAYEUR".
PRESIDENTE:
Do lettura della mozione in oggetto,
presentata dal Consigliere Aloisi.
MOZIONE
CONSIDERATO CHE
presso l'Azienda Autonoma di Soggiorno
e Turismo di Courmayeur, perdura una grave situazione di illegalità
contabile ed amministrativa;
E CHE
l'entrata in vigore della legge n. 9 del
29.1.1987 avente per oggetto la "riforma dell'Organizzazione
turistica della Regione", lungi dal risolvere la penosa gestione
posta in essere dagli amministratori vecchi e nuovi dell'A.A.S.T.
di Courmayeur, ha consentito il permanere di una impostazione
illegittima nei riscontri amministrativi verificati dal Collegio
dei revisori dei Conti con l'accertamento di ammanchi contabili
dell'ordine di decine di milioni recenti e pregressi;
VISTO CHE
l'Assessore regionale al Turismo,
Urbanistica e Beni Cultuali, dinnanzi alla formale denuncia
documentata degli illeciti amministrativi perpetrati, rispondendo
ad una interrogazione consiliare presentata dallo scrivente, ha
dichiarato che il Commissario dell'AAST di Courmayeur "dovrebbe
attendere gli esiti della inchiesta giudiziaria prima di avviare la
doverosa azione di contestazione degli addebiti e di recupero
forzato delle somme sottratte dalla Cassa dell'Azienda derivanti
dall'imposta di soggiorno";
E CHE,
la dichiarazione dell'Assessore, non
distinguendo il profilo penale della vicenda da quello prettamente
amministrativo, risulta falsa fuorviante ed illegittima, e può
essere ricondotta ad un chiaro invito rivolto al Commissario di non
svolgere i suoi compiti di istituto, scaricando ogni responsabilità
di controllo sui Revisori dei Conti, risuscitati con la
deliberazione n. 3280/VIII del 25.11..87, che fornisce quella che
eufemisticamente viene definita interpretazione autentica dell'art.
22 della legge regionale 29 gennaio 1987 n. 9, deliberazione con la
quale si intende prorogare il Collegio dei Revisori dei Conti delle
Aziende Autonome di Soggiorno;
ACCERTATO CHE,
la risposta dell'Assessore al Turismo è
falsa e fuorviante nonché illegittima per le seguenti
ragioni:
a)
in base al vigente Regolamento per la esecuzione
della legge n. 1380 del 1 luglio 1926, sulle stazioni di cura,
soggiorno, o turismo, modificata con regio decreto legge n. 1193
del 23 giugno 1927, spetta al Presidente - ai sensi dell'art. 9 -
firmare i mandati di pagamento, le reversali e tutti gli atti in
genere dell'Azienda, avendone egli la rappresentanza giuridica e
sovrintendendo a tutto l'andamento dei servizi che dipendono dalla
stazione turistica;
b)
ai sensi dell'art. 11 del citato regolamento, è
compito del Segretario - tra l'altro - controfirmare i mandati di
pagamento, le reversali ecc. ecc.;
c)
ai sensi dell'art. 23, l'incaricato dei servizi di
cassa, prima di assumere l'ufficio, deve prestare la cauzione o il
supplemento di cauzione;
d)
il Presidente - ai sensi dell'art. 24 - deve
verificare almeno una volta ogni bimestre lo stato di cassa
dell'Azienda, nonché la tenuta della relativa contabilità redigendo
i verbali da comunicare per copia alla Amministrazione comunale ed
alla Prefettura;
ED INOLTRE,
appurato che, ai sensi e per gli effetti
del D.P.R. n. 1042 del 27.8.1960, spetta al Presidente - nella
fattispecie al commissario - in base all'art. 8, "emanare gli atti
occorrenti al regolare funzionamento dell'Ente";
E CHE
in base al IV comma dell'art. 22 della legge
regionale 29.1.87 "spetta al Commissario il mandato di provvedere
ad ogni adempimento patrimoniale e fiscale e di qualsiasi altra
natura connesso con la gestione dell'Ente fino alle consegne agli
organi delle nuove aziende di promozione turistica";
E CHE PERTANTO,
il Collegio dei Revisori dei Conti
altro non può fare, come pare sia avvenuto, che constatare e
verificare la situazione contabile appalesata sia dalla segreteria,
che dal Commissario dell'Azienda, con particolare riguardo
all'analisi dei conti consuntivi approvati dal commissario e
verificati dal Collegio dei Revisori dei Conti;
ATTESO CHE
nel caos contabile che sta alla base delle
disfunzioni amministrative evidenti, divenute regola costante nella
gestione dell'AAST di Courmayeur sono ravvisabili:
1)
l'assenza per anni di una contabilità basata sulle
reversali di cassa firmate dal Presidente-Commissario e
controfirmate dal Segretario amministrativo e poi inoltrate
all'Istituto di Credito tesoriere dell'Azienda di
Courmayeur;
2)
la contestuale presenza di un libretto al portatore
quale strumento di deposito e di prelievo di parte degli incassi,
libretto usato dagli uffici dell'Azienda in luogo ed in violazione
delle procedure e delle norme vigenti sulla contabilità degli Enti
Pubblici e segnatamente delle Aziende di Soggiorno, in quanto le
riscossioni ed i pagamenti debbono aver luogo con le norme
stabilite per le riscossioni ed i pagamenti dei Comuni ai sensi del
II comma dell'art. 23 del Regolamento;
NOTATO CHE
in più occasioni i commercianti di
Courmayeur sono intervenuti unitamente agli albergatori con
contributi per ripianare i deficit di cassa dell'Azienda di
Soggiorno di Courmayeur e che ancora oggi essi attendono una
plausibile spiegazione sulle distrazioni di denaro pubblico
inspiegabilmente verificatesi con un ritmo costante e crescente,
senza che gli Organi dell'Azienda e l'Amministrazione regionale
provvedessero al recupero - previsto dalla legge - del denaro
mancante ed alla adozione dei provvedimenti cautelativi e
disciplinari del caso, insabbiando sia gli esposti di taluni
amministratori, sia le pur blande inchieste condotte a seguito
degli esposti stessi;
VISTO CHE,
la stessa civica Amministrazione di
Courmayeur, nonché gli operatori economici della stazione
turistica, di fronte a simili avvenimenti e dalle incapacità della
AAST di Courmayeur di promuovere iniziative valide per 11 rilancio
turistico, hanno dato vita e sostegno finanziario consistente ad un
Centro Congressi, che con la sua attività svuota la presenza
dell'AAST di Courmayeur di qualsiasi significato che non sia quello
della pura e semplice raccolta dell'imposta di soggiorno;
Tutto ciò premesso il Consiglio regionale della Valle
d'Aosta
DELIBERA
1)
di incaricare la III Commissione consiliare
permanente per lo sviluppo economico di svolgere una indagine
amministrativa approfondita sul funzionamento e sulla grave
situazione contabile dell'Azienda di Soggiorno e Turismo di
Courmayeur riferendo entro 30 giorni al Consiglio;
2)
di invitare l'Assessore regionale al Turismo,
Urbanistica e Beni Culturali a ricondurre l'AAST di Courmayeur
nella legalità, richiedendo - ai sensi dell'art. 4 della legge n. 9
del 29 gennaio 1987, nonché del Regolamento per l'esecuzione della
legge 1 luglio 1926 n. 1380 e altresì della legge 27 agosto 1960 n.
1042 art. 8 - al Commissario dell'Ente di procedere al recupero
delle somme sottratte provenienti dall'imposta di soggiorno, come
previsto dalla legislazione vigente.
PRESIDENTE
: Ha chiesto la parola il Consigliere Aloisi;
ne ha facoltà.
ALOISI (M.S.I.):
Su questo problema abbiamo già avuto
modo di discutere ampiamente nel Consiglio del 22 e 23 dicembre
scorso, quando presentai una interpellanza sulla grave situazione
di illegalità contabile ed amministrativa presso l'Azienda Autonoma
di Soggiorno e Turismo di Courmayeur. In quella occasione,
l'Assessore, rispondendo alla mia richiesta di far svolgere
un'indagine amministrativa, aveva dichiarato:
"Dovremmo attendere gli esiti dell'inchiesta giudiziaria prima
di avviare la doverosa azione di contestazione degli addebiti e di
recupero forzato delle somme sottratte dalla Cassa dell'Azienda
derivanti dall'imposta di soggiorno".
La dichiarazione dell'Assessore, non distinguendo il profilo
penale della vicenda da quello prettamente amministrativo, risulta
falsa, fuorviante ed illegittima, e può essere ricondotta ad un
chiaro invito rivolto al Commissario a non svolgere i suoi compiti
di istituto, scaricando ogni responsabilità di controllo sui
Revisori dei Conti, risuscitati, per l'occasione, con la
deliberazione n. 3280/VIII del 25.11.87. In quella occasione era
stata presentata una delibera a chiarimento del 2° comma dell'art.
n. 22 della legge regionale 29 gennaio 1987 n. 9.
Il primo appunto che posso fare è che, a seguito di
quell'interpellanza, che probabilmente era stata presentata proprio
in quei giorni, si è subito provveduto a porre rimedio ad una certa
situazione.
La risposta dell'Assessore al Turismo, secondo me, è falsa e
fuorviante e, direi, anche illegittima per le ragioni che seguono.
Innanzitutto, in base al vigente Regolamento per la esecuzione
della legge n. 1380 del 1 luglio 1926, sulle stazioni di cura,
soggiorno, o turismo, modificata con regio decreto legge n. 1193
del 23 giugno 1927, spetta al Presidente - ai sensi dell'art. 9 -
firmare i mandati di pagamento, le reversali e tutti gli atti in
genere dell'Azienda, avendone egli la rappresentanza giuridica e
sovrintendendo a tutto l'andamento dei servizi che dipendono dalla
stazione turistica.
In secondo luogo, ai sensi dell'art. 11 del citato regolamento,
è compito del Segretario - tra l'altro - controfirmare i mandati di
pagamento, le reversali ecc. ecc. Ai sensi dell'art. 23 della
stessa legge, infine, l'incaricato dei servizi di cassa, prima di
assumere l'ufficio, deve versare la cauzione o il supplemento di
cauzione.
Il Presidente, inoltre, - ai sensi dell'art. 24 - deve
verificare almeno una volta ogni bimestre, lo stato di cassa
dell'Azienda, nonché la tenuta della relativa contabilità,
redigendo i verbali da comunicare per copia alla Amministrazione
comunale ed alla Prefettura. Questo dice la legge.
Inoltre, è stato appurato che, ai sensi e per gli effetti del
D.P.R. n. 1042 del 27.8.1960, spetta al Presidente - nella
fattispecie al commissario - in base all'art. 8,
"emanare gli
atti occorrenti al regolare funzionamento dell'Ente".
In base
al IV comma dell'art. 22 della legge regionale 29.1.87
"spetta al
Commissario il mandato di provvedere ad ogni adempimento
patrimoniale e fiscale e di qualsiasi altra natura connesso con la
gestione dell'Ente fino alle consegne agli organi delle nuove
aziende di promozione turistica".
Pertanto, il Collegio dei Revisori dei Conti altro non può fare,
come pare sia avvenuto, che constatare e verificare la situazione
contabile appalesata sia dalla segreteria che dal Commissario
dell'Azienda, con particolare riguardo all'analisi dei conti
consuntivi approvati dal Commissario e verificati dal Collegio dei
Revisori dei Conti.
Tengo a precisare che i Revisori dei Conti hanno constatato,
come aveva ampiamente illustrato l'Assessore, nel corso della
risposta data alla mia interrogazione, che vi era stata una
sottrazione di circa 14.800.000 lire.
Quindi, nel caos contabile che sta alla base delle disfunzioni
amministrative, divenute ormai quasi regola costante nella gestione
dell'Azienda Autonoma di Soggiorno e Turismo di Courmayeur sono
ravvisabili:
1) l'assenza per anni di una contabilità basata sulle reversali
di cassa firmate dal Presidente-Commissario e controfirmate dal
Segretario amministrativo e poi inoltrate all'Istituto di Credito
tesoriere dell'Azienda di Courmayeur;
2) la contestuale presenza di un libretto al portatore quale
strumento di deposito e di prelievo di parte degli incassi,
libretto usato dagli uffici dell'Azienda in luogo ed in violazione
delle procedure e delle norme vigenti sulla contabilità degli Enti
Pubblici e segnatamente delle Aziende di Soggiorno, in quanto le
riscossioni ed i pagamenti debbono aver luogo con le norme
stabilite per le riscossioni ed i pagamenti dei Comuni ai sensi del
II comma dell'art. 23 del Regolamento.
Tutto ciò dimostra anche tutta la prassi di irregolarità
amministrativo-contabili nell'azienda.
In più occasioni, inoltre, i commercianti di Courmayeur sono
intervenuti, unitamente agli albergatori, con contributi per
ripianare il deficit di cassa dell'azienda di Soggiorno di
Courmayeur. Ricordo che circa tre anni fa vi era stato un ammanco
vicino ai 60 milioni, una trentina dei quali è stata appianata con
i contributi degli albergatori e dei commercianti di
Courmayeur.
La mozione che io ho presentato è quasi una denuncia, nel senso
che illustra tutte le leggi e tutti i regolamenti che devono essere
a fondamento di una amministrazione pubblica e, soprattutto, di un
ente pubblico come l'Azienda Autonoma di Soggiorno e Turismo.
Poiché nell'azienda in questione si è verificata una serie di
notevoli violazioni e vi sono state sottrazioni di ingenti somme,
avevo chiesto all'Assessore, visto anche che sullo stesso problema
è già stata inoltrata una denuncia alla Procura della Repubblica da
parte dell'ex Presidente dell'Azienda Autonoma di Soggiorno, di
procedere comunque, così come è prescritto dalla legge, nei
confronti dei responsabili dell'ammanco, con una indagine di
carattere amministrativo.
Come ho citato nelle premesse della mozione, l'Assessore mi
aveva risposto allora dicendo che, in presenza dell'indagine di
carattere penale, era del tutto superfluo procedere con una
indagine di carattere amministrativo.
Con questa mozione, e in assenza di un'indagine amministrativa,
mi prefiggo di raggiungere l'obiettivo di incaricare la III
Commissione consiliare di svolgere un'indagine amministrativa per
appurare tutte le illegalità e le sottrazioni di denaro pubblico
che sono avvenute e che avvengono in quell'Azienda Autonoma di
Soggiorno.
Oltre a ciò, mi prefiggo di chiedere all'Assessore di
intervenire, ai sensi dell'articolo 18 della legge che noi abbiamo
votato l'anno scorso, e che recita testualmente:
"In caso di omissione o di ritardo nell'adozione di un atto
obbligatorio, l'Assessore regionale al Turismo, Urbanistica e Beni
Culturali, diffida a compierlo, assegnando un termine, trascorso il
quale, dispone l'invio di un Commissario per il compimento
dell'atto stesso".
L'Assessore al Turismo, quindi, ha la responsabilità di
intervenire.
L'articolo 17, inerente ai controlli, recita, inoltre:
"Tutte le deliberazioni del Consiglio di amministrazione
devono essere inviate all'Assessore regionale al Turismo, entro 15
giorni dalla loro adozione, fatta eccezione per le deliberazioni di
cui al successivo comma...".
Gli articoli citati dimostrano quindi che l'Assessorato ha il
diritto-dovere di intervenire per fare chiarezza sull'intera
vicenda. Lo scopo della mozione, del resto, è proprio quello di
chiarire se, da parte dell'Assessorato, siano state poste in essere
tutte le doverose iniziative amministrative previste dalle leggi,
per individuare i responsabili degli ammanchi.
PRESIDENTE
: Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.):
Poiché la mozione è abbastanza complessa,
cercherò di dare tutte le risposte possibili.
Il commissario dell'Azienda di soggiorno di Courmayeur, nella
primavera del 1987, non appena venne a conoscenza di alcune
difformità contabili, provvide a far svolgere un'indagine
interna.
Successivamente, viste le risultanze di questa prima indagine,
nella sua veste di pubblico ufficiale, provvide a sporgere
denuncia, in merito, alla Procura della Repubblica.
Contemporaneamente, l'Assessorato incaricava i Revisori dei
Conti di determinare l'entità dell'effettivo ammanco, perché non
disponeva ancora di alcun dato contabile. Nel frattempo il
commissario, signor Garin, rassegnava le dimissioni e, a fine
luglio, veniva sostituito da un nuovo commissario.
I Revisori dei Conti terminarono il loro lavoro nell'ottobre del
1987, dopo aver appurato che, effettivamente, nel corso del 1986 si
era verificato un ammanco nelle somme relative alla tassa di
soggiorno che l'Azienda percepisce per conto dell'Automobile
Club.
La relazione inviata dai Revisori dei Conti all'Assessorato
veniva inoltrata, da quest'ultimo, al Commissario dell'Azienda, con
l'invito a procedere al ricupero delle somme mancanti, essendone
stata determinata la precisa entità.
Il Commissario, dopo aver consultato un legale, invitava il
personale addetto alla riscossione della tassa di soggiorno ad
integrare il denaro che risultava mancante. Tale provvedimento è
stato adottato prescindendo dalle risultanze alle quali perverrà
l'inchiesta giudiziaria in corso, senza sapere, cioè, se coloro che
erano preposti alla riscossione della tassa di soggiorno
risulteranno penalmente responsabili o meno. Dalla relazione dei
Revisori dei Conti risulta, altresì, chiaro che, dal luglio del
1987, all'interno dell'azienda sono state ripristinate tutte le
corrette procedure amministrative.
In passato, esattamente nel 1982, l'Azienda di Courmayeur ha
ricevuto dal l'Associazione degli albergatori di Courmayeur un
contributo straordinario, non al fine di integrare un ammanco,
bensì per supplire ad un mancato contributo del Comune. Non
risultano, quindi, anomalie, anche nei confronti dei Revisori dei
Conti che hanno esperito le loro indagini a partire dal 1982. A
noi, pertanto, non risulta tuttora che ci sia stato un ammanco di
60 milioni, coperto, parzialmente, con un contributo degli
albergatori.
L'unico contributo dato dall'Associazione degli albergatori e
dei commercianti di Courmayeur, che risulta dall'indagine dei
Revisori dei Conti, è quello del 1982, che non è stato dato per
coprire un ammanco, ma solo per supplire al mancato versamento di
un contributo dell'Amministrazione comunale.
La nuova Associazione di operatori turistici, sorta a Courmayeur
con i contributi di cui alla legge regionale 24 agosto 1982 n. 47,
prevede di inserire l'Azienda di Soggiorno nel proprio esecutivo,
dal quale era esclusa dalla precedente associazione, proprio perché
riconosce che sia all'Azienda di Soggiorno che al Comune, compete
un ruolo molto importante. Nel triumvirato di gestione di questa
nuova Associazione di operatori turistici (rappresentanti del
Comune, dell'Azienda di Soggiorno e degli Operatori turistici),
quindi, è stato inserito anche l'attuale Commissario e, in futuro,
sarà inserito il suo Presidente.
In conclusione, si può ritenere che l'unico ammanco accertato
dai Revisori dei Conti è quello che è già stato oggetto di denuncia
alla Magistratura ordinaria e che ha già dato l'avvio ad un'azione
di recupero nei confronti del personale responsabile della
cassa.
I problemi amministrativi del passato sono ormai superati e le
procedure introdotte dall'attuale Commissario, sin dall'estate
scorsa, sono perfettamente in armonia con le norme in materia di
contabilità delle Aziende di Soggiorno. Non si vede, quindi, quale
utilità possa avere un'ulteriore verifica da parte della III
Commissione consiliare che, evidentemente, non potrebbe accertare
nulla di diverso da quanto è già emerso in seguito all'indagine
svolta dai Revisori dei Conti.
D'altro canto, come è stato detto, sia l'Assessorato al Turismo,
Urbanistica e Beni Culturali, sia il Commissario dell'Azienda hanno
già avviato le procedure richieste dal punto 2) della mozione, ai
sensi della legislazione vigente. Va altresì ribadito che il
definitivo accertamento delle responsabilità è, ormai, di
competenza della Magistratura ordinaria, il cui pronunciamento è
opportuno attendere, prima di compiere ulteriori passi.
PRESIDENTE
: Ha chiesto la parola il Consigliere Aloisi;
ne ha facoltà.
ALOISI (M.S.I.):
Ringrazio l'Assessore per essere stato
molto preciso nelle risposte, anche se dubito che sia stato molto
sincero.
Non è certamente mia intenzione voler infierire su un problema
di questo genere, ma tendo solo a fare chiarezza in modo che nei
confronti dei responsabili di certi fatti, già avvenuti o che
ancora avvengono nelle amministrazioni pubbliche, si proceda
applicando la legge.
Anche se ho alcuni dubbi sulle risposte dell'Assessore e sui
tempi di applicazione di queste iniziative, altrimenti non si
spiegherebbe perché lo stesso Assessore, rispondendo a suo tempo
alla mia interrogazione, si era espresso diversamente, dicendo
testualmente:
"Dobbiamo attendere gli esiti dell'inchiesta giudiziaria prima
di avviare la doverosa azione di contestazione degli addebiti". Non
è questo, tuttavia, il problema.
Prendo atto della volontà di fare chiarezza e di andare sino in
fondo nell'applicazione della legge affinché nell'Azienda Autonoma
di Soggiorno di Courmayeur terminino quell'andazzo e quel modo di
gestire piuttosto anomalo che hanno reso possibili sottrazioni di
denaro e la messa in atto di una gestione, a volte,
personalistica.
Pur non ritenendomi totalmente soddisfatto, prendo in parola
l'Assessore, che ha detto che è in corso una formale indagine di
carattere amministrativo, e lo prego di farmi conoscere, ovviamente
al termine dei lavori, le conclusioni della stessa commissione.
In considerazione della volontà espressa dall'Assessore, ritiro
la mozione che ho presentato.
PRESIDENTE
: Nel ringraziare il Consigliere Aloisi,
informo il Consiglio che il presentatore ha ritirato la mozione in
oggetto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK