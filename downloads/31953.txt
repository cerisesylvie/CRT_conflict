Consiglio Regionale della Valle d'Aosta - Oggetto del Consiglio n. 803 del 21 ottobre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 803 del 21 ottobre 2009 - Resoconto
OGGETTO N. 803/XIII - Interpellanza: "Lavori di adeguamento
dell'aeroporto Corrado Gex di Saint-Christophe".
Interpellanza
Ricordato che i lavori per il potenziamento dell'aeroporto di
Saint-Christophe sono in ritardo rispetto alle scadenze previste e
che tale ritardo sicuramente comporterà un'ulteriore lievitazione
dei costi;
Tenuto conto che la società di gestione del Corrado Gex e la
società che assicurava i collegamenti aerei con Roma e Olbia prima
della chiusura afferivano al gruppo Air Vallée, che ha subito
svariate traversie economiche e passaggi di proprietà, tra cui
quello per un euro al gruppo Fiat;
Considerato che il nuovo aeroporto doveva, nelle intenzioni
della Giunta regionale, diventare un rilevante polo di collegamenti
aerei di linea e charter al servizio della nostra comunità ed in
particolare degli operatori economici turistici;
la sottoscritta Consigliera regionale
Interpella
la Giunta regionale per conoscere se intenda:
1) informare con regolarità il Consiglio regionale
sull'ammontare complessivo di denaro speso per l'adeguamento
dell'aeroporto di Saint-Christophe: allungamento pista,
illuminazione, aerostazione, strumenti di assistenza al volo,
ecc.;
2) acquisire i dati necessari alla previsione di una data di
riapertura credibile, tenuto conto anche delle complesse procedure
di verifica da parte delle autorità aeronautiche nazionali;
3) verificare in tempo utile per la riapertura se la società
che dovrebbe gestire l'aeroporto in base alla convenzione in atto
sia nelle condizioni organizzative e finanziarie necessarie per
garantirne una gestione efficiente;
4) individuare quali operatori sono interessati ad operare
sul nostro aeroporto regionale e con quali collegamenti di linea o
charter.
F.to: Carmela Fontana
Président
- La parole à la Conseillère Carmela
Fontana.
Fontana (PD)
- Grazie, Presidente.
I lavori di ampliamento e di potenziamento dell'aeroporto
Corrado Gex sono in forte ritardo e probabilmente la struttura non
sarà riaperta al traffico aereo prima della prossima primavera. Il
grave ritardo accumulato, come capita spesso nella pubblica
amministrazione, si associa spesso ad aumento di costi e questo è
il primo punto che vogliamo accertare. È intenzione della Giunta
chiarire con precisione a quanto ammonta la spesa sostenuta fino ad
oggi per i lavori di allungamento della pista, per la sua
illuminazione, per l'installazione in aeroporto e non solo, della
radioassistenza, e per i nuovi hangar e per l'adeguamento della
rete viaria circostante al Corrado Gex? e a quanto si prevede
ammonterà la spesa per il completamento dei lavori e per la
realizzazione dell'aerostazione.
Il secondo punto è relativo a quando riprenderanno i voli del
Corrado Gex; ciò significa capire se la Giunta intende chiarire
quando sarà pronta la struttura, quando saranno verificate le sue
caratteristiche dalle autorità aeronautiche nazionali, quando vi
sarà l'apertura ufficiale, ma soprattutto quando ci sarà una
compagnia aerea che intenderà riprendere i voli da Aosta. Qui
abbiamo alcune preoccupazioni, perché la società di gestione
dell'aeroporto è quella che gestiva i voli aerei con Roma e Olbia,
afferiscono al gruppo Air Vallée, di cui sono conosciute -
soprattutto dai dipendenti che non ricevono gli stipendi - le
difficoltà finanziarie.
L'Amministrazione regionale intende verificare in tempo utile se
ci sono le necessarie garanzie perché l'attività aeroportuale e i
voli riprendano regolarmente? In questo potenziamento
dell'aeroporto ci sarebbe stata un'attività importante di voli di
linea e di voli charter; è il momento di dimostrare che ciò sarà
realizzato e che non ci sarà solamente il volo per Roma o quello
per Olbia d'estate. Per ciò che abbiamo visto in altri aeroporti
simili a quello di Saint-Christophe siamo sinceramente preoccupati,
perché la complessità delle regole di navigazione in un territorio
così difficile per l'aviazione sono tali da rendere poco appetibile
il nostro aeroporto. Speriamo di sbagliarci, ma non vorremmo mai
che una struttura così costosa avesse un utilizzo scarso o nullo,
tenuto conto che con gli stessi soldi avremmo realizzato tali
migliorie sulla linea ferroviaria Aosta/Torino, da rendere un
grande servizio ai nostri cittadini, ai turisti e all'economia
della Valle d'Aosta. Grazie.
Si dà atto che dalle ore 10,49 assume la presidenza il
Vicepresidente André Lanièce.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie, Presidente. Esordirei dicendo
che il sottoscritto è disponibile a riferire con cadenza adeguata,
ogni 2-3 mesi, perché si chiede di informare con regolarità, quindi
è un auspicio per il futuro. Rispetto a questo, se vogliamo fare
un'azione di monitoraggio sulle attività sono pienamente
disponibile, nell'ambito della commissione preposta attiviamoci
pure e creiamo un monitoraggio che ritengo sia utile a tutti.
Rispetto ai dati puntuali, alla data odierna sono stati
sostenuti una serie di costi, comprendenti IVA, progettazione,
decreto, relativi alle principali e più significative opere
inerenti il piano di sviluppo aeroportuale. Ho un elenco, poi
glielo potrò dare: aviorimesse modulari, depositi di carburanti,
4.020.000; adeguamento terzo modulo dei Vigili del fuoco... per
adesso ci sono 39.000 euro di spesa; gli impianti audiovisivi
luminosi 6.164.000; gli impianti erogatori carburanti 103.000;
radioassistenze 5.388.000, di cui 2,7 milioni provenienti dai fondi
Stato; l'aerostazione provvisoria 230.000; bar chalet e gruppo di
servizi igienici 263.000; allungamento della pista 5,4 milioni;
modifiche alla viabilità 2,2 milioni; raccordo con la statale
26.790.000 euro; abbattimento ostacoli alla navigazione 94.000
euro; aerostazioni, terminal passeggeri, 552.000... questi sono i
dettagli.
Per quanto riguarda l'intervento di allungamento della pista è
ancora in corso, perché gli altri sono finiti, si segnala che
l'impresa, come avviene nella maggior parte degli appalti pubblici,
ha avanzato delle riserve che saranno valutate dalla direzione
lavori e dalla stazione appaltante. Va inoltre precisato che, così
come ha detto nell'ambito della sua presentazione la collega
Fontana, sia per articoli di giornali, sia per altro, vi sono delle
segnalazioni informali relativamente al problema di liquidità della
società AVDA, che in alcuni casi ha ritardato i pagamenti ai
fornitori e ai dipendenti; il problema lo sentiamo, abbiamo seguito
la criticità e verosimilmente è legato al problema del socio di
maggioranza di AVDA, Air Vallée. A tal proposito, la informo che -
in occasione dell'approvazione del bilancio 2008 di AVDA - il
collegio dei sindaci e il socio Regione hanno avuto modo di
rilevare e di portare all'attenzione dell'assemblea dei soci le
criticità legate all'elevato credito non ancora saldato che AVDA
vanta nei confronti delle società del gruppo Air Vallée. Abbiamo
cioè dei crediti come società AVDA, di cui siamo soci al 49
percento, nei confronti del gruppo Air Vallée, che non vengono
onorati, e questo crea una tensione di liquidità che si riverbera
poi su fornitori e dipendenti; l'abbiamo messo a verbale ed è stato
rilevato anche dal collegio sindacale, per dire che l'azione di
monitoraggio la stiamo facendo e stiamo anche facendo tutto quello
che è in nostro possesso.
Tale situazione, che si lega alla risposta sulla terza domanda,
siccome è nota e cerchiamo di avere sempre più elementi per poter
guardare con una serenità che oggi non abbiamo al futuro... abbiamo
avuto diversi incontri con i rappresentanti del socio di
maggioranza e abbiamo sollecitato un aggiornamento del piano
industriale del gruppo, perché abbiamo un piano industriale che va
assolutamente modificato. Oggi è assente questo documento con una
sua organicità; chiarire gli assetti societari per avere
trasparenza, per avere un impegno formale del gruppo che ha
rilevato Air Vallée, valutare soprattutto le opportunità di
ricapitalizzazione, quindi quanto il socio intende investire per
avere delle prospettive future più chiare e migliori rispetto ad
oggi...
Per la seconda domanda, i dati necessari alla previsione della
data di riapertura, ad oggi non ci sono informazioni diverse
rispetto al termine lavori del prolungamento della pista che è il 9
novembre. Proporrei, rispetto a questo tema, di vederci in
commissione a metà novembre, in modo tale che si abbia la
possibilità di capire se è stata rispettata o non rispettata;
essendo a ridosso, questo è quello che prevedrei. La riapertura è
vincolata al rilascio dell'agibilità da parte della Commissione
vigilanza di ENAC che si sta occupando delle verifiche in corso
d'opera e che procederà al collaudo a lavori conclusi. Rispetto a
questo tema, in data 28 agosto (riunione coordinata dal Presidente
della Regione e dal sottoscritto), abbiamo incontrato i dirigenti
italiani di ENAC e in quella sede non hanno fatto emergere nessuna
particolare criticità in merito agli accordi, ai contenuti, al
rispetto delle norme e ai tempi delle attività previste dai diversi
accordi di programma; quindi abbiamo avuto un incontro con i
direttori nazionali di ENAC il 28 agosto. Ciò detto, credo che a
metà novembre ci possiamo incontrare e possiamo confrontarci su
questo tema in modo sereno.
"Verificare in tempo utile per la riapertura se la società
che dovrebbe gestire l'aeroporto"
... a questo ho risposto: la
società deve darci un piano industriale, delle garanzie
finanziarie, quindi ad oggi condividiamo con lei la preoccupazione
rispetto al futuro.
"Individuare quali operatori sono interessati ad
operare"
, che è il tema importante; le do, anche qua, delle
informazioni. Per quanto attiene alla linea Aosta/Roma, la Regione
si è attivata per addivenire all'assegnazione del servizio tramite
la procedura dell'imposizione degli oneri di servizio pubblico. A
tal proposito il prossimo 11 novembre si terrà, a Roma, la prevista
conferenza di servizi presso ENAC, quindi al mese di novembre
sapremo l'esito, il 9, e l'11 ci sarà questa conferenza di servizi.
Questi oneri di servizio pubblico vogliono dire semplicemente che
ENAC farà un appalto con un
cachet
che viene messo a
disposizione dall'Amministrazione regionale per individuare un
vettore che fa i collegamenti; quindi l'individuazione del soggetto
non la facciamo noi, Regione, la farà ENAC con un appalto
specifico, e l'11 novembre avremo appositamente una conferenza di
servizi a Roma con ENAC. Rispetto a questo, gestirà tutta la
relativa procedura ad evidenza pubblica che dovrebbe consentire di
individuare il vettore.
Per quanto attiene l'altro
volet
, quello che ha indicato
con gli aspetti dei charter, nei mesi scorsi abbiamo affidato ad
AVDA - ancora dalla precedente legislatura - un incarico che ha
prodotto un documento, coordinato dal professor Jarach
dell'università Bocconi, uno studio strategico per la promozione
dello scalo. Nei primi mesi del 2010, avvicinandoci all'effettiva
riapertura della pista, saranno presi gli opportuni contatti per
concretizzare ogni possibile opportunità per quanto attiene i voli
charter e l'attivazione dei
private jet
. Rispetto a questo
tema c'è la parte del collegamento Aosta/Roma che verrà gestita da
ENAC con procedura ad evidenza pubblica; dall'altra parte, c'è un
documento che è stato commissionato dove ci sono delle strategie
che vanno misurate, ma anche su questo potremo confrontarci in
commissione e verificare.
Mi permetta solo l'ultimo ragionamento. Sono due cose diverse,
lo abbiamo detto in tutti i modi, non è che sono in antagonismo
l'aeroporto con la ferrovia, sono due cose diverse; quindi noi,
anche con i cachet, non avremmo potuto investirli nella ferrovia.
Per la ferrovia oggi mancano le norme di attuazione, manca un
riferimento, vedete anche sui giornali di questi giorni le cose che
stanno dicendo, quindi sono due mondi separati; non mettiamoli fra
di loro in competizione perché non è così! Tuttavia seguiamo con
grande attenzione l'aspetto della ferrovia.
Si dà atto che dalle ore 11,01 riassume la presidenza il
Presidente Alberto Cerise.
Président
- La parole à la Conseillère Carmela
Fontana.
Fontana (PD)
- Grazie, Presidente. Voglio ringraziare
l'Assessore per la sua risposta completa e per la pazienza che ha
avuto, per darla così dettagliata. Le chiedo cortesemente se mi dà
una copia di quei dati.
Quello di ritrovarci in commissione la trovo veramente una cosa
interessante, anche per noi consiglieri, così sappiamo come vanno
avanti i lavori, perché le preoccupazioni sono - dopo tutti questi
soldi che si spendono - che non sia una struttura che alla fine non
venga seguita e finisca come il trenino di Cogne... era solo
questo. Almeno abbiamo la tranquillità di sapere come vengono spesi
i soldi e a che punto sono i lavori.
Sono veramente soddisfatta della risposta; mi auguro che si
faccia questa commissione, ne discuteremo lì, perché questi
argomenti sono anche molto importanti. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK