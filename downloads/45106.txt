Consiglio Regionale della Valle d'Aosta - Oggetto del Consiglio n. 1919 del 19 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1919 del 19 ottobre 2022 - Resoconto
OGGETTO N. 1919/XVI - Interrogazione: "Valutazione della
possibilità di creare nuovi invasi su aree naturali del territorio
regionale per fronteggiare gli effetti del cambiamento
climatico".
Marguerettaz (Presidente) -
Punto n. 24, per la risposta,
ha chiesto la parola l'assessore Marzi, ne ha facoltà.
Marzi (SA) -
Il tema della risorsa idrica investe tre
ambiti: l'irriguo, collegato all'Assessorato all'agricoltura e
risorse naturali, l'idropotabile collegato all' Assessorato al
territorio, e la tutela dell'acqua, collegata all'Assessorato
all'ambiente.
Per semplificare risponderò io anche per conto dei colleghi
Assessori degli altri due ambiti coinvolti.
La crisi idrica che abbiamo vissuto nei mesi scorsi fa
concretamente supporre che i prossimi anni saranno caratterizzati
da un'ancora maggiore condizione di siccità, qualcuno ha
rappresentato il 2022 come l'anno più siccitoso degli ultimi anni;
qualcun'altro ha detto che è il primo di una serie di anni
particolarmente siccitosi.
Gli scenari di ARPA Valle d'Aosta portano a ipotizzare che il
clima della nostra Regione nei prossimi decenni sarà caratterizzato
da un ulteriore aumento delle temperature e da una variazione della
redistribuzione stagionale delle piogge.
Nel corso dell'ultima audizione della III Commissione
consiliare, dove tra l'altro il collega Planaz era attento e
presente, dedicata all'esame del documento di aggiornamento del
PTA, questi temi sono stati ampiamente illustrati ed è stata
delineata la strategia di adattamento da attuare. Considerato che
le precipitazioni si distribuiscono in modo differente durante il
corso dell'anno emerge la necessità di trovare soluzioni per
immagazzinare almeno una parte dell'acqua da poter poi
redistribuire nei mesi di carenza idrica.
Se questo obiettivo è logico e sensato, la sua attuazione può
essere non semplice e, sicuramente, dai tempi di realizzazione non
immediati.
È necessario innanzitutto partire dall'analisi del cosiddetto
bilancio idrico per porzioni omogenee del territorio regionale, in
genere i sottobacini, per definire la distribuzione delle
precipitazioni in termini d'intensità nei diversi periodi temporali
e dei deflussi nei corsi d'acqua e delle esigenze idriche, quindi
di tutti e tre gli ambiti di riferimento.
Se la parte della disponibilità idrica è complessa, dovendo
prevedere in termini quantitativi l'evoluzione dei fenomeni
mediante appropriati modelli matematici, quella invece delle
esigenze si scontra con una duplice necessità operativa che compete
alle strutture regionali dell'Agricoltura:
1) di perimetrare adeguatamente le aree da irrigare,
individuando i migliori punti di prelievo;
2) di fissare le modalità con le quali effettuare l'irrigazione
agricola in termini di periodi e quantità.
In ordine al quesito posto, incrociando tutte queste
informazioni, sarà possibile individuare:
1) dove è fattibile realizzare i bacini di accumulo;
2) quali opere di trasporto sono necessarie per portare l'acqua
dove serve;
3) di quale entità i bacini dovranno risultare per assicurare un
adeguato approvvigionamento nei periodi di crisi.
Riguardo a quest'ultimo punto, quindi quale entità devono avere
i bacini nei momenti di crisi, è ragionevole ipotizzare aree
potenzialmente trasformabili in bacini di accumulo nell'ordine di
qualche centinaio di migliaia di metri cubi.
Queste valutazioni presuppongono la definizione di una politica
agricola e dell'utilizzo dei suoli per il prossimo futuro, nonché
delle modalità di irrigazione ottimali.
La scelta puntuale dipende da dove sono poste le aree di
utilizzo dell'acqua e di come portarvi le acque stesse.
Una volta definita un'ipotesi di distribuzione dei bacini e la
loro priorità di realizzazione in funzione dell'urgenza della
criticità idrica da affrontare sarà possibile definire il programma
di costi e l'entità delle risorse finanziarie da rendere
disponibili.
Nel breve periodo le misure più urgenti sono quelle di
razionalizzare i prelievi per renderli più efficienti rispetto alle
aree agricole da irrigare, magari prevedendo anche forme di
priorità per le colture più pregiate, e di ridurre naturalmente le
perdite e le disfunzioni strutturali che oggi determinano prelievi
superiori a quelli strettamente necessari per soddisfare le
esigenze idriche.
Questo è il programma delle azioni e degli obiettivi su cui le
strutture regionali dell'agricoltura, dell'ambiente, delle opere
pubbliche e territorio si stanno attivando con l'ausilio di ARPA e
del Centro Funzionale Regionale.
Per l'immediato è obbligatorio concentrarsi sulle
riorganizzazioni dei prelievi e sulle riduzioni delle perdite in
modo da avere il tempo di elaborare un programma di realizzazione
degli invasi che sarà oneroso e lungo da attuare e che quindi deve
essere assolutamente ben pensato e organizzato.
Per completezza però ritengo utile, in chiusura, condividere con
il Consiglio dati utili alle valutazioni di prospettiva sui quali
le strutture dei tre Assessorati coinvolti basano le loro
programmazioni.
La quantità totale di precipitazione annuale non diminuirà in
modo importante, tra circa il 2 e il 5% in meno, rispetto al
periodo 1980-2010, mentre invece si accentuerà la variazione della
distribuzione stagionale delle precipitazioni.
La riduzione delle precipitazioni estive sarà piuttosto
omogenea, dal Fondovalle fino all'alta montagna, in media da -5% a
-10%, diventando progressivamente più forte dal 2035 fino alla fine
del secolo.
La riduzione delle precipitazioni estive, accompagnata da un
aumento delle temperature, si tradurrà in una riduzione di quello
che prima abbiamo giustamente definito il bilancio idrico estivo,
che potrebbe quindi aumentare i fenomeni di siccità.
Per quanto riguarda il periodo invernale, si prevede invece un
aumento delle precipitazioni a tutte le quote con percentuali
variabili tra il +10% e il +15%.
È importante però sottolineare che tale aumento di
precipitazioni invernale avverrà in un contesto di temperature più
elevate, quindi si prevede che le precipitazioni nevose si
ridurranno a favore delle precipitazioni liquide, soprattutto in
bassa quota.
Nei prossimi decenni, tra il 2035 e il 2050 circa, è prevista
una significativa riduzione del bilancio idrico estivo tra il -14%
e il -40% a tutte le fasce di quota.
A fine secolo, circa dal 2085 in poi, si prevede una riduzione
ancora più marcata, tra il - 22% e il -60%.
Il fatto di aver chiaramente individuato un aumento della
pioggia nel periodo invernale con una diminuzione però di un tipo
di precipitazione di maniera nevosa, non sto a spiegarlo al collega
Planaz, vuol dire anche avere un minor numero di magazzini naturali
di acqua, e cioè la neve.
Presidente -
Per la replica, il collega Planaz.
Planaz (LEGA VDA) -
L'interrogazione era mirata ed è bene
che se ne parli, perché le tematiche che riguardano
quest'argomento, soprattutto in questo momento di criticità che
stiamo passando, sono tutte utili, però la mia interrogazione era
rivolta a individuare luoghi nella nostra regione dove creare nuovi
invasi su aree naturali, non sto parlando di fare bacini
artificiali o quant'altro che 1) costano moltissimo, 2) c'è bisogno
di progetti di fattibilità, osservando tutte le regole, sia per
quanto riguarda l'aspetto paesaggistico-ambientale ma anche quello
della sicurezza, perché abbiamo già visto purtroppo in altre
situazioni che non sempre è sicuro concentrare enormi quantitativi
di acqua in certe zone montane. Ma lasciamo stare
quest'aspetto.
Premetto che ho presentato quest'iniziativa, quando non avevamo
ancora discusso in III Commissione sul PTA, e in parte, in quella
riunione, è stato risposto a questa mia interrogazione... perché,
non solo per quanto riguarda la nostra regione si parla molto di
accumuli per acqua, non solo per uso agricolo ma anche idrico e
anche per avere delle scorte d'acqua per controllare incendi, per
uso idroelettrico, sappiamo tutti l'importanza dell'acqua e l'uso
che ne facciamo; quest'anno è molto importante avere acqua, ma se
vogliamo andare indietro, andiamo solo fino al nostro insediamento,
come lei si è insediato in quest'aula come Assessore nel 2020, due
anni fa, di precipitazioni sia autunnali che primaverili ne abbiamo
viste ben poche e il fatto di creare degli invasi e delle scorte di
acqua per i periodi che necessitano per i vari usi è
importantissimo.
Poi io lo so che è una progettazione a lungo termine, però
l'iniziativa ha lo scopo di capire se si sia già cominciato a fare
qualcosa in tal senso.
Leggo anche uno dei punti che è stato citato all'assemblea di
Coldiretti che aveva presentato cinque punti per il prossimo
Governo, tra i quali uno era questo: "La drammatica siccità che
stiamo vivendo è il risultato degli stravolgimenti climatici, ma
anche di una mancanza di programmazione nella gestione delle
risorse idriche".
Sono passati cinque anni dalla presentazione del progetto
Coldiretti per la realizzazione di bacini di accumulo. Qui voglio
sottolineare che si parla di progetti a livello nazionale, che io
avevo avuto modo di visionare, che non riguardavano la nostra
regione, è per quello che poi ho presentato quest'iniziativa: per
far capire che non è un problema solo nostro, valdostano, ma è un
problema che riguarda l'intero Paese.
Continua: "...avrebbe garantito acqua a famiglie, imprese e
prodotto energia pulita, il tempo perso, penso, ci è costato -
questa è un'analisi di Coldiretti - 7 miliardi.
Tanto per far capire che se lavoriamo sempre in uno stato di
emergenza poi dobbiamo tamponare i danni e sarebbe meglio
intervenire prima per cercare di evitare il danno. È per questo che
io ho portato quest'iniziativa.
Capisco che non lo risolviamo con quest'iniziativa ma neanche
magari con le tematiche... ma visto che siamo in discussione di
PTA, avremmo di nuovo un altro incontro in III Commissione la
prossima settimana, di tener conto di fare un'analisi dei bacini -
e voglio essere chiaro su questo - naturali, preesistenti.
Nella nostra regione vi garantisco che per quel poco che giro la
Valle ne vedo ma non di grandi dimensioni, forse erano già dei
bacini semi-naturali, dico semi-naturali perché messi in posizione
dove l'accumulo di acqua serviva forse già anni indietro,
specialmente per uso agricolo, ma impermeabilizzando questi piccoli
bacini potremmo avere delle riserve d'acqua in un momento critico
come quello che abbiamo passato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK