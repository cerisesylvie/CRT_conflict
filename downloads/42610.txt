Consiglio Regionale della Valle d'Aosta - Oggetto del Consiglio n. 157 del 3 dicembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 157 del 3 dicembre 2020 - Resoconto
OGGETTO N. 157/XVI - Ritiro di mozione: "Impegno a respingere
ogni tentativo del governo statale di restaurare un sistema
centralista".
Bertin (Presidente) -
Passiamo adesso alle mozioni. È
pervenuta da parte della Lega una richiesta di variare l'ordine del
giorno. Sarebbe forse stato il caso di comunicare la richiesta
nella Conferenza Capigruppo che era stata appunto convocata per
organizzare i lavori del Consiglio. Resta però al Consiglio
decidere dell'organizzazione dei suoi lavori in ultima istanza, per
cui la proposta avanzata è sostanzialmente questa: anticipare il
punto n. 42 adesso come prima mozione, poi la 39 e la 45. Questa è
la proposta avanzata dai colleghi della Lega. Consigliere
Manfrin.
Manfrin (LEGA VDA) -
Solo perché sento già qualche
mormorio e quindi vorrei stroncarlo sul nascere. Io la ringrazio
per aver messo a fattor comune dell'Aula la nostra richiesta, però
le faccio notare rispettosamente una cosa: a noi in capigruppo
nessuno ha detto nemmeno che la risoluzione sarebbe stata discussa
prima delle altre né ci è stato posto il fatto che la risoluzione
ovviamente avrebbe... né è stato oggetto di discussione di
quest'Aula.
Quindi alla stessa maniera nessuno ha detto nulla, penso che sia
assolutamente legittimo chiedere almeno un'inversione senza
ovviamente dover coinvolgere una discussione di quest'Aula.
Penso che sia una richiesta che peraltro si fa e abbiamo fatto
tranquillamente anche per le interrogazioni e interpellanze quando
mancavano gli Assessori; sono mozioni tutte di pertinenza del
Gruppo Lega, credo che tendenzialmente non ci siano problemi in
questo senso.
Presidente -
Collega Manfrin, nel caso della risoluzione
ho posto all'Aula la domanda, anche in questo caso ho seguito lo
stesso procedimento chiedendo all'Aula. Nel caso della risoluzione
nessuno ha obiettato sulla questione e ho posto la stessa domanda
per quanto riguarda l'inversione dell'ordine del giorno per le
mozioni. Ci sono obiezioni? Non vi sono obiezioni, pertanto
iniziamo con la n. 42. Per l'illustrazione, collega Sammaritani, ne
ha facoltà.
Sammaritani (LEGA VDA) -
Direi un tema assolutamente
attuale, attualissimo, in considerazione anche della discussione,
anche politica di fatto, che è avvenuta poco tempo fa, oggi
pomeriggio in sostanza, in questo Consiglio, perché si tratta
appunto di questi chiari segnali che ci provengono da Roma di una
dinamica centralista che è in atto e che vediamo sempre più
affermarsi e quindi questo ci preoccupa.
Per questo abbiamo predisposto questa mozione che adesso mi
accingo a leggere.
Richiamato il Consiglio regionale del 20 ottobre ultimo scorso,
in cui tutti i nuovi Consiglieri eletti hanno giurato di adempiere
i doveri inerenti ai loro uffici sulla Costituzione italiana e
sullo Statuto di speciale autonomia della Valle d'Aosta; ricordato
che il neo Presidente della conferenza delle Regioni italiane
Stefano Bonaccini del Partito Democratico ha recentemente affermato
"Che senso ha una Regione come la Valle d'Aosta?"; preso atto
dell'improvvida iniziativa del deputato valdostano onorevole Elisa
Tripodi che ha deciso di portare all'attenzione della Commissione
affari istituzionali della Camera dei Deputati l'opportunità della
separazione tra le funzioni di Prefetto e di Presidente della
Regione autonoma della Valle d'Aosta, iniziativa che la Commissione
stessa con i voti favorevoli del Movimento 5 Stelle e del Partito
Democratico ha approvato con il conseguente avvio del procedimento
di valutazione di tale modifica statutaria, preoccupati ma non
stupiti viste le sue recenti prese di posizione e le recenti
esternazioni del senatore Matteo Renzi capo politico del Movimento
Italia Viva in merito alla necessità di rivedere il titolo V della
Costituzione al fine di garantire una volta per tutte la supremazia
dello Stato sulle Regioni, esternazioni peraltro subito riprese dal
Ministro degli Esteri nonché capo politico del Movimento 5
Stelle.
Memori dei meno recenti attacchi da parte di altri politici, ad
esempio l'ex ministro della Giustizia Andrea Orlando in occasione
della crisi sanitaria della scorsa primavera che presero spunto
dalle criticità affrontate dalle Regioni del Nord, Lombardia e
Veneto in primis, per subito invocare un ritorno alla
centralizzazione di materie quali appunto la sanità pubblica;
ravvisato in tutte queste iniziative esternazioni e richieste di
modifica statutaria un vero e proprio attacco politico e
istituzionale alla nostra Costituzione e ancor più al nostro
Statuto di autonomia speciale, attacco concentrico che punta a
minare le fondamenta stesse del sistema regionalista e federalista
ancor prima che autonomista.
Convinti che sui principi non sia accettabile alcun compromesso,
perché non si può essere autonomisti, federalisti e regionalisti a
metà o a fasi alterne a seconda delle alleanze politiche del
momento, riconosciuto il merito storico dell'Union Valdôtaine che
da oltre 75 anni difende i valori fondanti della nostra autonomia
speciale, valori in cui la Lega Vallée d'Aoste si riconosce appieno
e porta avanti come parte imprescindibile del proprio DNA politico
ma che oggi sono messi in serio pericolo dalle forze politiche al
Governo che sfruttano in modo strumentale una crisi sanitaria che
peraltro non ha certo messo in rilievo particolari meriti ed
efficienze a livello di governo centrale dell'emergenza.
Lamentato il recente voto sulla risoluzione regionale in difesa
delle nostre prerogative e peculiarità istituzionali e
costituzionali, votazione che ha visto 34 voti a favore e un solo
voto contrario di un appartenente al PCP, forza questo al Governo
della nostra Regione.
Ribadito il totale sostegno alle istanze delle Regioni a statuto
ordinario che hanno negli ultimi anni affermato, anche attraverso
consultazioni popolari di segno fortemente positivo, di volersi
avvalere e finalmente vedere attuata la riforma nella direzione
dell'autonomia differenziata prevista dall'articolo 5 della
Costituzione di cui alla legge costituzionale numero 3/2001.
Tutto ciò premesso, impegna il Consiglio regionale e il Governo
regionale nella persona del suo Presidente e ciascuno per le
proprie competenze:
1) a farsi interpreti nelle competenti sedi della assoluta e
totale contrarietà di questa Assise in merito all'improvvida ed
estemporanea iniziativa assunta dalla deputata della Valle d'Aosta
onorevole Elisa Tripodi;
2) a respingere senza compromessi ogni tentativo del Governo
statale di restaurare un sistema centralista che approfittando
dell'emergenza Covid-19 è già stato adombrato da molti componenti
delle attuali forze di Governo con un crescendo esponenziale che
nulla di buono lascia presagire;
3) a difendere con forza i principi e le ragioni che stanno a
fondamento del nostro Statuto di autonomia speciale, con
particolare riferimento all'articolo 116 della Costituzione
riguardo al principio della previa intesa;
4) a inoltrare copia della presente mozione, una volta approvata
dal Consiglio regionale, ai Parlamentari valdostani, al Presidente
della Commissione affari istituzionali e al Ministro degli affari
regionali,
5) a informare periodicamente il Consiglio regionale in merito a
ogni iniziativa o azione ritenuta utile e atta a salvaguardare il
nostro particolarismo statutario che risale a epoca anteriore alla
stessa carta costituzionale italiana e che trova molti suoi
elementi fondanti risalire a epoca di molto anteriore alla nascita
stessa della Repubblica italiana.
Presidente -
Consigliere Restano.
Restano (VdA Unie) -
Per chiedere una breve sospensione
dei lavori per poterci confrontare come maggioranza.
Presidente -
Accordata.
La seduta è sospesa dalle ore 18:51 alle ore 19:34.
Bertin (Presidente) -
Possiamo riprendere i lavori. La
sospensione è anche stata l'occasione per un'interlocuzione tra i
promotori e la maggioranza. Il consigliere Sammaritani ha chiesto
la parola e ne ha facoltà.
Sammaritani (LEGA VDA) -
Ci sono state appunto delle
interlocuzioni sul contenuto sia sulle premesse che
sull'impegnativa di questa mozione, che era già di per sé piuttosto
articolata e altrettanto articolate erano le richieste di modifica
da parte della maggioranza.
Quindi direi che alla luce di queste considerazioni e visto che
si tratta appunto di un tema piuttosto complesso, abbiamo ritenuto
che fosse più opportuno ritirarla momentaneamente, cioè allo stato,
ci sono anche altri elementi da esaminare in questo Consiglio,
seppur manchino pochi minuti, e quindi siamo determinati a
ritirarla per poi valutare nel prosieguo in futuro se ripresentarla
con modalità diverse e con formulazioni diverse.
Presidente -
La mozione è ritirata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK