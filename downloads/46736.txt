Consiglio Regionale della Valle d'Aosta - Oggetto del Consiglio n. 3115 del 10 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3115 del 10 gennaio 2024 - Resoconto
OGGETTO N. 3115/XVI - Interrogazione: "Azioni poste in essere
per eradicare il fenomeno delle gang giovanili in Valle
d'Aosta".
Bertin (Presidente) -
Punto n. 14. Risponde il Presidente
della Regione.
Testolin (UV) -
I consiglieri Manfrin e Ganis chiedono se
tali segnalazioni siano state ricevute dall'Amministrazione
regionale. Nessuna segnalazione formale è pervenuta direttamente
dalla scuola all'Amministrazione regionale. La scuola ha confermato
tuttavia alla Sovrintendenza agli studi che è avvenuta
un'aggressione in data 7 novembre, ma che la stessa non è
imputabile a una gang giovanile. Sono stati evidenziati alcuni
elementi, quali il coinvolgimento di una decina di studenti, mentre
la presenza di coltelli non è presente nella versione fornita dalla
dirigente, a dispetto di quanto invece richiamato nelle vostre
premesse. È appurato che si tratta di un fatto già preso in carico
dall'istituzione scolastica e prontamente segnalato alle Forze
dell'ordine, le quali, a loro volta, dopo averlo preventivamente
analizzato e condiviso nelle dovute sedi istituzionali, hanno
attivato opportune misure di controllo e di contrasto al fenomeno.
Non si ritiene pertanto di poter fornire ulteriori elementi in
questa fase.
Seconda domanda: "quali siano le azioni messe in campo per
eradicare il fenomeno delle gang giovanili e della violenza nel
plesso scolastico segnalato". Per quanto riguarda le diverse azioni
messe in campo dall'Amministrazione e dalla scuola, in
collaborazione con le Forze dell'ordine e con i vari enti e
associazioni del territorio nell'ambito della legalità, in
particolare della prevenzione del contrasto del bullismo in senso
più ampio e di ogni fenomeno di violenza, sono già state date
alcune volte delle risposte circostanziate alle varie interpellanze
che sono state via via presentate, comunque confermiamo che i
contatti della scuola con le Forze dell'ordine siano costanti e
finalizzati alla massima attenzione, alla sicurezza e alla corretta
fruibilità dell'istituto in questione che si pone, da un punto di
vista didattico, come una delle più importanti offerte educative
del sistema scolastico regionale. Lo stesso istituto, inoltre, si è
prontamente attivato per contrastare il fenomeno della devianza
minorile, attivando incontri di supporto alla genitorialità e alla
cittadinanza, di cui uno è previsto per il prossimo 12 gennaio,
attivando anche dei percorsi di lezioni con il giudice dedicati a
tutte le classi terze dell'istituto.
Presidente -
Replica il consigliere Manfrin.
Manfrin (LEGA VDA) -
Grazie Presidente per le sue
risposte. Purtroppo abbiamo dovuto portare quest'iniziativa
all'attenzione di quest'Aula per evidenziare un fenomeno che
ritenevamo superato con l'arresto di un personaggio dopo un tentato
omicidio proprio nella zona di Verrès, ma evidentemente questo non
è stato sufficiente e i comportamenti devianti si sono riproposti.
A questo proposito lei, Presidente, dice nella sua risposta che non
sia imputabile a una gang giovanile, però mi ha anche ricordato che
ci sono delle indagini in corso, quindi poi eventualmente ci
saranno delle indagini che dovranno anche stabilire che cosa è
accaduto. Certo è che un'aggressione di dieci ragazzi contro uno
che gli spaccano un ginocchio non può essere derubricata a semplice
"baruffa scolastica" fra alunni durante la pausa pranzo; questo
purtroppo è un dato di fatto.
Quello per cui abbiamo voluto evidenziare quest'evento è che già
nel passato, purtroppo, quella scuola era stata protagonista di
questi eventi in negativo, ricordiamo nel 2019 quando presentammo
un'iniziativa per evidenziare come proprio in quel plesso ci fosse
un gruppo di ragazzi, nello specifico erano ragazzi stranieri, che
si divertivano a spaccare i vetri delle auto dei professori che li
riprendevano, a picchiare i compagni, a mettere in atto
comportamenti violenti all'interno dell'istituto e anche
all'esterno. Rispetto alle nostre segnalazioni dell'epoca ci viene
detto che erano purtroppo dei comportamenti un po' così, ma
potevano essere corretti e che quindi si erano prese le dovute
misure. Accade che da quello stesso gruppo di ragazzi vennero fuori
poi coloro che hanno poi tentato l'omicidio a colpi di mannaia e di
coltelli in un evento successivo, che hanno aggredito le persone
alle feste e ai palchetti sul territorio, che hanno utilizzato
addirittura un Tesar spaccando la mascella a una persona sempre in
Bassa Valle e questo perché si è sottovalutato il fenomeno
ab
origine
. Il problema è proprio questo: che noi siamo in origine
di questo fenomeno, siamo in presenza della punta di un iceberg e
di un'aggressione, come dicevamo prima, di dieci ragazzi contro uno
che hanno fratturato un ginocchio a un altro ragazzo, che erano in
possesso di coltelli - questo lo dicono direttamente i genitori che
hanno poi dopo raccolto le testimonianze dei ragazzi presenti - che
non sono stati usati per fortuna ma queste persone erano in
possesso di questi coltelli.
Il principio è questo: noi abbiamo presentato diversi impegni, e
mi ricordo l'ultimo ancora all'interno del DEFR e probabilmente
anche uno all'interno del bilancio, per chiedere di mettere in
campo delle azioni di contrasto e ci è stato detto che già tutte le
azioni necessarie erano già previste, erano già state messe in
campo, erano in pieno svolgimento e quant'altro. Se questi sono gli
effetti delle azioni che sono state messe in campo, evidentemente
non sono sufficienti, questo mi pare di poterlo dire con una
discreta certezza.
Io, Presidente, la sollecito - e sono felice che abbia risposto
lei a quest'iniziativa avendo anche lei competenze di ordine
prefettizio, perché questo è un fenomeno che se lasciato andare e
se abbandonato a sé stesso, non può produrre che effetti negativi -
a occuparsi della questione sia più dal punto di vista giudiziario,
quindi con l'attenzione necessaria verso coloro che hanno
perpetrato queste azioni, sia dal punto di vista di autorità
politica della Giunta con stimolo verso chi si occupa e chi ha le
deleghe della formazione scolastica, affinché si mettano in campo
necessarie azioni di contrasto immediato e non siano abbandonati a
sé stessi i ragazzi che sono anche vittime, purtroppo, di questi
episodi di bullismo, di aggressione e di vera e propria violenza
che poi si trasformano e si trasformeranno (mi auguro di no) in
qualcosa di più. È bene insistere e prendere le giuste contromisure
del fenomeno sul nascere per evitare che questo poi possa tornare a
funestare il nostro territorio come è già successo in passato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK