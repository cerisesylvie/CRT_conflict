Consiglio Regionale della Valle d'Aosta - Oggetto del Consiglio n. 240 del 27 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 240 del 27 gennaio 2021 - Resoconto
OGGETTO N. 240/XVI - Interrogazione a risposta immediata:
"Garanzia della somministrazione della seconda dose del vaccino
anti Covid-19 a coloro che hanno già effettuato la prima
dose".
Bertin (Presidente) -
Punto 3.02 all'ordine del giorno.
Ricordo la tempistica del
question time
: due minuti
per l'illustrazione, tre per la risposta e uno per la replica.
Consigliere Manfrin ne ha facoltà.
Manfrin (LEGA VDA) -
In un comunicato stampa del 20
gennaio l'Assessore alla sanità diceva che, a seguito della
riduzione delle dosi in arrivo nella nostra regione, sarebbe
rimasta confermata la pianificazione delle seconde somministrazioni
a coloro che si erano visti inoculare la prima dose. Però qui sorge
un problema: come sapete, o se non lo sapete ve ne metto a
conoscenza, è stata inoculata la prima dose di vaccino a 3600
persone e, da quello che sappiamo e abbiamo informazioni piuttosto
certe, quelle che sono le scorte rimaste per il richiamo sono 870
dosi. Evidentemente questo secondo vaccino, quindi questo richiamo,
deve essere effettuato fra il ventunesimo e il quarantunesimo
giorno dopo che sia stata somministrata la prima dose. È quindi
chiaro che le indicazioni ministeriali, che dicevano di mettere da
parte il 33 percento delle scorte, non sono state seguite e quello
che ci preoccupa è che lei Assessore ha fatto queste dichiarazioni
perché è stato supportato in questa sua certezza da chi appunto
collabora con lei.
Noi però i dati li abbiamo recuperati, abbiamo anche i dati che
il Ministero aveva comunicato rispetto alle dosi, non giungeranno
altre consegne di vaccini dopo il 20 gennaio, parlo del vaccino
Pfizer che ha visto le consegne dal 27 dicembre al 7 gennaio,
dall'11 al 13 gennaio e dal 18 al 20 gennaio di 1970 dosi, 1950 e
975. Quindi siamo preoccupati ovviamente che non si riesca ad
addivenire alla seconda dose rendendo a questo punto di fatto
inutile l'inoculazione della prima, perché evidentemente se non si
arriva alla somministrazione della seconda dose, la prima dose
diventa inutile. Le chiediamo con questa interrogazione di
spiegarci se effettivamente si riuscirà o meno ad arrivare a questa
seconda somministrazione.
Presidente -
L'assessore Barmasse ne ha facoltà.
Barmasse (UV) -
Grazie consigliere Manfrin per la
domanda, anche perché così facciamo un po' di chiarezza. Qui è una
questione quasi matematica, più che altro. Intanto ritengo che le
raccomandazioni del commissario Arcuri, di mantenere il 30 percento
di riserve, siano arrivate come sempre in ritardo, è stata chiusa
la porta della stalla quando i buoi erano scappati. Se c'erano
delle problematiche di questo tipo, prima di dare indicazioni di
utilizzare tutti i vaccini disponibili e anche di essere piuttosto
rapidi, bisognava essere un po' più cauti, anche perché il
Ministero e il commissario Arcuri hanno avuto parecchio tempo per
vedere dalle statistiche che alcune regioni, tra cui la nostra, per
cercare di dare una risposta vaccinale più precoce e più rapida
possibile, hanno vaccinato tante persone.
Al di là di questa piccola polemica, diciamo che poi alla fine
questo 30 percento siamo riusciti a metterlo da parte. Le dosi
attualmente disponibili - questa è la risposta comunque
dell'azienda - quelle stoccate prudenzialmente su richiesta del
commissario nazionale straordinario per l'emergenza Arcuri, in
riferimento alla recenti criticità sulle forniture dei vaccini
disponibili, a cui si sommano quelle pervenute in data 26 gennaio,
perché poi il 26 gennaio sono arrivate 1170 dosi, cioè ieri, e
quelle che arriveranno, sempre su indicazione di Arcuri all'inizio
del mese di febbraio, consentono di garantire - per fortuna - a
tutti i soggetti che hanno già ricevuto la prima dose i richiami
nei tempi raccomandati dalle case farmaceutiche. L'Azienda USL ha
comunicato inoltre che verosimilmente sarà anche in grado di
riprendere le somministrazioni delle prime dosi secondo la
programmazione temporaneamente sospesa a metà gennaio.
Concluderei dicendo che il fatto che siano state fornite queste
1170 dosi e non sia stata fatta la famosa riduzione del 20
percento, perché la Valle d'Aosta è una delle quattro regioni a cui
non sono state ridotte le forniture, ci permetterà di fare tutti i
richiami. Ieri sono state fatte anche delle vaccinazioni di prime
dosi, proprio alla luce di questi ultimi dati, ovviamente nei
grandi anziani, e programmeremo a breve anche la vaccinazione
domiciliare. Ovviamente non le posso dire di aver fatto io i conti
con la calcolatrice, però questi sono i dati comunicati
dall'Azienda USL.
Presidente -
Per la replica il consigliere Manfrin.
Manfrin (LEGA VDA) -
Io la ringrazio Assessore per la sua
spiegazione, però le evidenzio nuovamente il dato, perché è
abbastanza lampante: se i vaccinati sono 3600 e le dosi di scorta
sono 870, al di là che non ci troviamo chiaramente nella
percentuale del 33 percento che il Ministero chiede di mettere da
parte ma siamo circa al 25 percento, ma anche aggiungendo le 1170
dosi che sono arrivate con la consegna del 26 gennaio,
evidentemente non riusciremo a coprire tutti i 3600, coloro che
hanno ricevuto la prima dose.
La prima vaccinazione a cui lei fa riferimento che è stata fatta
in questi giorni per i grandi anziani, rientra nelle 140
vaccinazioni nelle RSA che sono state effettuate con i vaccini
Moderna, che differiscono ovviamente dai vaccini Pfizer. Sappiamo
che con le consegne di Moderna sono arrivate 200 dosi per il 13 di
gennaio e 100 per il 25 e 27 gennaio, quindi c'erano 300 dosi a
disposizione, 140 dosi di vaccino sono state effettuate, ne rimane
circa la metà e quindi il richiamo si può fare. Quello che ci
preoccupa è invece la questione Pfizer, quindi le chiedo ovviamente
di fare luce soprattutto con chi le fornisce i dati che
probabilmente non le dice la verità, per evitare di arrivare a
magari dare delle sicurezze che sicurezze non sono.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK