Consiglio Regionale della Valle d'Aosta - Oggetto del Consiglio n. 1659 del 16 novembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Precedente
Successivo
Resoconto integrale del dibattito dell'aula
Oggetto del Consiglio n. 1659 del 16 novembre 2000 - Resoconto
OGGETTO N. 1659/XI Impegno dei Parlamentari valdostani per
modifiche migliorative al disegno di legge "Legge quadro sulla
protezione dalle esposizioni a campi elettrici, magnetici ed
elettromagnetici". (Approvazione di mozione)
Mozione Preso atto che in questi giorni è previsto in Senato
l’esame del disegno di legge n. 4273 ("Legge quadro
sulla protezione dalle esposizioni a campi elettrici, magnetici ed
elettromagnetici");
Considerato che il nuovo testo predisposto dalla Commissione
Ambiente del Senato ha introdotto, rispetto al precedente testo
licenziato dalla Camera, limiti all’autonomia
decisionale delle Regioni per quanto riguarda la definizione dei
limiti di esposizione, in quanto è prevista una normativa cogente
secondo la quale "le Regioni adeguano la propria legislazione ai
limiti di esposizione, ai valori di attenzione e agli obiettivi di
qualità previsti dai decreti del Presidente del Consiglio dei
Ministri";
Ritenuto che le Regioni, nel rispetto della loro capacità
decisionale, possano individuare obiettivi di qualità più avanzati
rispetto a quelli decisi su scala nazionale;
Preso atto che la Corte Costituzionale con sentenza n. 382/99 ha
riconosciuto legittimo il diritto delle Regioni a fissare limiti
più rigidi, dettati dall’esigenza di tutelare la
salute dei propri cittadini;
Chiede
che venga riconosciuta alle Regioni la possibilità, di scegliere
obiettivi di qualità più rispettosi della salute dei cittadini,
qualora esse ne ravvisino l’opportunità.
Impegna
i Parlamentari della Regione Valle d’Aosta, ad
appoggiare ogni proposta di emendamento finalizzata a ripristinare
il riconoscimento della competenza delle Regioni, a statuto
speciale ma anche ordinarie, a dettare per il proprio territorio
obiettivi di qualità più avanzati rispetto a quelli definiti in
ambito nazionale.
F.to: Squarzino Secondina - Lanièce - Curtaz - Beneforti
Président La parole à la Conseillère Squarzino Secondina.
Squarzino (PVA-cU)
Credo che il testo della mozione sia
abbastanza chiaro, per cui non c'è bisogno di una lunga
illustrazione.
Mi limito a fare solo due osservazioni. Questo disegno di legge
era iscritto a metà ottobre nell'ordine del giorno dei lavori del
Senato, poi all'improvviso è stato cancellato e non è più stato
inserito, per cui arriviamo ancora in tempo per poter intervenire.
Quindi, quanto affermato nella prima frase in premessa, è ancora
valido, in quanto arriviamo ancora in tempo per poter intervenire
su questo disegno di legge.
Seconda osservazione. Il disegno di legge che è stato votato
alla Camera e che poi è passato al Senato, in Commissione Ambiente
del Senato è stato modificato, in alcune parti è stato migliorato,
ma in altre è stato peggiorato!
Vorrei attirare l'attenzione su un emendamento che è stato
votato dalla Commissione Ambiente del Senato in cui, parlando di
una serie di limiti che vengono posti per garantire la salute dei
cittadini per quanto riguarda l'esposizione ai campi elettrici,
magnetici ed elettromagnetici, si dice che
"le regioni adeguano
la propria legislazione ai limiti di esposizione, ai valori di
attenzione, agli obiettivi di qualità previsti dai decreti di cui
al comma 2 del presente articolo".
Il nostro Ufficio
legislativo ci ha insegnato che non si usa dire nella legge "devono
adeguare" ma si usa il tempo presente "adeguano". Questo significa
che le regioni devono adeguare la propria legislazione ai limiti
indicati a livello nazionale.
Questo è l'emendamento che è stato votato in sede di Commissione
Ambiente del Senato.
Su questo emendamento ci sono state diverse osservazioni, noi
chiediamo che questo emendamento sia modificato in modo che sia
consentito alle regioni di raggiungere obiettivi di qualità più
avanzati di quelli fissati a livello nazionale; le regioni non
debbano raggiungere obiettivi di qualità più avanzati, ma possano
farlo nella loro autonomia, se vogliono garantire ai cittadini
maggiore qualità nella salute. Così com'è attualmente la legge
modificata in commissione al Senato, questo non è possibile.
A sostegno di questa proposta c'è una sentenza della Corte
costituzionale, che ha chiarito che, se da una parte è giusto che
lo Stato indichi dei limiti minimi uniformi di esposizione ad
inquinamenti chimici, fisici e biologici, che vanno rispettati,
dall'altra nulla vieta che le regioni possano definire delle
prescrizioni cautelative volte a tutelare meglio la salute dei
cittadini.
Dice la sentenza che alla Regione spetta anche quella
dell'assistenza sanitaria
"intesa come complesso degli
interventi positivi per la tutela e la promozione della salute
umana".
In questo modo viene affermato che è legittimo dal punto di
vista costituzionale che le regioni, in questo caso è la Regione
Veneto, prevedano dei limiti di esposizione ai campi
elettromagnetici, magnetici ed elettrici inferiori a quelli
previsti dalla legge nazionale.
Noi quindi, dico "noi" perché non è solo il nostro gruppo che lo
chiede, ma è anche il collega Lanièce che sicuramente completerà la
mia illustrazione, noi quindi chiediamo al Consiglio che esprima la
richiesta che venga modificato l'attuale testo che è stato
approvato in sede di commissione e che dovrà essere poi portato
alla Camera; chiediamo di impegnare sia i Parlamentari della
Regione Valle d'Aosta sia ciascuno di noi i propri Parlamentari,
per quanto è possibile, ad appoggiare ogni proposta di emendamento
finalizzata a ripristinare il riconoscimento della competenza delle
regioni a statuto speciale, ma anche a statuto ordinario, a dettare
per il proprio territorio obiettivi di qualità più avanzati
rispetto a quelli definiti in ambito nazionale.
Président
La parole au Conseiller Lanièce.
Lanièce (Aut)
Il fenomeno dell'elettrosmog è un problema
che sempre di più si annida nel territorio, vuoi per l'inevitabile
progresso tecnologico, vuoi per la presenza di una legge nazionale
che, pur fissando dei limiti, è paradossalmente limitata nella sua
esposizione e, secondo me, non a passo con i tempi, quindi poco
reale, e pertanto non in grado di affrontare correttamente tale
problematica. Ultimamente in Parlamento si sta lavorando su questa
tematica, cercando di migliorare la legislazione attualmente in
vigore, attraverso l'analisi di una legge quadro sulla protezione
dalle esposizioni a campi elettrici, magnetici ed
elettromagnetici.
Credo però che in una materia così legata al territorio, così
complessa e di chiara ripercussione su chi ci vive, non sia
sufficiente avere solo norme nazionali, ma occorre avere la
possibilità di normare tenuto conto delle diverse e varie
peculiarità dell'intero territorio italiano.
D'altronde l'uniformità di trattamento legislativo è accettabile
solo quando ci sono le medesime condizioni di vivibilità in ogni
luogo.
Pertanto se una regione ritiene di avere fondati motivi per
dover tutelare in maniera più severa i suoi cittadini, deve poterlo
fare e le si deve garantire la facoltà di legiferare autonomamente,
in quanto è suo compito quello di tutelare la salute pubblica. E
ciò anche in previsione del fatto che le aziende che in buona o
cattiva fede provocano il fenomeno dell'elettrosmog, sono degli
effettivi colossi come l'ENEL, Tim, Omnitel, che, sempre più
soggette a pressioni di concorrenza spietata, sono costrette ad
operare a regimi molto alti, mettendo potenzialmente a rischio la
salute pubblica.
Oggi, in presenza di una normativa poco articolata, con limiti
quasi insuperabili tanto sono elevati, per obbligare qualcuno ad
eliminare un'antenna, un ponte di trasferimento o un elettrodotto,
vedi il caso dei coniugi di Hône che sono stati obbligati a
lasciare la loro casa, ci vogliono i tribunali e i lunghi tempi
della giustizia italiana, e non sempre si finisce per avere
ragione, e intanto il fenomeno si espande!
Le regioni, a mio avviso, devono poter avere l'ultima parola in
materia, devono poter fissare i limiti di esposizione a campi
elettromagnetici in maniera più restrittiva di quelli fissati dallo
Stato.
Nello specifico si deve permettere alla nostra regione di poter
decidere autonomamente come meglio limitare il proprio inquinamento
elettromagnetico. Possiamo decidere di far aprire o meno la Val
Ferret per preservare il suo valore ambientale, possiamo fermare il
traffico di Aosta, perché non possiamo allora tutelare la salute
pubblica contro un fenomeno che anche se non si vede, anche se non
è tangibile, si sta espandendo sempre di più, aumentando
giustamente la preoccupazione della popolazione che si vede poco
tutelata dai propri amministratori?
Ritengo che il Consiglio regionale debba seguire con interesse
l'esame in Parlamento della legge quadro sulla protezione
dall'esposizione a campi elettrici, magnetici ed elettromagnetici,
che tornerà in aula già la prossima settimana, invitando e quindi
impegnando i nostri Parlamentari ad appoggiare ogni proposta di
emendamento finalizzata a ripristinare il riconoscimento delle
competenze delle singole regioni nel determinare per il proprio
territorio obiettivi di qualità più avanzati, e cioè limiti più
restrittivi rispetto a quelli definiti dalla legge nazionale, al
fine di poter avere, così facendo, un proprio potere decisionale
per combattere questo nuovo e dannoso tipo di inquinamento che, mi
auguro, si riesca a limitare nel modo migliore, a tutela della
salute di tutti i Valdostani.
Président
La parole au Conseiller Cottino.
Cottino (UV)
Spero di non far svenire la collega
Squarzino, dicendo che siamo d'accordo su questa mozione.
Siamo d'accordo in termini di principio evidentemente, perché
quando si parla di autonomia e quando si parla di ulteriori
competenze della Regione, noi ci siamo sempre schierati ed abbiamo
sempre agito in un'unica direzione. Peccato che non sia così per
tutti. Non sarebbe male se i colleghi, soprattutto i colleghi
Verdi, non solo presentassero anche per altri motivi mozioni simili
e impegnassero i Parlamentari verdi ad agire di conseguenze.
Non mi risulta che abbiano fatto la stessa cosa per altre
competenze che questo Consiglio, o la stragrande maggioranza di
questo Consiglio sicuramente riteneva almeno altrettanto
importanti. Approfitto per fare la dichiarazione di voto. Pur
riconoscendo molti limiti a questa mozione voteremo a favore della
stessa.
Président
Je soumets au vote la motion:
Conseillers présents et votants: 28
Pour: 28
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK