Consiglio Regionale della Valle d'Aosta - Oggetto del Consiglio n. 2049 del 23 aprile 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2049 del 23 aprile 1991 - Resoconto
OGGETTO N. 2049/IX Coordinamento delle politiche energetiche
in Valle d'Aosta e valutazione del progetto di teleriscaldamento
della città di Aosta.
(Interpellanza).
Presidente
Do lettura dell'interpellanza presentata
dal Consigliere Ricca-rand:
Interpellanza Ricordato che il Consiglio regionale il 20
dicembre 1990 ha approvato una mozione che impegnava l'Assessore
all'Industria, Commercio, Artigianato e Trasporti ad assumere le
opportune iniziative per:
1) realizzare in tempi brevi un incontro fra Regione Valle
d'Aosta, Comune di Aosta e Società Digrava per esaminare
congiuntamente il progetto Coter e per valutare l'opportunità di un
progetto globale di teleriscaldamento della città di Aosta;
2) individuare uno strumento che permetta di coordinare le
politiche energetiche delle pubbliche amministrazioni e delle
società pubbliche e private operanti in Valle d'Aosta nel settore
energetico;
3) a riferire, entro novanta giorni, sull'esito degli incontri
realizzati e sulle proposte emerse alla competente Commissione
consiliare permanente allargata ai Capigruppo dei Gruppi non
presenti in Commissione.
constatato che siamo allo scadere dei tre mesi e che finora
nulla si sa delle iniziative assunte dalla Giunta;
sottolineata l'importanza e l'urgenza dell'argomento ed il fatto
che le de-cisioni su progetti di cogenerazione e teleriscaldamento
devono essere assunte prima di iniziare la costruzione della rete
di distribuzione del metano;
il sottoscritto Consigliere regionale del Gruppo Verde
Alternativo
interpella
l'Assessore all'Industria, Commercio, Artigianato e Trasporti
per sapere:
1) in che data si sono svolti gli incontri fra Regione, Comune
di Aosta e Digrava S.p.a. per esaminare i progetti di uso del
metano per impianti di cogenerazione e teleriscaldamento;
2) quali strumenti sono stati individuati per coordinare le
politiche energetiche;
3) che cosa si intende fare per giungere in tempi brevi a delle
decisioni concrete ed operative.
Presidente
Ha chiesto di illustrare l'interpellanza il
Consigliere Riccarand, ne ha facoltà.
Riccarand (VA)
Nel mese di dicembre il Consiglio
regionale ha approvato una mozione relativa all'ipotesi della
creazione, ad Aosta, di una rete di impianti di cogenerazione e
teleriscaldamento funzionanti a metano, da utilizzare per il
riscaldamento della città.
Questa mozione chiedeva che venisse fatto in tempi brevi un
incontro fra Regione Valle d'Aosta, il Comune di Aosta e la società
Digrava, per esaminare un progetto che era già stato presentato da
una impresa per quanto riguarda la realizzazione di un primo
impianto di teleriscaldamento e cogenerazione, e si chiedeva alla
Giunta di individuare uno strumento che permetesse di coordinare le
politiche energetiche delle pubbliche amministrazioni, delle
società pubbliche e private operanti in Valle d'Aosta. Questo per
evitare che ci fosse una dispersione di competenze e di iniziative
senza un coordinamento e quindi delle scelte che non sono fra di
loro coordinate e ponderate. Si chiedeva anche alla Giunta di
riferire entro tre mesi alla commissione consiliare competente per
quanto riguarda i risultati conseguiti.
Siccome ormai sono trascorsi quattro mesi dall'approvazione
della mozione del Consiglio, abbiamo ritenuto opportuno tornare
sulla questione, chiedendo se questo incontro fra Regione Valle
d'Aosta, Comune e società Digrava si è svolto e quali risultati ha
dato, quali impegni ci sono per coordinare l'utilizzazione del
metano rispetto al riscaldamento nella città di Aosta. Cioè, se si
vuole andare nella direzione di fornire ogni singola abitazione di
metano, o se si vuole andare nella direzione di creare una rete di
alcune centrali di cogenerazione e teleriscaldamento che possono
servire tutta la città, con notevoli benefici per quanto riguarda i
consumi, l'inquinamento ed i costi.
Si chiede inoltre di sapere se sono stati individuati degli
strumenti per coordinare le politiche energetiche fra pubblica
amministrazione, società private, Digrava eccetera, e quali sono i
tempi con cui si pensa di arrivare a delle decisioni operative.
Presidente
Ha chiesto di parlare l'Assessore
all'Industria, Commercio, Artigianato e Trasporti Mafrica, ne ha
facoltà.
Mafrica (PCI-PDS)
Rispetto alla prima domanda, si era
indetta una riunione fra la Regione, il Comune, i fratelli Ronc e
la Digrava. Questa riunione non ha avuto luogo perché la Digrava si
è detta indisponibile.
La Digrava comunque ha fatto pervenire una nota, con cui
manifesta notevoli perplessità sulla possibilità di realizzare una
rete di teleriscaldamento, e argomenta la cosa con ragioni
economiche e tecniche che indubbiamente devono essere valutate.
Per quanto riguarda lo strumento di coordinamento, con
deliberazione 11196 del 21 dicembre 90, la Giunta regionale ha
istituito una commissione di studio che coordini la materia di
utilizzazione delle acque ad uso idroelettrico, considerato che
tale settore rappresenta la più importante fonte energetica
presente sul territorio valdostano. Questa commissione è composta
da funzionari ed esperti.
Rispetto alla terza domanda, è intenzione dell'Assessorato
sentire separatamente la Digrava per approfondire le sue
perplessità, e la Coter, onde avere una valutazione delle
rispettive posizioni; riunire successivamente la commissione di
studio costituita nel dicembre scorso e riferire ancora in
commissione l'esito di questi incontri.
L'impressione che ho ricavato per il momento - e che pone anche
una difficoltà oggettiva - è che ci siano sia nelle argomentazioni
della Digrava, sia in quella dei presentatori della proposta, delle
questioni da approfondire che hanno una loro validità. Quindi
occorre anche un parere tecnico fondato, prima di procedere a
scelte successive.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Mi dispiace che da parte della Digrava,
che è una società a partecipazione regionale, ci sia stato un
rifiuto di partecipare all'incontro, perché si possono avere
posizioni anche di dissenso, ma non capisco per quale motivo non si
deve partecipare ad un incontro per discutere su progetti.
Faccio presente che il problema non è quello di esaminare il
progetto dei fratelli Ronco o il progetto Coter, il problema è
l'ipotesi di un impianto di teleriscaldamento che può essere fatto
da una impresa o da un'altra. Dalla discussione al Comune di Aosta
mi risulta che, la Digrava abbia avanzato proposta di intervento
dell'Italgas, anzi una sorta di monopolio dell'Italgas rispetto ad
un eventuale impianto di cogenerazione e teleriscaldamento.
Fra l'altro a questo discorso può essere parzialmente
interessata anche la Cogne, che in parte può produrre del vapore.
Quindi diciamo che i partners possono essere tanti; l'importante è
studiare questa possibilità perché esiste ormai in diverse città
italiane, non solo a Brescia che è stata la prima e forse quella
che ha portato più avanti il principio del teleriscaldamento, ma
anche Como ed altre città hanno degli impianti di
teleriscaldamento, fra l'altro non sempre funzionanti a metano. Qui
abbiamo la possibilità di fare un impianto che produrrebbe
elettricità e nello stesso tempo produrrebbe calore a metano, con
livelli di inquinamento modesti, per cui l'opportunità per quanto
riguarda Aosta, e non solo Aosta, è da valutare fino in fondo.
Chiediamo che siano accelerati questi tempi di confronto,
chiederemmo di avere anche copia della nota della Digrava, con cui
si esprimono delle perplessità rispetto alla possibilità di creare
questo impianto di teleriscaldamento, e chiediamo all'Assessore di
accelerare queste verifiche, in modo da arrivare nell'arco di un
paio di mesi, ad una discussione in commissione su quelle che sono
le situazioni. Anche perché non vorremmo che nel frattempo
andassero avanti delle scelte che poi pregiudicano questo tipo di
utilizzazione.
E' chiaro che fare la scelta di impianti di cogenerazione e
teleriscaldamento ad Aosta è in alternativa rispetto ad andare con
il metano nelle singole abitazioni, per cui se si va avanti con un
progetto di fornitura del metano nelle singole abitazioni, poi non
si fa più l'altro tipo di intervento. Si tratta quindi di procedere
urgentemente.
Per quanto riguarda la commissione di studio di cui alla
delibera del dicembre 90, esamineremo questa delibera; non so allo
stato attuale se si tratta di una commissione di studio che
riguarda solo l'utilizzo delle acque per uso energetico, o se può
configurarsi come uno strumento di coordinamento più complessivo
delle politiche energetiche, cosa che è necessaria nella nostra
Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK