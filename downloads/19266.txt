Consiglio Regionale della Valle d'Aosta - Oggetto del Consiglio n. 2448 del 6 febbraio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 2448 del 6 febbraio 2002 - Resoconto
OGGETTO N. 2448/XI Servizi integrativi del trasporto pubblico
di linea. (Interpellanza)
Interpellanza Considerato che l’attuale
situazione di inquinamento atmosferico che caratterizza la città di
Aosta ripropone sia la questione dell’uso massiccio
di autovetture private per gli spostamenti verso, da e nella città
di Aosta, sia la conseguente necessità di potenziare servizi
efficaci di trasporto pubblico;
Vista la legge regionale n. 29/97 in cui, al fine di limitare
l’uso dei mezzi privati, sono previsti diversi
servizi integrativi al trasporto pubblico di linea, come i servizi
a chiamata, i servizi di taxi-bus, i servizi di car-sharing, i
servizi di car-pool e di trasporto comunitario;
Ritenuto che la stessa attivazione della metropolitana leggera
per collegare Aosta con le zone limitrofe potrebbe costituire una
risposta adeguata in quanto consentirebbe a migliaia di utenti di
utilizzare tale mezzo per venire in città e per rientrare nella
propria sede abitativa;
i sottoscritti Consiglieri regionali
Interpellano
l’Assessore competente per sapere:
1) se la legge regionale n. 29/97 è stata attuata nella parte
relativa ai servizi integrativi del trasporto pubblico di linea e
con quali risultati;
2) se ritiene che l’attivazione della
metropolitana leggera tra Sarre e Nus potrebbe contribuire a
limitare il traffico di autovetture verso, da e in Aosta; quali
sono i motivi del ritardo dell’attivazione di tale
progetto, e se intende riprendere in considerazione il
progetto;
3) se esistono a suo avviso altre misure per facilitare
l’uso di mezzi pubblici di trasporto così da
contribuire a limitare l’inquinamento in Aosta,
capoluogo di una regione a vocazione turistica; quali possono
essere e come intende attivarsi al riguardo.
F.to: Squarzino Secondina - Curtaz
Président
La parole à la Conseillère Squarzino
Secondina.
Squarzino (PVA-cU)
Il titolo sembra uguale, però
l’argomento è totalmente diverso. Questa
interpellanza prende spunto dalla situazione attuale della città di
Aosta, ma anche di altre città del nord Italia. Comunque
concentriamoci sulla città di Aosta e sulla qualità
dell’aria. Abbiamo visto che anche la città di Aosta
rientra fra le città che registrano per diversi mesi
all’anno livelli di inquinamento atmosferico
preoccupanti. "Il Sole 24ore" del 28 gennaio indica la città di
Aosta come la quinta fra le dieci città a più elevata
concentrazione di monossido di carbonio. Il monossido di carbonio è
frutto dei gas di scarico dei veicoli a benzina funzionanti a basso
regime, proprio come nelle situazioni di traffico urbano
rallentato, quindi è chiaro che anche Aosta si trova in questa
situazione.
Perché faccio questa interpellanza? Certamente mi rivolgo non al
Sindaco di Aosta, ma all’Assessore ai trasporti per
un motivo molto preciso. È vero che il Sindaco di Aosta è dovuto
intervenire più volte in questo periodo per limitare il traffico
cittadino; sappiamo che si tratta comunque di palliativi, di
interventi momentanei, ma che non servono ad eliminare le cause
dell’inquinamento. Certo, adesso è arrivata la
pioggia che per fortuna ci aiuta, ma è sufficiente un altro periodo
con un'assenza di umidità e con pressione stabile che di nuovo
ritornano i livelli di inquinamento dell’aria. È
chiaro che occorre intervenire per limitare il traffico
cittadino.
Ripeto: sarà un problema della città di Aosta, ma la Regione ha
rispetto a questo tema delle responsabilità ben precise.
C’è una legge regionale, la legge n. 29/97, in cui
si parla di una serie di servizi integrativi del trasporto pubblico
di linea che sono previsti proprio per
"promuovere"
, così
recita l’articolo 53, comma 1,
"il trasporto
collettivo di persone per migliorare le condizioni del traffico e
per disincentivare l’uso del mezzo privato"
. È
chiaro che questi servizi integrativi del trasporto pubblico di
linea, che sono stati voluti perché uno dei motivi principali
dell’inquinamento cittadino è il proliferare di
macchine private che, proprio perché sono tante, procedono a passo
lento e soprattutto inquinano la città, dovrebbero ridurre le cause
dell'inquinamento.
Sempre la legge regionale prevede degli interventi ben precisi
da parte della Regione; se prendiamo ad esempio il servizio a
chiamata, si dice che la Giunta è autorizzata a stipulare apposite
convenzioni con le società concessionarie dei servizi, con i
titolari dei servizi di noleggio e via dicendo, quindi
c’è da parte della Giunta la necessità di
intervenire con apposite convenzioni. Così pure, per
l’attivazione di servizi di taxi bus, sono previste
apposite convenzioni con la pubblica amministrazione. Ancora
all’articolo 62, laddove si parla di car-sharing, la
legge dà alla Giunta la possibilità di provvedere direttamente
all’equipaggiamento di appositi parcheggi di
interscambio per autovetture elettriche o a bassa emissione di
inquinanti, da cedere successivamente in comodato ad operatori di
car-sharing. Per l’attivazione quindi di questi
servizi integrativi - ripeto: tipo car-sharing, tipo servizi a
chiamata, tipo taxi bus - c’è la necessità da parte
della Giunta di intervenire. Questo è il motivo per cui abbiamo
presentato l'interpellanza.
Ci interessa capire a che punto è la realizzazione di tali
servizi e cosa ha fatto la Giunta finora. Non solo, sempre
nell’ottica di prevedere mezzi di trasporto pubblico
che disincentivino l’uso del mezzo privato nella
città di Aosta, credo che la metropolitana leggera potrebbe
rappresentare uno strumento molto utile. Per questo chiediamo se si
ritiene che l’attivazione della metropolitana
leggera fra Sarre e Nus potrebbe contribuire a limitare il traffico
cittadino e quali sono i motivi del ritardo
dell’attivazione di questo progetto.
C’è poi una domanda che riguarda la capacità
creativa del nostro Assessore, nel senso che può darsi che le
misure previste nella legge o che il progetto della metropolitana
non siano gli strumenti adeguati e magari il suo Assessorato ha
previsto altre modalità più innovative che consentono di facilitare
l’uso di mezzi pubblici di trasporto in modo da
limitare l’inquinamento di Aosta che, ricordiamolo,
è il capoluogo di una regione a vocazione turistica e quindi non
credo sia utile presentare nelle campagne pubblicitarie il
capoluogo di una regione turistica con un livello di inquinamento
non certo ottimale in molte giornate dell’anno.
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Al primo quesito, relativo alla richiesta se
la Giunta abbia attuato o meno la parte della legge n. 29 relativa
ai servizi integrativi del trasporto pubblico, rispondiamo in modo
affermativo: la legge n. 29/97 è stata attuata con buoni risultati
nella parte relativa ai servizi specifici, servizi occasionali e
spola, servizi per disabili, servizi di ski-bus, servizi di
assuntoria e poi arriviamo anche ai car-sharing e ai car-pool; la
Giunta può autorizzarli, ma sono i privati che devono chiedere di
fare questi servizi.
Volevo quindi rispondere che abbiamo dato attuazione a queste
possibilità, sono stati infatti istituiti diversi servizi specifici
atipici e non sto a citare tutti i servizi di linea per favorire le
esigenze di lavoratori e studenti e per evitare che usino il mezzo
privato, mi riferisco quindi a collegamenti specifici, quali ad
esempio Villeneuve-Verrès-Arnad per le aziende della bassa Valle,
Châtillon/Pont-Saint-Martin, Hône-Banchette, Verrès-Scarmagno per i
Valdostani che vanno a lavorare all'Olivetti.
Parimenti spesso vengono attivati servizi cosiddetti
"occasionali a spola", per esempio in occasione della Fiera di
Sant'Orso e di altre manifestazioni importanti per evitare che
certe occasioni di affollamento e di grosse presenze in via
eccezionale vadano a sovraccaricare e a peggiorare la situazione
dal punto di vista ambientale, sono stati attivati chiaramente
servizi per disabili e servizi occasionali; sono inoltre stati
attivati innumerevoli servizi di ski-bus: Courmayeur, Pila,
Valtournenche, Aosta stessa, come pure servizi in assuntoria, che
sono i servizi che normalmente organizziamo in accordo con gli enti
locali, dove c’è la partecipazione della Regione e
dell’ente locale sulle spese. Soprattutto questi
servizi avvengono su specifiche richieste che devono pervenire
dagli enti locali o dalle aziende di promozione turistica.
Per quanto concerne i servizi a chiamata, alcune aziende
aggiudicatarie dei servizi di trasporto pubblico locale intendono
attivare tale servizio in area a domanda debole e in fasce orarie
predeterminate. Per quanto attiene il servizio di taxi-bus, è stato
attivato a titolo sperimentale all’interno dei
Comuni del Conseil de la Plaine, quindi Aosta e cintura; assieme al
Comune di Aosta avremo un incontro su questo argomento ed altri
relativi ai trasporti, relazioneremo alla commissione comunale
competente?
(interruzione della Consigliera Squarzino Secondina, fuori
microfono)
? I servizi di taxi-bus, che sono stati attivati a titolo
sperimentale l’anno scorso
all’interno di questi comuni, non sono gratuiti,
sono invece onerosi, molto onerosi, allora, a fronte della spesa
che andiamo a sostenere, vorremmo capire, visto che non possiamo
obbligare gli utenti, che vogliono utilizzare il loro proprio
mezzo, ad utilizzare il servizio di taxi-bus, noi diamo
l’alternativa e per i giovani e i meno giovani, in
ore serali o nelle giornate festive quando i mezzi pubblici hanno
una presenza ridotta.
Stiamo verificando con il Comune di Aosta "in primis" e con i
Comuni de la Plaine intanto i dati e - non so se
l’interpellante ne è a conoscenza - questo servizio
è stato pubblicizzato moltissimo, c’è stata una
conferenza stampa da parte del Comune di Aosta, da parte dei
tassisti, è stato promozionato; stiamo verificando qual è stato il
riscontro e l'opportunità di ripristinare anche in via definitiva
questo tipo di servizio. Allo stato attuale la volontà è quella di
continuare questo tipo di servizio malgrado non abbia ottenuto quel
grandissimo successo: se non si insiste, difficilmente si riesce
poi a far sì che la gente si abitui ad usare questi mezzi
alternativi.
Per quanto attiene i servizi di car-sharing e di car-pool e di
trasporto comunitario, per il momento non sono stati attivati per
la completa mancanza di richieste da parte dei potenziali
operatori. È vero che la legge dice che la Giunta può autorizzare,
ma la Giunta autorizza se qualcuno ce ne fa richiesta; non possiamo
come Giunta regionale sostituirci agli imprenditori per mettere in
piedi iniziative di questo tipo perché questi sono servizi che
devono avere un equilibrio di tipo economico.
Concessionari di servizi di trasporto pubblico, titolari di
licenza di taxi o di noleggio per quanto concerne i servizi di
car-sharing, praticamente non ne hanno fatto richiesta, anche
privati per quanto concerne i servizi di car-pool e di trasporto
comunitario, quindi, in assenza di richieste, come facciamo ad
autorizzare questi servizi? Non possiamo sostituirci, né può la
Giunta andare a sostituirsi ai privati per realizzarli.
Per rispondere al primo quesito, mi pare di aver dato un quadro
dove c’è stato un ampio utilizzo e sviluppo di
questa peculiarità che offriva la legge n. 29.
Sul secondo quesito, per quanto attiene la metropolitana
Aosta-Nus, Sarre-Nus, potrei rinviare alla risposta che a suo tempo
ho dato all’interpellante sullo stesso argomento,
nulla è cambiato da allora dal punto di vista delle valutazioni
della Giunta sulla possibilità di realizzare questo tipo di
progetto, ma siamo anche molto perplessi, qualora ci fosse stata la
volontà o la possibilità di realizzare questo progetto, di quanto
avrebbe questo inciso sulla diminuzione
dell’inquinamento, invece voglio sottolineare
all’interpellante - spero che non se ne sia
dimenticata - che, come del resto ho già annunciato in Consiglio a
seguito di un'iniziativa del vostro gruppo, nel mese di
luglio-agosto, quando saranno chiuse le scuole, ci sarà un grosso
intervento di rifacimento di tutta la struttura rotabile da Aosta a
Pré-Saint-Didier.
In quella occasione c’è stato
l’impegno, ci sono già i finanziamenti, di chiudere
la linea per trenta o quaranta giorni per il rifacimento di tutto
il materiale rotabile; in quella sede verrà realizzata dal viale
Europa fino a Pré-Saint-Didier, ma in particolare, per quanto
attiene un servizio di metropolitana fino alla zona del cimitero,
sono state previste quattro, cinque fermate nei punti nevralgici e
daremo la possibilità a questa tratta di avere questa funzione di
metropolitana leggera. Questo tipo di opportunità - noi
condividiamo - potrebbe andare ad alleviare una situazione che
attualmente è molto difficile dal punto di vista dello smog anche
nella città di Aosta.
Per quanto attiene il progetto Aosta-Nus, siamo perplessi perché
riteniamo di difficile realizzazione che la popolazione di Quart e
di Villair scenda con le macchine fino alla ferrovia, trovi
un’ampia area di parcheggio e lì prenda il trenino
fino ad Aosta o fino a Nus.
Ci sembra molto difficile come realizzazione; condividiamo
invece il progetto della metropolitana leggera dal villaggio Dora
fino al cimitero, collegandola con quel progetto più complessivo,
dove ci sono già le risorse e l’accordo delle
Ferrovie dello Stato per creare queste infrastrutture, che se sono
non rilevanti, sono però necessarie per questo tipo di utilizzo,
quindi fermate, accesso alle fermate, possibilità di creare dei
parcheggi.
Arriviamo al terzo quesito. Proprio il Comune di Aosta, dove il
problema dell’inquinamento è più sentito,
nell’ottica di una riorganizzazione della mobilità
sia pubblica che privata in ambito urbano, riorganizzazione mirata
al problema che sottolineava l’interpellante, che è
quello dell'emissione di gas inquinanti per
l’ambiente, sta perfezionando tutta una serie di
progetti in accordo con l’Assessorato in questo caso
perché, in base alla realizzazione di questi progetti, dovremo
andare a riorganizzare il servizio pubblico di trasporto
all’interno della città di Aosta.
Si tratta di progetti che consentiranno la realizzazione di
importanti modifiche della viabilità alle porte della città
costruendo appositi parcheggi per interscambio; da tali parcheggi
partiranno frequenti servizi di collegamento con il centro
città.
Già la scorsa estate è iniziato il confronto con il Comune per
analizzare e organizzare questi servizi, hanno lavorato strutture
tecniche del Comune di Aosta con quelle
dell’Assessorato e, come dicevo prima, ci sarà a
breve un incontro con la commissione comunale competente per
illustrare i risultati di questa analisi. Volevo anche sottolineare
che è in corso un altro progetto importante, sempre mirato alla
riduzione dell’inquinamento della città di Aosta, ed
è relativo alla sperimentazione degli autobus dotati di motore
ibrido a tasso di inquinamento tendente a zero.
A tale proposito si evidenzia che la SVAP, concessionaria dei
servizi in ambito urbano, utilizzando i fondi della legge n. 472,
sta perfezionando l’acquisto di autobus dotati del
motore di cui sopra. I concessionari di servizi di trasporto
pubblico ed i competenti uffici della direzione prestano
particolare attenzione alle migliorie tecniche ottenute anche dalle
varie case costruttrici.
Stiamo cercando di seguire l’evoluzione in questo
settore per riuscire eventualmente a finalizzare gli incentivi e la
partecipazione di denaro pubblico che vengono richiesti per il
cambio del parco macchine, per l’acquisto di
macchine che abbiano un'emissione di gas tendente allo zero dal
punto di vista dell’inquinamento.
Vogliamo anche evidenziare che all’interno
dell'evoluzione della gara di appalto, gara che è appena stata
conclusa, avevamo previsto degli obblighi per i partecipanti
concernenti l’utilizzo di automezzi sempre più a
bassa emissione di agenti inquinanti, fissando anche dei tempi
necessari per poter concretizzare questo tipo di cambio del parco
macchine.
Questi impegni sono precisi in quanto
l’assunzione degli stessi era una condizione
necessaria per le società per poter partecipare
all’appalto. Con questo voglio dire che
sull’argomento c’è la massima
attenzione, qualcosa si è fatto, senz’altro si può
fare di più, però l’impegno è di andare in questa
direzione.
Si dà atto che, dalle ore 18,26, presiede il Vicepresidente
Lattanzi.
Presidente
La parola alla Consigliera Squarzino
Secondina.
Squarzino (PVA-cU)
Partirei proprio dalla frase conclusiva
dell’Assessore:
"qualcosa si è fatto, ma
sicuramente si può fare di più"
e io proprio su questo insisto.
Nell'interpellanza abbiamo messo in luce proprio quei servizi che
dovrebbero essere più capillari e dovrebbero rispondere anche ad
esigenze più personali.
Chiaramente i servizi per la scuola, gli ski-bus, ci sono e sono
importanti come anche i servizi occasionali navetta in occasione
della Fiera di Sant'Orso.
Prendo anche atto che c’è il tentativo di
favorire, sia con appalti sia con i contributi,
l’acquisto e l’utilizzo di autobus
meno inquinanti e questo è positivo, ma, vede, Assessore, i dati
che sono stati forniti dall’ARPA per la città di
Aosta in questo periodo e l’esperienza, che ciascuno
di noi fa quando è costretto a prendere la macchina nelle ore di
punta, sottolineano come il problema della città di Aosta non è
tanto e solo quello di garantire un servizio di autobus più
efficace per la città di Aosta, ma è quello di dare la possibilità
alle migliaia di persone che tutti i giorni vengono ad Aosta, sia
per lavoro, sia per altri motivi, di usare mezzi che non siano la
macchina privata.
Lei ha parlato della metropolitana, di questo progetto che
dovrebbe garantire l’utilizzo della ferrovia dal
quartiere Dora al cimitero. Certo, è meglio di niente, ma questo
non fa altro che sostituire un servizio che già gli autobus in
questo momento stanno facendo; invece a me sembra che uno dei
motivi di questa presenza massiccia di macchine private nella città
di Aosta è dovuto a tutti coloro che da la Plaine, ma anche da Nus
o da Châtillon o da Sarre, vengono ad Aosta.
Lei prima ha liquidato con un giudizio, che non ha però
giustificato, che è di questo tipo:
"pensate forse che possa
andare bene la metropolitana fino a Nus? Ma quale persona di Quart
sarebbe interessata a mettere l’auto in un
parcheggio intermodale e a prendersi il treno per venire ad
Aosta?".
Lei però questo stesso meccanismo, cioè costruire
spazi intermodali perché la gente lasci la macchina, lo ha
successivamente presentato come un progetto vincente nella città di
Aosta. Sono d’accordo con lei che uno dei progetti
della città di Aosta è quello di fare dei parcheggi intermodali che
consentano ai cittadini di lasciare la macchina ai confini di Aosta
per entrare con mezzi pubblici in città, però credo che sarebbe
opportuno, Assessore, che lei utilizzasse notizie e dati più
fondati di quelli che lei usa per dire che
"non è
pensabile"
.
Ho parlato con tante persone, quanti mi dicono che sarebbero
contenti di non usare sempre la macchina tutti i giorni! Quanti mi
dicono che sarebbero contenti di avere questo servizio pubblico che
consentirebbe di venire in città con meno difficoltà e con meno
spese!
Lei parli con coloro che non hanno, come noi, la possibilità di
avere un parcheggio a nostra disposizione; molte persone devono
spendere decine e decine di migliaia di lire alla settimana o al
mese per il parcheggio. È giusto che costi caro il parcheggio in
città, ma bisogna offrire ai cittadini strumenti alternativi. Credo
che ci sia ancora molto da fare su questo versante e ho
l’impressione che lei si accontenti di alcuni
piccoli progetti che stanno andando avanti.
Faccio ancora un esempio: lei ha parlato di questi servizi a
chiamata, di taxi-bus, di servizi di car-sharing, di servizi di
car-pool e di trasporto comunitario, dicendo che qui sono i privati
che devono attivarsi, che la Giunta non può fare quello che devono
fare i privati. Questo è vero, ma lei sa anche che i privati si
attivano, se c’è una domanda, se la popolazione lo
chiede, se gli utenti ci sono.
Mi sembra che in questo momento preciso - in cui la sensibilità
dei cittadini è molto alta su questo tema perché è una sensibilità
che è alimentata anche da tutto quello che sta capitando nelle
grandi città del nord, io credo, proprio perché c’è
un dibattito molto approfondito che sta avvenendo a tutti i livelli
nelle grandi città e nelle regioni del nord Italia che sarebbe un
grave errore - non utilizzare questa occasione, non inserirsi nel
dibattito attuale, non far emergere queste problematiche anche
nella città di Aosta e nella nostra Regione.
Occorrerebbe utilizzare questa occasione per informare, per
sensibilizzare, per far crescere la richiesta di servizi puliti e
per pubblicizzare le proposte. Mi stupisco che lei, che è un
esperto nell’utilizzo di mezzi di comunicazione e di
informazione, non abbia capito in "questo" momento
l’importanza di tale problema, e che non abbia
pensato di far emergere a suo favore, a favore
dell’Amministrazione regionale anche, la sensibilità
che si sta diffondendo in questo momento nella popolazione. Questo
è il momento per aiutare la gente a capire
l’importanza di questi strumenti integrativi di
trasporto!
Allora, se le persone lo chiedono, lei vedrà che gli
imprenditori si attivano e lo sa benissimo anche lei. È chiaro che
l’imprenditore, se vede che non c’è
richiesta, non si attiva a sue spese, ma se c’è
questa richiesta e se viene esplicitata e favorita, credo che anche
gli imprenditori trovano in questi servizi un'occasione per
esprimersi e per rafforzare la loro impresa a servizio della
collettività.
Sottolineo quindi con amarezza come non riscontro da parte sua,
Assessore, e da parte del suo Assessorato una sensibilità su questi
temi. Sì, lei mi ha riferito tutto quello che avete fatto, quasi a
volermi tacitare; lei può anche mettermi questi dati davanti, ma
intanto non ha saputo dare nessun elemento per quanto riguarda i
risultati.
Lei ha detto:
"faremo, dovremo vedere, cercheremo i dati, i
dati ci dicono che ha grande successo"
, però sui risultati lei
non ha detto nulla; questo vuol dire che il suo Assessorato non è
monitorato per leggere questi dati, e la stessa assenza di dati
denota la non attenzione del suo Assessorato. La prego, Assessore,
di attivarsi perché lo richiede la salute dei cittadini e credo che
sia importante lavorare in questa direzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK