Consiglio Regionale della Valle d'Aosta - Oggetto del Consiglio n. 1514 del 25 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1514 del 25 maggio 2022 - Resoconto
OBJET N° 1514/XVI - Communications du Président du
Conseil.
Bertin (Presidente) -
Alla presenza di 34 consiglieri
possiamo dare avvio ai lavori del Consiglio regionale. Punto n. 1
all'ordine del giorno.
Il 14 maggio scorso è deceduto il professor Valerio Onida,
presidente emerito della Corte costituzionale, Ami de la Vallée
d'Aoste nel 2007. È stato un momento triste per la Valle d'Aosta.
Il professor Onida, oltre allo straordinario contributo dato alla
riflessione sul nostro ordinamento regionale, era autenticamente
legato alla nostra terra che conosceva molto bene, dalle montagne
che aveva scalato, tra cui il Cervino, alla storia della nostra
Regione, come ho avuto modo di constatare in un incontro la scorsa
estate, riguardante un progetto di ricerca sul particolarismo
istituzionale valdostano relativo alle funzioni prefettizie, al
quale ha dato il suo contributo e i suoi suggerimenti. Il professor
Onida è stato un punto di riferimento accademico e non solo per il
regionalismo e l'autonomia, per i valori costituzionali e le
battaglie di civiltà. A nome personale e del Consiglio regionale
della Valle d'Aosta esprimiamo le nostre più sentite condoglianze
alla famiglia.
Lascio la parola per eventuali interventi dei colleghi. Il
Presidente della Regione ne ha facoltà.
Lavevaz (UV) -
Mi unisco al cordoglio espresso per la
scomparsa del professor Onida anche a nome del Governo regionale.
Il professor Onida, che con la Valle d'Aosta ha avuto un rapporto
di particolare intensità, era infatti un Ami della nostra regione,
come ha ricordato il Presidente poc'anzi, proprio nel senso più
profondo; già prima di ricevere questo riconoscimento, che è il più
alto riconoscimento previsto dal nostro ordinamento, lui lo era già
prima nelle sue escursioni in montagna, nelle scalate. Credo che
questa amicizia sia stata confermata in qualche modo e anche
ricambiata dal nostro territorio. In particolare la sua scelta di
essere seppellito a Saint-Marcel, credo che sia un segno importante
di questa amicizia e di questo territorio che lui ha imparato ad
amare nella sua vita. Un'amicizia che è unita a un forte sentimento
di stima per la Valle d'Aosta.
Come ha ricordato poc'anzi il Presidente, è stato un riferimento
per il pensiero sulle nostre istituzioni, sul nostro ordinamento.
Quindi, è giusto ricordarlo oggi con quella motivazione che aveva
accompagnato la sua nomina di Ami de la Vallée d'Aoste, ossia: che
ha posto al servizio della Valle d'Aosta il suo prestigio e le sue
competenze, dando un contributo sostanziale all'attuazione
dell'ordinamento regionale e alla riflessione sullo Statuto. Il
nostro ricordo si unisce all'idea che le sue riflessioni possano
ancora essere uno stimolo in qualche modo oggi in quel laboratorio
continuo che deve essere l'autonomia speciale della nostra
Regione.
Presidente -
Vi comunico che il 13 maggio, è stata
depositata una proposta di legge di modifica alla norma regionale
per l'istituzione dell'Osservatorio regionale permanente sulla
legalità e sulla criminalità organizzata e di tipo mafioso. L'atto,
sottoscritto dai componenti dell'Ufficio di Presidenza, è stato
assegnato alla I Commissione.
Il 17 maggio, il gruppo Progetto Civico Progressista ha
presentato una proposta di legge che contiene disposizioni contro
le discriminazioni e le violenze determinate dall'orientamento
sessuale o dall'identità di genere. L'atto è stato assegnato alla V
Commissione.
Il 18 maggio, la Giunta regionale ha depositato due disegni di
legge: il primo, assegnato alle Commissioni II e IV, riguarda la
concessione di contributi in favore delle piccole stazioni
sciistiche di interesse locale; il secondo, assegnato alla II
Commissione, è il provvedimento di riconoscimento dei debiti fuori
bilancio della Regione.
Il 24 maggio, il gruppo Forza Italia ha depositato una proposta
di legge che contiene nuove disposizioni in materia di forma di
governo della Regione, nonché di elezione del Consiglio regionale e
del Presidente della Regione.
Nel pomeriggio di ieri, è stata depositata alla Segreteria
generale del Consiglio una richiesta di referendum consultivo di
iniziativa popolare, sottoscritta da oltre tremila firme, sulla
proposta di legge regionale 58 del gruppo PCP per la modifica delle
norme per l'elezione del Consiglio regionale della Valle d'Aosta e
l'abrogazione della legge regionale in materia di forma di governo.
Le operazioni di verifica delle firme dovranno concludersi entro
venticinque giorni dal deposito della richiesta di referendum. Nel
caso in cui il verbale attesti la validità della richiesta, il
Consiglio regionale, prima di procedere all'adozione della proposta
di legge 58, può deliberare, a maggioranza assoluta dei suoi
componenti, l'effettuazione di un referendum consultivo finalizzato
a conoscere l'orientamento degli elettori sul provvedimento stesso.
Ne consegue che la proposta di legge 58 non potrà essere iscritta
all'ordine del giorno di un'adunanza consiliare fintanto che il
Consiglio non si sia espresso sull'effettuazione del referendum
consultivo e, in caso di approvazione del suo svolgimento, non sia
pubblicato il risultato del referendum sul Bollettino ufficiale
della Regione.
La Conferenza dei Capigruppo, riunita ieri martedì 24 maggio, ha
convenuto di discutere congiuntamente i seguenti punti all'ordine
del giorno di questa adunanza: n. 4 e 5 (rendiconto e assestamento
del bilancio del Consiglio); n. 6, 7 e 12 (relazioni della Sezione
regionale di controllo della Corte dei conti e rendiconto generale
della Regione); n. 45 e 46 (ospedale Parini). Il punto 13.02
(
question time
sulla selezione di un dirigente Finaosta)
sarà trattato in seduta segreta.
Infine, vi ricordo che lunedì 23 maggio, in occasione della
Giornata della legalità e del 30° anniversario delle stragi di
Capaci e di via d'Amelio, è stato esposto un lenzuolo bianco sulla
facciata del Consiglio a Palazzo regionale, a testimonianza
dell'impegno della nostra Assemblea per la tutela della
legalità.
Si è prenotata la consigliera Minelli a cui passo la parola.
Minelli (PCP) -
La comunicazione che lei ha appena dato
sulla richiesta di referendum consultivo riguarda un fatto che ha
una sua rilevanza politica. L'iniziativa popolare affronta infatti
un tema che è cruciale per la politica valdostana ed è anche un
avvenimento direi in qualche maniera storico, perché è la prima
volta che c'è una richiesta di referendum consultivo su una legge
regionale, una richiesta che viene appunto avanzata attraverso la
richiesta della popolazione. La gamma degli strumenti di
partecipazione popolare era già stata utilizzata in passato per
chiedere dei referendum abrogativi e propositivi ma, come dicevo, è
la prima volta che si utilizza lo strumento del referendum
consultivo; non è un referendum decisionale, come sappiamo, e
lascia spazio ampio al Consiglio per elaborare e per decidere, però
è un fatto positivo - secondo noi - sentire la popolazione
valdostana prima di decidere su una questione che è così
significativa.
Noi pensiamo che sia utile a tutto il Consiglio, ma anche a
tutta la comunità, fare questa consultazione popolare prima di
lavorare sulla legge di riforma. C'è infatti un nodo politico che è
importante e che in questi anni non è stato sciolto, su cui ora
bisogna decidere.
È comune la consapevolezza che l'attuale sistema vada
modificato, è stato detto tante volte, perché non favorisce la
stabilità di Governo e, di conseguenza, la buona amministrazione. È
una consapevolezza che abbiamo avuto modo di testare parlando con
molti cittadini in queste settimane certificando le firme, ma il
nodo su cui si è fermi ormai da credo circa un decennio, su cui si
è rimasti bloccati, è se prevedere o meno la possibilità che gli
elettori decidano direttamente maggioranza e Presidente della
Regione, oppure se è meglio che tale compito continui a essere
affidato, come succede ora, alla dialettica consiliare. Ci sono su
questo nodo delle opinioni diverse, anche all'interno di varie
forze politiche, ed è bene acquisire l'orientamento della
popolazione. Ci sarà quindi una campagna referendaria in cui tutti
potranno sostenere la loro tesi e poi la popolazione sceglierà se è
meglio o meno andare nella direzione nuova.
Essendo state depositate ben 3363 firme, non credo che ci
saranno dei dubbi sulla validità della richiesta, comunque - come
ha detto il Presidente - il controllo degli uffici sarà rapido,
dovrà essere fatto entro venticinque giorni; di conseguenza a breve
il Consiglio regionale si dovrà pronunciare e dovrà, ai sensi della
legge, formulare il quesito da porre agli elettori. Noi riteniamo
opportuno avviare subito un approfondimento in I Commissione, dove
del resto è già stata assegnata la proposta di legge n. 58, e poi è
stata anche depositata sulla materia un'altra proposta di
legge.
Il nostro invito è di non vedere questa consultazione popolare
come un momento di contrapposizione strumentale, ma piuttosto come
di autentica partecipazione popolare a una decisione che non ha
nulla a che vedere con gli attuali equilibri e ipotesi rispetto
alla maggioranza regionale. Crediamo quindi che sia importante dare
rapidamente la possibilità all'intera popolazione valdostana di
scegliere un sistema, pronti ad accettare l'esito di questo
referendum.
Presidente -
Consigliere Restano ne ha facoltà.
Restano (GM) -
Intervengo anch'io sullo stesso argomento
della consigliera Minelli. In effetti devo ammettere che il
deposito delle 3300 firme hanno già proposto un forte segnale
politico. Al di là del contenuto della norma depositata nei giorni
scorsi e della norma che ha depositato Forza Italia, ritengo che il
risultato sia già stato raggiunto ed è patrimonio della popolazione
valdostana, perché raccogliere 3300 in un così breve periodo di
tempo è significativo. Oggi il Consiglio deve riflettere su quella
che è un'opportunità: quella che ci dà la popolazione di
confrontarci su un tema molto importante. Non mi soffermo sui
contenuti della norma, ma soprattutto su quello che è l'invito a
confrontarsi e a proporre una norma in tal senso. Al di là del
risultato del referendum, se si arriverà al referendum o meno,
l'impegno che si deve assumere il Consiglio è di far proprio questo
invito, senza fare dei ragionamenti di parte come ha sottolineato
la consigliera Minelli, ma soprattutto di confrontarsi in maniera
aperta e cercare di dare una soluzione a quello che è un problema
che oramai è reale ed è sotto gli occhi di tutti.
Presidente -
Consigliere Baccega ne ha facoltà.
Baccega (FI) -
Condividiamo questo percorso, tant'è che
personalmente ho anche firmato l'adesione al referendum. C'è un
sentire comune che comunque la politica negli ultimi anni ha
pesantemente allontanato la gente dalla politica stessa e
dall'Amministrazione, e questo ha generato una disaffezione che in
qualche modo va valutata attentamente da tutti noi. Riteniamo che,
al di là della presentazione della nostra proposta di legge che
riteniamo consona rispetto a quelle che sono le nostre strategie
politiche, si debba andare tranquillamente nella direzione di dare
più trasparenza, più efficacia e ascoltare quello che viene dalla
popolazione, perché il sentire comune è quello di andare nella
direzione di avere la certezza di avere fin da subito delle
maggioranze precostituite prima del voto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK