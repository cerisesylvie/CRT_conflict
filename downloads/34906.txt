Consiglio Regionale della Valle d'Aosta - Oggetto del Consiglio n. 2559 del 26 luglio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Difesa ed uso del suolo - Sistemazione idrogeologica
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2559 del 26 luglio 2012 - Resoconto
OGGETTO N. 2559/XIII - Disegno di legge: "Disciplina delle
attività di vigilanza su opere e costruzioni in zone
sismiche".
Articolo 1
(Oggetto)
1. La presente legge, nel rispetto delle disposizioni
contenute nella parte II, capo IV, del decreto del Presidente della
Repubblica 6 giugno 2001, n. 380 (Testo unico delle disposizioni
legislative e regolamentari in materia di edilizia), disciplina le
attività dirette a garantire la tutela dell'incolumità delle
persone e dei beni sul territorio regionale, interamente
classificato a bassa sismicità, attraverso la salvaguardia della
stabilità e della sicurezza delle opere e delle costruzioni, nonché
le modalità e i criteri per l'esercizio delle relative funzioni di
vigilanza.
2. I Comuni, in forma singola o associata, con riferimento
all'ambito territoriale di competenza, concorrono al conseguimento
delle finalità di cui al comma 1.
Articolo 2
(Ambito di applicazione)
1. Le disposizioni della presente legge si applicano alle
nuove costruzioni relative ad edifici privati, ad opere pubbliche o
di pubblica utilità; per le costruzioni esistenti, le disposizioni
di cui alla presente legge si applicano agli interventi di
adeguamento o di miglioramento, secondo quanto previsto dalle norme
tecniche per le costruzioni in zona sismica, definite ai sensi
dell'articolo 83, comma 1, del d.P.R. 380/2001.
2. Le disposizioni della presente legge si applicano,
altresì, alle varianti sostanziali ai progetti relativi agli
interventi di cui al comma 1.
3. Sono esclusi dall'ambito di applicazione della presente
legge gli interventi privi di rilevanza ai fini della pubblica
incolumità ai sensi dell'articolo 3, comma 3, lettera e).
Articolo 3
(Funzioni della Regione)
1. Per le finalità di cui all'articolo 1 la Regione:
a) svolge funzioni di indirizzo e di coordinamento nei
confronti dei Comuni, in forma singola o associata, nei casi in cui
ricorra la specifica esigenza di assicurare unitarietà e uniformità
di trattamento nel territorio regionale;
b) promuove la diffusione della conoscenza delle
problematiche sul rischio sismico a favore della collettività,
nonché la formazione e l'aggiornamento degli operatori del
settore;
c) assicura un'adeguata consulenza ai Comuni, in forma
singola o associata, e forme di collaborazione con gli ordini e i
collegi professionali per la diffusione di una cultura comune in
materia sismica;
d) promuove lo sviluppo di un sistema informativo integrato
che costituisca il supporto tecnologico alla gestione dei
procedimenti in materia sismica.
2. La Regione può, altresì, promuovere, programmare e
svolgere studi, analisi e ricerche sul rischio sismico, anche
attraverso apposite convenzioni con le università, il Consiglio
Nazionale delle Ricerche (CNR) e altri centri specializzati, e
partecipare a progetti comunitari e nazionali in materia.
3. Entro centoventi giorni dall'entrata in vigore della
presente legge, la Giunta regionale, con propria deliberazione,
d'intesa con il Consiglio permanente degli enti locali:
a) definisce la classificazione delle zone sismiche del
territorio regionale;
b) stabilisce le modalità di applicazione delle norme
tecniche per le costruzioni in zona sismica, così come definite
dalla normativa vigente;
c) individua, ai fini di cui all'articolo 9, gli edifici di
interesse strategico e le opere infrastrutturali la cui
funzionalità, durante gli eventi sismici, assume rilievo
fondamentale per le finalità di protezione civile, nonché gli
edifici e le opere che possono assumere rilevanza in relazione alle
conseguenze di un eventuale collasso;
d) stabilisce le modalità di effettuazione del controllo a
campione dei progetti previsto dall'articolo 8 e le modalità di
presentazione e di trasmissione dei progetti;
e) definisce gli indirizzi per individuare gli interventi
privi di rilevanza ai fini della pubblica incolumità, in conformità
al d.P.R. 380/2001;
f) definisce i criteri generali per individuare i casi in cui
le varianti riguardanti parti strutturali non rivestono, ai fini di
cui alla presente legge, carattere sostanziale, nonché la
documentazione con cui dimostrare la ricorrenza di tali
ipotesi;
g) definisce la documentazione tecnica necessaria all'avvio
degli interventi di cui all'articolo 2, commi l e 2, compresi i
contenuti della scheda informativa di cui all'articolo 7, comma
3;
h) definisce le modalità di presentazione in formato
elettronico e in via telematica della documentazione di cui alla
lettera g);
i) definisce ogni ulteriore aspetto, anche procedimentale,
necessario all'applicazione della presente legge.
4. La deliberazione della Giunta regionale di cui al comma 3
è pubblicata nel Bollettino ufficiale della Regione.
Articolo 4
(Competenze dei Comuni)
1. I Comuni, in forma singola o associata, con riferimento
all'ambito territoriale di competenza, provvedono:
a) a svolgere le attività connesse alla presentazione della
documentazione di cui all'articolo 3, comma 3, lettera g), e alla
trasmissione della stessa alla struttura regionale competente in
materia sismica, di seguito denominata struttura competente, ai
sensi dell'articolo 7;
b) alla gestione e all'aggiornamento dei registri delle
denunce dei progetti di cui all'articolo 93, comma 6, del d.P.R.
380/2001.
Articolo 5
(Normativa tecnica per le costruzioni in zona
sismica)
1. Le norme tecniche per le costruzioni in zona sismica,
definite ai sensi dell'articolo 83, comma 1, del d.P.R. 380/2001,
trovano applicazione su tutto il territorio regionale per la
progettazione, l'esecuzione e il collaudo degli interventi di cui
all'articolo 2, commi 1 e 2.
Articolo 6
(Rapporto con il titolo abilitativo edilizio)
1. Per gli interventi di cui all'articolo 2, commi 1 e 2,
soggetti a segnalazione di inizio attività edilizia (SCIA edilizia)
di cui all'articolo 61 della legge regionale 6 aprile 1998, n. 11
(Normativa urbanistica e di pianificazione territoriale della Valle
d'Aosta), la documentazione di cui all'articolo 3, comma 3, lettera
g), è allegata alla segnalazione medesima.
2. Per gli interventi di cui all'articolo 2, commi 1 e 2, che
possono essere realizzati previo rilascio del permesso di costruire
di cui all'articolo 60 della l.r. 11/1998, la presentazione della
documentazione di cui all'articolo 3, comma 3, lettera g), è
effettuata dopo il rilascio del titolo abilitativo
edilizio.
Articolo 7
(Presentazione della documentazione)
1. La documentazione di cui all'articolo 3, comma 3, lettera
g), è presentata in via telematica con le modalità di cui
all'articolo 3, comma 3, lettera h).
2. Contestualmente alla presentazione della documentazione di
cui all'articolo 3, comma 3, lettera g), i Comuni, in forma singola
o associata, procedono alla verifica formale della completezza e
della regolarità dell'elenco della documentazione e restituiscono
al costruttore, all'atto stesso della presentazione, una copia
della documentazione presentata con l'attestazione dell'avvenuto
deposito.
3. I Comuni, in forma singola o associata, entro il termine
di cinque giorni dalla presentazione della documentazione di cui
all'articolo 3, comma 3, lettera g), trasmettono una scheda
informativa recante gli estremi e la classificazione di ogni
progetto depositato, alla struttura competente, dandone contestuale
comunicazione al soggetto che ha effettuato il deposito.
4. La presentazione della documentazione di cui all'articolo
3, comma 3, lettera g), ha validità per cinque anni a decorrere
dalla data di attestazione dell'avvenuto deposito.
5. Per le opere di conglomerato cementizio armato normale e
precompresso e a struttura metallica, la presentazione della
documentazione di cui all'articolo 3, comma 3, lettera g), è valida
anche agli effetti della denuncia dei lavori di cui all'articolo 65
del d.P.R. 380/2001.
Articolo 8
(Procedure di controllo)
1. Fatto salvo quanto previsto dall'articolo 9, i progetti
relativi agli interventi di cui all'articolo 2, commi 1 e 2, sono
soggetti a verifica a campione sull'osservanza delle norme tecniche
per le costruzioni in zona sismica da parte della struttura
competente con il metodo del sorteggio di un numero non inferiore
al 10 per cento dei progetti depositati.
2. La struttura competente, entro il termine di trenta giorni
dalla presentazione della documentazione di cui all'articolo 3,
comma 3, lettera g), comunica al soggetto che ha effettuato il
deposito e al Comune territorialmente competente se il relativo
progetto, all'esito del sorteggio di cui al comma 1, è sottoposto a
verifica.
3. I Comuni, in forma singola o associata, trasmettono alla
struttura competente la documentazione di cui all'articolo 3, comma
3, lettera g), relativa ai progetti che sono stati sorteggiati per
la verifica, entro dieci giorni dal ricevimento della comunicazione
di cui al comma 2, con le modalità stabilite ai sensi dell'articolo
3, comma 3, lettera d).
4. L'esito positivo della verifica è comunicato al soggetto
che ha effettuato il deposito del progetto e ai Comuni, in forma
singola o associata, interessati dal dirigente della struttura
competente entro novanta giorni dalla data del deposito medesimo e
può contenere eventuali prescrizioni. Decorso tale termine, l'esito
della verifica si intende positivo.
5. In caso di esito negativo della verifica di cui al comma
1, il dirigente della struttura competente sospende i lavori con
provvedimento notificato al proprietario, al direttore dei lavori,
al costruttore o appaltatore delle opere, e comunicato al Comune
territorialmente competente. Gli ulteriori provvedimenti sono
adottati dagli organi competenti in conformità al d.P.R.
380/2001.
Articolo 9
(Edifici di interesse strategico)
1. La struttura competente procede alla verifica del rispetto
delle norme tecniche per le costruzioni in zona sismica di tutti i
progetti relativi agli edifici di interesse strategico e alle opere
infrastrutturali la cui funzionalità, durante gli eventi sismici,
assume rilievo fondamentale per le finalità di protezione civile,
nonché agli edifici e alle opere che possono assumere rilevanza in
relazione alle conseguenze di un eventuale collasso, come
individuati ai sensi dell'articolo 3, comma 3, lettera c).
Articolo 10
(Costruzioni di legno e di muratura)
1. Gli interventi di cui all'articolo 2, commi 1 e 2,
relativi ad opere costituite da strutture portanti realizzate con
elementi di legno strutturale oppure con struttura portante di
muratura, sono assoggettati alla presentazione della documentazione
di cui all'articolo 3, comma 3, lettera g), e alla verifica di cui
all'articolo 8.
Articolo 11
(Edifici di speciale importanza artistica e centri
storici)
1. Restano ferme le disposizioni di cui al decreto
legislativo 22 gennaio n. 2004, n. 42 (Codice dei beni culturali e
del paesaggio, ai sensi dell'articolo 10 della legge 6 luglio 2002,
n. 137), e alla relativa normativa tecnica, per l'esecuzione di
qualsiasi lavoro di natura antisismica in edifici o manufatti di
carattere monumentale o, comunque, di interesse archeologico,
storico o artistico, siano essi pubblici o privati.
2. Per gli interventi di cui all'articolo 2, comma 1,
limitatamente a quelli che comportano l'adeguamento alle norme
tecniche per le costruzioni in zona sismica definite ai sensi
dell'articolo 83 del d.P.R. 380/2001, e comma 2, riguardanti gli
edifici situati nelle zone A dei piani regolatori generali comunali
(PRG), si applicano le norme di cui al comma 1 del presente
articolo. In tali casi, gli interventi possono essere meno efficaci
in termini di sicurezza sismica ai soli fini della loro
compatibilità con le esigenze di tutela e di conservazione degli
elementi di pregio degli edifici.
3. Nei casi di cui ai commi 1 e 2, il progettista assevera
che l'intervento previsto per il miglioramento sismico
dell'edificio è quello tecnicamente più efficace rispetto alle
esigenze di tutela e di conservazione dell'edificio
medesimo.
Articolo 12
(Collaudo statico)
1. Per tutti gli interventi edilizi di cui all'articolo 2,
commi 1 e 2, è necessario effettuare il collaudo statico.
2. Il collaudo statico è normalmente eseguito in corso
d'opera, tranne nei casi in cui tutti gli elementi portanti
principali sono ancora ispezionabili, controllabili e collaudabili
ad opere ultimate.
3. Contestualmente alla presentazione della documentazione di
cui all'articolo 3, comma 3, lettera g), il costruttore è tenuto a
presentare l'atto di nomina del collaudatore e la dichiarazione di
accettazione dell'incarico da parte del medesimo.
4. Completate le opere strutturali, il direttore dei lavori
ne dà comunicazione al Comune territorialmente competente, alla
struttura competente e al collaudatore che, nei sessanta giorni
successivi, provvede a depositare il certificato di collaudo
statico presso il medesimo Comune.
5. Il deposito del certificato di collaudo statico tiene
luogo anche della produzione del certificato di rispondenza
dell'opera alle norme tecniche per le costruzioni, previsto
all'articolo 62 del d.P.R. 380/2001.
6. Il collaudo è effettuato da ingegneri e architetti,
abilitati ai sensi della normativa statale vigente, che non abbiano
svolto alcun ruolo nelle attività di progettazione e di direzione
dei lavori e non siano collegati professionalmente, in modo diretto
o indiretto, al costruttore.
Articolo 13
(Sistema sanzionatorio)
1. Per gli interventi disciplinati dalla presente legge trova
applicazione il regime sanzionatorio previsto nella parte II, capo
IV, sezione III, del d.p.r. 380/2001.
2. Per le opere in cemento armato e a struttura metallica,
trova inoltre applicazione il regime sanzionatorio previsto dalla
parte II, capo II, sezione III, del d.P.R. 380/2001.
Articolo 14
(Diritti e spese di istruttoria)
1. Per la presentazione della documentazione di cui
all'articolo 3, comma 3, lettera g), e per le verifiche di cui
all'articolo 8 è dovuta, da parte dei soggetti privati richiedenti,
la corresponsione di diritti e di spese per lo svolgimento delle
attività istruttorie da parte della Regione e dell'attività di
conservazione e consultazione dei progetti da parte del Comune
territorialmente competente.
2. L'importo e le modalità di versamento dei diritti e delle
spese di cui al comma 1 sono stabiliti con apposita deliberazione
della Giunta regionale e fissati con riferimento all'entità e alla
tipologia dell'intervento.
3. Il mancato versamento degli oneri di cui al comma 1
costituisce motivo di improcedibilità della domanda.
4. Sono escluse dalla corresponsione dei diritti e delle
spese istruttorie di cui al comma 1 gli interventi effettuati a
qualsiasi titolo da enti pubblici e dalle organizzazioni non
lucrative di utilità sociale (ONLUS) di cui all'articolo 10 del
decreto legislativo 4 dicembre 1997, n. 460 (Riordino della
disciplina tributaria degli enti non commerciali e delle
organizzazioni non lucrative di utilità sociale).
Articolo 15
(Disposizione di rinvio)
1. Per quanto non disposto dalla presente legge trova
applicazione la normativa statale vigente.
Articolo 16
(Disposizioni transitorie)
1. Gli articoli 7, 8, 9, 10, 11 e 12 si applicano agli
interventi di cui all'articolo 2, commi 1 e 2, il cui permesso di
costruire sia assentito o la cui SCIA edilizia sia presentata
decorsi trenta giorni dalla pubblicazione della deliberazione della
Giunta regionale di cui all'articolo 3, comma 3.
2. Fermo restando quanto stabilito dall'articolo 5, nelle
more della nuova classificazione delle zone sismiche ai sensi
dell'articolo 3, comma 3, lettera a), continua ad applicarsi la
vigente classificazione sismica del territorio regionale.
Articolo 17
(Disposizioni finanziarie)
1. L'onere complessivo derivante dall'applicazione
dell'articolo 3 della presente legge è determinato in annui euro
15.000 a decorrere dall'anno 2012.
2. L'onere di cui al comma 1 trova copertura nella parte
prima dello stato di previsione della spesa del bilancio di
previsione della Regione per il triennio 2012/2014 nell'unità
previsionale di base 1.11.8.11 (Interventi di formazione
professionale a valere sul fondo per le politiche del lavoro), UPB
1.13.5.20 (Progetti e sperimentazione in ambito informatico e
telematico - parte investimenti) e UPB 1.3.1.13 (Consulenze studi e
collaborazioni tecniche).
3. Al finanziamento dell'onere di cui al comma 1 si provvede
mediante l'utilizzo per pari importi degli stanziamenti iscritti
nello stesso bilancio nell'unità previsionale di base 1.3.1.10
(Servizi e spese generali).
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Presidente
- La parola al relatore, Consigliere
Prola.
Prola (UV)
- Grazie Presidente.
I fenomeni sismici sono, con tutta probabilità, quelli che più
colpiscono la mente dell'uomo, con il far sì che egli metta in
dubbio il concetto innato della stabilità del suolo su cui vive, su
cui edifica, a cui affida la parte più cara dei suoi ricordi. Il
terremoto è la testimonianza sfacciata, cruda e reale della forza
dinamica di un pianeta che è vivo e che muta costantemente i suoi
equilibri.
Gli eventi dell'Abruzzo e quelli che recentemente hanno colpito
la regione Emilia-Romagna, regione non considerata dalle carte
sismiche ad alto rischio, hanno richiamato e focalizzato
l'attenzione dell'opinione pubblica sul rischio sismico anche in
aree, come quella valdostana, dove i livelli di pericolo sono
bassi. Vi è da precisare però che il rischio sismico utilizza i
risultati dell'analisi del pericolo sismico includendovi le
probabilità di occorrenza dell'evento. Il rischio sismico è stato
definito come conseguenza di un potenziale economico, sociale e
ambientale di eventi pericolosi che possono succedere in un periodo
specificato di tempo. Un edificio localizzato in una zona di alto
pericolo sismico è a più basso rischio se costruito secondo i
principi dell'ingegneria sismica; dall'altra parte, un edificio in
mattoni localizzato in una zona con una storia di minore sismicità,
su un terreno soggetto a frane può essere ad alto o a più alto
rischio. Si può quindi definire rischio sismico come il prodotto di
occorrenza dell'evento sismico e il livello atteso di scuotimento
del suolo.
La determinazione del rischio sismico è fondamentale per le
decisioni prese a riguardo alla mitigazione del rischio ed è un
passo chiave per la gestione del rischio. Il rischio sismico quindi
può essere ridotto da programmi attivi che migliorano, da un lato,
la risposta dell'emergenza e, dall'altro, la conoscenza delle
infrastrutture di base e lo stato di conservazione del patrimonio
edilizio, la definizione e l'applicazione di norme tecniche per le
costruzione in zone sismiche.
A seguito dell'entrata in vigore, il 1° luglio 2009, del decreto
ministeriale delle infrastrutture del 14 gennaio 2008, nasce
l'esigenza di disciplinare ed armonizzare la materia riguardante le
nuove norme tecniche per le costruzione nelle zone sismiche.
Precedentemente, sulla base delle normative in vigore, la Giunta
regionale aveva recepito e classificato, in conseguenza
dell'ordinanza del Presidente del Consiglio dei ministri n.
3274/2003, 71 comuni della Regione in bassa pericolosità sismica:
zona 4, e 3 comuni in zona 3, dove è fatta d'obbligo la
progettazione antisismica.
Il testo in esame alla III Commissione è stato oggetto di una
particolare attenzione dei commissari. È stato eseguito un
confronto con il D.P.R. n. 380/2001 con l'obiettivo di semplificare
il più possibile ed evitare appesantimenti burocratici o
sovrapposizioni con la normativa statale. Il documento iniziale,
presentato dal Governo regionale il 28 giugno 2010, dopo un primo
approfondimento in sede di commissione consiliare con l'Assessore
competente, gli enti locali e gli ordini professionali e in seguito
alle numerose osservazioni pervenute, è stato oggetto di
riflessioni e confronti con gli enti competenti.
In seguito la sentenza della Corte costituzionale n. 254/2010 ha
confermato la competenza dello Stato per le disposizioni sulle
costruzioni in zona sismica nei centri storici e per le competenze
sui bacini con carattere vincolante per le amministrazioni e di
sovra ordinazione ai piani territoriali e ai programmi regionali.
Si è reso quindi necessario un approfondimento tecnico per
verificare ed adattare la normativa alle luce dei contenuti
presenti nella sentenza. Il parere richiesto al Ministero delle
infrastrutture e di trasporti ha ritenuto l'articolo 10 presente
nel precedente testo in esame in materia di centri storici
suscettibile di censure di incostituzionalità e ha formulato una
serie di proposte di modifica al testo di legge stesso. La
normativa che oggi è in discussione recepisce le osservazioni e
definisce il percorso necessario per individuare le modalità per
l'esercizio della funzioni di vigilanza su opere e costruzioni,
l'accertamento delle violazioni e l'applicazione delle relative
sanzioni.
L'intervento legislativo che si sottopone all'attenzione del
Consiglio si compone di 17 articoli In dettaglio:
- si individuano le finalità, gli strumenti, le modalità e i
criteri per garantire la tutela dell'incolumità delle persone e dei
beni;
- si definiscono gli indirizzi e le linee operative per
esercitare le funzioni di controllo indispensabili per verificare
la capacità di resistenza sismica delle opere;
- si precisa che tutto il territorio regionale è interamente
classificato a bassa sismicità;
- vengono ripartite le competenze tra Regione e Comuni e
definite le funzioni di vigilanza su opere e costruzioni;
- l'ambito di applicazione è relativo a tutti i lavori di nuova
costruzione di edifici privati, ad opere pubbliche o di pubblica
utilità e ad altre costruzioni;
- per le costruzioni esistenti, le disposizioni contenute nel
disegno di legge si applicano ai lavori relativi ad interventi di
miglioramento o adeguamento secondo quanto previsto dalla normativa
statale;
- vengono esclusi gli interventi privi di rilevanza ai fini
dell'incolumità pubblica in conformità al D.P.R. n. 380/2001;
- alla Regione le funzioni di indirizzo, coordinamento,
diffusione della conoscenza delle problematiche, aggiornamento,
formazione e consulenza ai Comuni, ordini professionali e le
procedure di sviluppo del sistema informatico;
- la Regione dovrà individuare i criteri generali per definire i
casi in cui le varianti riguardanti parti strutturali non rivestono
carattere sostanziale, nonché la relativa documentazione
necessaria;
- compito della Giunta regionale è di definire la
classificazione delle zone sismiche, stabilire le modalità di
applicazione delle norme tecniche per le costruzioni da applicare
su tutto il territorio regionale, individuare gli edifici e le
infrastrutture sensibili e di interesse strategico per le finalità
di protezione civile e decidere le modalità di controllo;
- la Regione definisce gli indirizzi per individuare gli
interventi privi di rilevanza ai fini della pubblica incolumità ed
indicare la tipologia delle attività edilizie di adeguamento o
miglioramento in conformità con le normative nazionali;
- l'Amministrazione comunale definisce la documentazione tecnica
necessaria per l'avvio degli interventi;
- ai Comuni, che di fatto diventano gli interlocutori unici nei
confronti dei cittadini, lo svolgimento delle attività di gestione
connesse al deposito dei progetti e alla trasmissione alla
struttura regionale competente;
- ai Comuni l'aggiornamento dei registri delle denunce dei
progetti e la verifica formale della completezza e regolarità
dell'elenco dei documenti necessari all'avvio degli interventi;
- le norme tecniche di costruzione sono quelle previste
dall'articolo 83, comma 1, del D.P.R. n. 380/2001 e trovano
applicazione su tutto il territorio regionale per la progettazione,
l'esecuzione e il collaudo;
- vengono definiti i rapporti con i titoli abilitativi siano
essi segnalazione certificata di inizio attività o permesso di
costruire;
- ai progettisti la chiara responsabilizzazione per gli
interventi da effettuare attraverso la dichiarazione che asseveri
il rispetto delle norme tecniche per le costruzioni in zona sismica
e la congruità del progetto esecutivo riguardante le strutture,
quelle architettoniche, nonché il rispetto delle prescrizioni
sismiche.
Il testo in esame prevede inoltre la verifica sui progetti
depositati a campione, con il metodo del sorteggio, sul 10 percento
dei progetti presentati, nonché le modalità, i tempi di svolgimento
del controllo e le prescrizioni per i collaudi statici. La
struttura regionale competente avrà inoltre l'onere di procedere
alla verifica del rispetto delle norme tecniche per le costruzioni
di tutti i progetti relativi agli edifici di interesse strategico
ed alle opere infrastrutturali, la cui funzionalità è fondamentale
per l'attività di protezione civile.
Per quanto riguarda gli edifici di importanza artistica,
rimangono ferme le disposizioni previste del decreto legislativo 22
gennaio 2004, n. 42 (il Codice dei beni culturali e del paesaggio).
Per gli edifici collocati nei centri storici si sottolinea che
vengono applicati i medesimi principi del miglioramento sismico, ma
possono essere adottati interventi meno efficaci in termini di
sicurezza sismica, quando le esigenze della tutela e conservazione
degli elementi di pregio architettonico-culturale richiedano un
intervento meno invasivo. In ultimo da segnalare che le costruzioni
in legno e muratura sono comunque assoggettati alla denuncia e al
deposito del progetto secondo le modalità stabilite per tutte le
opere. Il regime sanzionatorio è stabilito ai sensi del D.P.R. n.
380 e vengono introdotti i diritti e le spese di istruttoria.
In conclusione chiedo di valutare positivamente il testo in
esame, che sicuramente non migliorerà immediatamente il rischio
sismico della nostra comunità, ma permetterà di attivare un
percorso attivo di miglioramento effettivo della sicurezza delle
persone e dei beni, ma soprattutto una maggiore sicurezza delle
infrastrutture di base per una positiva risposta in caso di
emergenza. L'Italia intera è uno dei Paesi più giovani e
geologicamente attivi, sarebbe un bene adattarsi a questa
condizione, che non dipende in nessun modo da noi: da noi dipende
la possibilità di convivere armonicamente con la natura di questo
Paese, se non trascuriamo la memoria e se a ricordarcelo non
fossero sempre le tragedie. Grazie.
Presidente
- Dichiaro aperta la discussione generale sul
nuovo testo predisposto alla III Commissione.
La parola al Consigliere Giuseppe Cerise.
Cerise G. (ALPE)
- Merci M. le Président.
Come credo abbia già ricordato il collega Prola, gli eventi
dell'Abruzzo e quelli recenti dell'Emilia-Romagna hanno richiamato
l'attenzione sul rischio sismico. È cosa abbastanza comprensibile
che gli eventi calamitosi coinvolgano così emotivamente la
popolazione, che poi sempre si attiva con grandi slanci di
solidarietà di diversa natura, che poi si affievoliscono
progressivamente con il trascorrere del tempo e il diminuire del
martellamento dei media, in particolare della televisione. Abbiamo
potuto constatare come il problema dell'Abruzzo abbia ceduto la
prima pagina all'Emilia, pur essendo anche questo un evento
drammatico, non è comparabile a quello dell'Abruzzo e l'Aquila ne è
la testimonianza. Naturale il coinvolgimento emotivo della gente,
dicevo, ma le istituzioni devono guardare oltre e porsi
l'interrogativo: si poteva evitare? Non il fenomeno, ma le
conseguenze che questo produce soprattutto in termini di vite umane
e poi di beni materiali, che hanno ricadute disastrose
sull'economia prima delle aree colpite e poi in generale. Ben
vengano norme che limitino gli effetti che questi eventi producono,
in primo luogo garantire l'incolumità delle persone.
Nel giugno 2010 la commissione competente aveva esaminato il
disegno di legge predisposto dalla Giunta con una serie di
audizioni con l'Assessore e i dirigenti, con gli ordini
professionali, con il Consiglio permanente degli enti locali, il
cui iter è stato stoppato in seguito alla ricordata sentenza della
Corte costituzionale relativa alla legge regionale del Friuli. In
quel primo percorso in commissione una delle preoccupazioni
condivise era legata agli interventi nei centri storici. Sappiamo
che un intervento antisismico su un edificio del centro storico
anche sotto il profilo tecnico è fattibile, ma comporta dei costi
insostenibili. Credo che con la formulazione dell'articolo 11 del
disegno di legge in oggetto il problema dovrebbe essere attenuato,
perché prevede che, per gli edifici nelle zone A dei piani
regolatori comunali, si faccia riferimento ad una normativa
nazionale che disciplina l'esecuzione di qualsiasi intervento di
natura sismica su edifici e manufatti di carattere monumentale o di
interesse archeologico, storico, artistico sia pubblico che
privato. Questa norma estesa ai centri storici è un modo
intelligente di contemperare l'esigenza primaria: garantire la
pubblica incolumità senza penalizzare gli interventi di recupero. I
terremoti e gli effetti che producono poi sono difficilmente
controllabili, ciò non ci esime di mettere in atto tutte quelle
misure che possono mitigare i danni. Abbiamo visto l'ultima scossa
che si è percepita in Valle, che è stata avvertita più
intensamente, quella della Bassa Valle: la zona ritenuta la meno
sensibile dal punto di vista del rischio sismico.
A parte l'aspetto che citavo prima, questa legge è squisitamente
tecnica, scelte politiche qui non ce ne sono purtroppo e, se per
quanto riguarda le nuove costruzioni il problema non si pone, già
oggi la normativa viene applicata in fase di progettazione e con
dei costi contenuti si può costruire un edificio che risponde alle
norme antisismiche, questo nei centri storici è più difficile. Noi
auspichiamo che, data la formulazione dell'articolo 11, così come è
stato esteso, i tecnici incaricati siano in grado di contemperare
quelle esigenze che citavo prima; di conseguenza, il nostro voto di
fronte a questa legge non può che essere favorevole.
Presidente
- La parola alla Consigliera Carmela
Fontana.
Fontana (PD)
- Grazie Presidente.
Sono d'accordo con quello che diceva il collega Cerise: è una
legge che è arrivata in commissione dove sono stati auditi tutti
gli attori per vedere il da farsi su questa legge, hanno dato tutti
parere favorevole. Diciamo che, dopo i recenti eventi che si sono
verificati nelle regioni Abruzzo ed Emilia-Romagna, non potevamo
non affrontare questo problema. La legge dà una maggiore sicurezza,
anche se è una legge molto tecnica, comunque c'è la volontà di
andare in quella direzione. L'unico dubbio che ho riguarda i
capannoni che sono stati costruiti in precedenza, visto che in
Abruzzo è successo il disastro in quei capannoni, questa legge non
lo prevede, ma magari sarebbe opportuno con una delibera vedere se
si può fare qualcosa, perché non succeda anche qui il disastro
verificatosi in Abruzzo; l'unica preoccupazione che è emersa è
stata proprio questa.
La legge, a nostro avviso, è molto positiva, il nostro voto sarà
favorevole.
Presidente
- Se nessun altro chiede la parola, dichiaro
chiusa la discussione generale.
La parola all'Assessore alle opere pubbliche, difesa del suolo e
edilizia residenziale pubblica, Marco Viérin.
Viérin M. (SA-UdC-VdA)
- Grazie Presidente. Su questo
disegno di legge parto con dei ringraziamenti proprio per l'iter
che i colleghi hanno illustrato: un iter molto tecnico, più che
politico, che è stato molto importante. Ringrazio il collega Prola,
che ha ben ripreso nella relazione tutti gli aspetti inerenti
questo disegno di legge: norme nazionali, nostre competenze e
relativi obiettivi; così come ringrazio il collega Cerise, che ha
integrato con i dubbi emersi in commissione per cercare di
migliorare la nostra situazione; ringrazio anche per l'intervento
la collega Fontana. Ringrazio le strutture dell'Amministrazione
regionale, in particolare i nostri uffici, che si sono resi
disponibili ad affrontare qualsiasi tematica con i colleghi della
commissione, e l'Ufficio legale della Regione, che ci è stato di
supporto in questa difficile materia.
La III Commissione ha lavorato in sincronia con uffici e
Assessorato e ha partorito questo disegno di legge, che di politico
ha poco, ma è prettamente tecnico. Ricordo solo un passaggio
importante: questo nuovo testo è frutto dell'esperienza delle altre
Regioni ed è fortemente improntato alla responsabilizzazione del
progettista ed alla semplificazione per il cittadino, con
particolare attenzione sui centri storici, come ha ricordato il
collega Cerise. Direi che è un lavoro che deve essere da esempio,
che può essere fatto anche su altri temi e, ringraziando ancora
tutti, credo che non ci sia altro da dire.
Presidente
- Passiamo alla votazione del disegno di
legge, articolo per articolo, nel nuovo testo predisposto dalla III
Commissione.
Pongo in votazione l'articolo 1:
Consiglieri presenti, votanti e favorevoli: 27
Il Consiglio approva all'unanimità.
Presidente
- Articolo 2: stesso risultato. Articolo 3:
stesso risultato. Articolo 4: stesso risultato. Articolo 5: stesso
risultato. Articolo 6: stesso risultato. Articolo 7: stesso
risultato.
Pongo in votazione l'articolo 8:
Consiglieri presenti, votanti e favorevoli: 28
Il Consiglio approva all'unanimità.
Presidente
- Articolo 9: stesso risultato. Articolo 10:
stesso risultato. Articolo 11: stesso risultato. Articolo 12:
stesso risultato. Articolo 13: stesso risultato. Articolo 14:
stesso risultato. Articolo 15: stesso risultato. Articolo 16:
stesso risultato. Articolo 17: stesso risultato.
Pongo in votazione la legge nel suo complesso:
Consiglieri presenti, votanti e favorevoli: 29
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK