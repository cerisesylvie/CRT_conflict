Consiglio Regionale della Valle d'Aosta - Oggetto del Consiglio n. 3670 del 23 maggio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3670 del 23 maggio 2024 - Resoconto
OGGETTO N. 3670/XVI - Ritiro di mozione: "Richieste di
convocazione, ai Presidenti delle competenti Commissioni
consiliari, di una riunione di aggiornamento rispetto alle
criticità degli alloggi ERP".
Bertin (Presidente) -
Passiamo al punto n. 51. Invito i
Consiglieri a fare un po' di silenzio. Consigliere Baccega per
illustrare la mozione.
Baccega (FI) -
Questo per le ventiquattro persone che ci
stanno seguendo on-line: vorrei affrontare questa mozione facendo
una riflessione a largo raggio, nel senso che da inizio legislatura
noi e tutte le altre forze di opposizione in qualche modo,
attraverso interrogazioni, interpellanze, mozioni e risoluzioni,
abbiamo cercato di dare un po' di brio, di sprint a un fenomeno che
è quello dell'Edilizia Residenziale Pubblica che l'altra
maggioranza e questa maggioranza hanno un po' lasciato indietro, e
questo ci dispiace.
Siamo ancora in attesa di questa nuova legge 3 che abbiamo
chiesto da due anni e mezzo: una modifica che andava fatta, o
comunque è una nuova legge che deve essere messa a disposizione,
perché dobbiamo approfondire il tema della morosità, delle
metrature degli alloggi che vengono assegnati. Premetto: ci sono
ancora 588 nuclei familiari in lista d'attesa che sono più di
quelli che erano all'inizio della legislatura. Riguardo ai cambi
alloggio, tutto abbastanza fermo.
Noi in questa mozione richiamiamo le interpellanze del gruppo
consiliare di Forza Italia affrontate nei Consigli dell'8 febbraio
2024 e del 7 marzo 2024, che avevano per oggetto l'individuazione
degli alloggi di Edilizia Residenziale Pubblica destinati agli
interventi di ristrutturazione interna e la modalità di
finanziamento degli interventi di riqualificazione del patrimonio
di Edilizia Residenziale Pubblica non coperti dalle risorse del
Superbonus.
Abbiamo preso atto che ci sarà un sostegno, un finanziamento
straordinario, di oltre 11 milioni per andare a sanare tutta una
serie di partite.
Abbiamo anche avuto l'audizione dell'ARER il 2 novembre 2023; è
stata presentata da parte dell'ARER una relazione che non ci pare
esaustiva di tutti i programmi in atto e abbiamo sottolineato
soprattutto - ieri ne ha parlato il collega Manfrin - il
contenzioso che si è instaurato con un'impresa affidataria dei
lavori con una comunicazione di rescissione del contratto, c'è una
forte preoccupazione rispetto a tutto quanto.
Abbiamo anche chiesto l'audizione del Comune di Aosta - lei per
le vie brevi mi ha detto che sarà attivata - dove andremo a parlare
in tutte le questioni di Edilizia Residenziale Pubblica, ma in
particolare di quelle che riguardano il Comune di Aosta: parliamo
di emergenza abitativa, parliamo delle villette del quartiere
Cogne, e lì, attenzione, parliamo dell'abbattimento dei due
grattacieli.
Abbiamo presentato poco fa un'interpellanza nella quale si
parlava di lavori non finiti, di dismissioni di cantieri che in
qualche modo non hanno completato i lavori; ho parlato
dell'edificio del comparto Liconi che è senza tetto, il tetto non
c'è, eppure stanno dismettendo.
Abbiamo parlato del condominio di Viale Europa ma anche a
Pont-Saint-Martin i lavori non sono finiti, che cosa hanno fatto
per evitare che le persone possano godere... Hanno chiuso, hanno
bloccato i serramenti per evitare che le persone possano andare sul
balcone che non è completato!
Aggiungo ancora, e parleremo anche di questo, alloggi pieni di
muffa, igienicamente non abitabili, non salubri, hanno una
dichiarazione della USL che l'alloggio non è salubre, eppure ci
sono dentro famiglie con bambini, e qui parlo di Porta Praetoria,
anche lì sarebbe opportuno fare un sopralluogo.
Noi chiediamo quindi a lei Assessore, per il suo tramite, e
comunque ai Presidenti delle della III e della V Commissione
consiliare, di convocare una riunione sui temi che abbiamo
evidenziato in premessa e che abbiamo evidenziato in questa
presentazione, che si possa tenere nel mese di luglio, quindi prima
della fine della pausa estiva: questo ci permetterebbe di avere un
aggiornamento a sei mesi successivi rispetto alle cose che si sono
dette sei mesi fa.
Credo che la mozione vada solo in queste direzioni.
Probabilmente ci sono altri strumenti per chiedere una convocazione
delle Commissioni, ma, visto che si tratta di Commissioni
congiunte, abbiamo preferito andare nella direzione di una mozione,
una mozione che chiede semplicemente di ritrovarci per continuare
ad affrontare un tema che mette fortemente in difficoltà parecchie
famiglie in Aosta e in Valle d'Aosta.
Presidente -
La discussione generale è aperta. Chiedo di
prenotarsi a chi è interessato a intervenire. Non vedo richieste
d'intervento, chiudo la discussione generale. La discussione
generale è chiusa. Per il Governo, replica l'assessore Sapinet.
Sapinet (UV) -
Al di là del numero delle persone che ci
ascoltano, che possono essere di più o di meno, direi che è
importante confrontarsi, sono importanti anche il suo atteggiamento
e il suo approccio, che portano dei problemi e la nostra volontà di
risolverli.
Ha detto che queste due Giunte hanno lasciato indietro questa
tematica, questo lo non direi, in quanto sui quartieri e
sull'edilizia residenziale sono in corso interventi di
un'importanza tale che mai si era vista. Poi ci sono delle
criticità, giustamente vengono portate all'attenzione di quest'Aula
e altrettanto giustamente dobbiamo attivarci per risolvere e per
contenere i disagi, però direi che sia corretto dare atto a questo
Governo e a quello precedente della grande attenzione che c'è stata
e che c'è verso l'edilizia residenziale.
Il testo della mozione richiama, nelle premesse, due iniziative
ispettive presentate dai proponenti e collegate ai temi della
riqualificazione energetica degli edifici di Edilizia Residenziale
Pubblica del patrimonio ARER e della ristrutturazione di alloggi
attualmente sfitti da destinare a nuova assegnazione sulla base
della graduatoria vigente.
Nelle varie risposte avevamo ricapitolato l'elenco degli
interventi in premessa, il relativo cronoprogramma e i vari
interventi, inoltre anche interventi a medio-lungo termine, che
comprendono manutenzione straordinaria dei dodici alloggi sfitti
con fondi inerenti al programma ministeriale, la progettazione di
una nuova costruzione di circa ottanta alloggi presso il quartiere
Dora e poi, ancora sul fronte della riqualificazione degli alloggi
del patrimonio ARER, anche a valere sui fondi del cosiddetto
Superbonus, il programma delle opere pubbliche dell'ARER per il
2024 prevedeva la conclusione di diversi progetti di
efficientamento energetico degli edifici di Edilizia Residenziale
Pubblica per un totale di venti lotti appaltati.
Come più volte ricordato in quest'aula, gli interventi di
riqualificazione energetica appena elencati sono quasi tutti
conclusi o, come si è detto, in via di completamento, con la sola
eccezione dei cantieri del lotto Stura e dei due lotti per i quali
è intervenuta la rescissione contrattuale, rispettivamente
denominati "Liconi L3 e L5" e "Giacchetti G1", i cui interventi
sono in fase di riappalto da parte dell'ARER, con la previsione di
chiudere tutti i cantieri ancora aperti entro la fine del corrente
anno.
L'ARER conferma che i programmi procedono secondo quanto
stabilito dai relativi cronoprogrammi e, come già illustrato nei
precedenti incontri, resta a disposizione per un eventuale
ulteriore incontro volto a illustrare gli aggiornamenti
intervenuti.
Fatte queste doverose premesse e forniti gli aggiornamenti
richiesti, nel merito della richiesta di convocazione delle
Commissioni consiliari permanenti, quindi la III e la V, si
condivide sicuramente l'obiettivo, com'è era già stato espresso nel
Consiglio del 17 e 18 aprile, in occasione della mozione relativa
alla vendita del complesso villette poi approvata; i dubbi sono un
po' riferiti al percorso per conseguirlo, anche in seguito ai vari
confronti che abbiamo avuto in maggioranza e che avevo espresso
anche in quella sede ad aprile.
Come è emerso dai recenti confronti con i colleghi, si può
constatare che gli articoli 23, 24 e 25 del regolamento interno del
Consiglio ben normano la convocazione e lo svolgimento di eventuali
possibili audizioni all'interno delle Commissioni, senza per forza
dover ricorrere a una mozione, facendo sembrare magari forzato un
passaggio che invece può essere espletato con una semplice
richiesta e, valutando il complesso dei lavori della Commissione
stessa, calendarizzato il momento opportuno, anche in relazione
alla fase di procedimento su cui si vuole avere un confronto e alle
tempistiche congrue per verificare i cronoprogrammi previsti.
Proprio a questo proposito, ma pur capendo l'esigenza e la
volontà del Consigliere di dibattere la questione anche in aula,
dibattito al quale non ci si sottrae, possiamo comunque confermare
la disponibilità che è già stata espressa dai due Presidenti di
Commissioni, i colleghi Chatrian e Padovani, che ringrazio,
all'organizzazione di una seduta, da capire se concomitante con
quella dell'iniziativa di aprile, ovvero quella relativa alle
villette, o separata - questo lo definiremo insieme, se
concomitante o separata - comunque entro la fine del mese di
luglio.
Pertanto, per quanto detto, si richiede il ritiro
dell'iniziativa proprio con questo impegno; in alternativa, proprio
per quanto sopra espresso, ci si asterrà, ma sarà un'astensione non
sui contenuti ma semplicemente di forma.
Presidente -
Consigliere Chatrian per dichiarazione di
voto, ne ha facoltà.
Chatrian (AV-VdA Unie) -
Solo una considerazione,
l'Assessore ha messo in evidenza qual è il modo in cui intendiamo
trattare questo tema delicato; abbiamo già avuto modo diverse volte
di portarlo anche in Commissione entrando proprio nel merito,
quindi mi associo agli elementi che ha messo in evidenza
l'Assessore e inviterei il collega Baccega a ritirare la mozione e,
insieme all'Assessore, organizzeremo prima della pausa estiva un
incontro tra le due Commissioni, ma soprattutto con i tecnici e i
dirigenti regionali, in modo da poter entrare nel merito, avere le
giuste informazioni e capire nel merito quello che è già stato
fatto, quello che s'intende fare e soprattutto quello che
s'intenderà ancora accompagnare in un momento comunque
delicato.
Di solito in III Commissione affrontiamo le tematiche, le
organizziamo, le approfondiamo ed eventualmente chiederemo la
collaborazione, come c'è sempre stata, da parte dell'Assessore, per
avere già in anteprima qualche elemento in più, utile ad
organizzare proprio l'audizione.
Inviterei quindi il collega Baccega a ritirare tale mozione;
l'impegno da parte nostra è di calendarizzarla prima della pausa
estiva.
Presidente -
Consigliere Restano per dichiarazione di
voto, ne ha facoltà.
Restano (GM) -
Intervengo non tanto sul contenuto della
mozione ma rispetto a quanto detto dall'assessore Sapinet,
riferendosi alle modalità di convocazione delle Commissioni.
Sicuramente compete alla Commissione, su proposta dei Commissari o
dei singoli Consiglieri in sede di Commissione, a convocarsi, ma la
modalità scelta dai colleghi Consiglieri di dibattere in Consiglio
la convocazione della Commissione, rivolgendo l'invito al
Presidente della Commissione, è assolutamente in linea con il
regolamento del Consiglio: innanzitutto permette ai Consiglieri di
manifestare all'intero Consiglio e alla popolazione, agli elettori,
la propria opinione in merito a una richiesta di convocazione e, in
secondo luogo, apre il dibattito al Consiglio, quindi non è vietato
procedere in questa maniera.
Se poi il Governo regionale e la maggioranza preferiscono
un'altra modalità, per carità, la rispetto personalmente, ma non
sono obbligato a condividerla, quindi se lo riterrò opportuno,
continuerò a presentare mozioni per chiedere la convocazione della
Commissione.
Avrei dovuto farlo tante volte nei giorni scorsi e ho evitato di
farlo per non polemizzare, però era proprio questo il caso, per
sensibilizzare la popolazione rispetto alle alcune volte mancate
convocazioni o alla condivisione di certi argomenti.
Personalmente continuerò a utilizzare la mozione per richiedere
le convocazioni laddove lo riterrò opportuno.
Presidente -
Consigliere Baccega, ne ha facoltà.
Baccega (FI) -
La mozione ha sicuramente messo in campo
tutta una serie di motivazioni legate al tema dell'Edilizia
Residenziale Pubblica, ma anche di carattere procedurale, perché la
volontà è proprio quella di far capire e rendere l'Aula consapevole
che qui il problema è davvero complicato e difficile; lo diciamo da
quattro anni, lo diciamo anche con una certa veemenza certe volte,
adesso siamo ovviamente più sul pezzo perché è vero che sono
iniziati una serie di lavori, ma sono quei lavori che sono stati
determinati da un percorso di opportunità: vengono dall'Europa,
vengono dal 110, vengono da tutta una serie di finanziamenti,
altrimenti purtroppo saremmo fortemente in difficoltà.
Questo non significa che noi siamo d'accordo su questi percorsi,
perché questi percorsi vanno in qualche modo seguiti, approfonditi,
percorsi che vedranno ancora alloggi dove l'esterno sarà in modo
significativo un esterno bello da vedere, perché il cappotto sarà
stato fatto in alcune facciate sì e in altre meno, ma poi, entrando
all'interno degli alloggi - e vi invito a farlo -, troverete del
disagio pesantissimo: muffe, pavimentazioni che saltano, porte
interne che non ci sono più e non solo, parlo anche di bagni, di
sanitari, una cosa davvero...
Per andare quindi nella direzione della sua proposta, Assessore,
dove lei dice audire nella stessa giornata sia il Comune di Aosta
che eventualmente i tecnici immagino dell'ARER, io credo che sia
opportuno fare due audizioni separate, perché i temi sono corposi e
rischiamo di fare tutto in fretta e di non riuscire a dipanare le
problematiche vere.
Sentito comunque il Presidente della III Commissione che ha
sottolineato quanto lei ha evidenziato, dicendo che è volontà
vostra, della maggioranza, di andare in questa direzione e visto
anche l'accenno di assenso da parte del presidente Padovani della V
Commissione, noi ritiriamo la mozione, perché quest'impegno
sappiamo che lo porterete a compimento, quindi non andiamo al
voto.
Presidente -
La mozione è ritirata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK