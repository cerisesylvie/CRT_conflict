Consiglio Regionale della Valle d'Aosta - Oggetto del Consiglio n. 3275 del 23 aprile 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3275 del 23 aprile 1992 - Resoconto
OGGETTO N. 3275/IX Valutazione dei progetti dell'area
megalitica di Saint Martin de Corléans.
(Interpellanza)
Presidente
Do lettura dell'interpellanza presentata dal
Consigliere Riccarand:
Interpellanza Si è chiusa nei giorni scorsi, l'esposizione
presso il Centro Saint Bénin di Aosta, dei progetti per l'area
megalitica di Saint Martin de Corléans.
Tale esposizione ha permesso a molti cittadini di vedere i 18
progetti presentati al Concorso di idee bandito dalla Regione nel
1988.
Dai commenti dei visitatori, registrati sul libro della Mostra,
dalle lettere ed articoli apparsi sui giornali, un dato è emerso in
modo eloquente. Il progetto Valletti, dichiarato vincitore dalla
giuria che esaminò le proposte presentate al Concorso di idee, non
solo non piace, ma suscita reazioni fortemente negative. Viceversa
molti giudizi favorevoli sono espressi nei confronti del progetto
Minissi che la giuria del Concorso di idee aveva considerato solo
meritevole di una "segnalazione".
Queste valutazioni, che si sono manifestate in modo così esteso,
devono essere prese in considerazione dall'Amministrazione
regionale e dall'Amministrazione comunale di Aosta. Sarebbe bene
approfondire il confronto con gli abitanti delle zone di St. Martin
de Corléans per i quali il Parco archeologico può essere un'
occasione migliorativa dell'intero assetto della zona. Sarebbe bene
approfondire il confronto con gli esperti e le associazioni che si
occupano della tutela e delle fruizioni dei beni archeologici.
Tutto ciò premesso, e ricordato che all'interno della stessa
giuria del Concorso erano già state espresse ampie riserve da
alcuni membri esperti, il sottoscritto Consigliere regionale del
Gruppo Verde Alternativo
interpella
l'Assessore regionale al Turismo, Sport e Beni Culturali per
sapere:
1) se la Giunta regionale, alla luce delle valutazioni espresse
sulla Mostra svoltasi al Centro Saint Bénin, intende rivedere le
valutazioni espresse sui progetti per l'area megalitica di St.
Martin de Corléans;
2) in che modo si intende condurre il confronto con gli abitanti
di St. Martin de Corléans sulle conseguenze urbanistiche del
progetto di intervento;
3) in che modo si intende condurre il confronto con gli esperti
e le associazioni che si occupano della tutela e delle fruizioni
dei beni archeologici.
Presidente
Ha chiesto la parola il Consigliere
Riccarand, ne ha facoltà.
Riccarand (VA)
Si è chiusa nei giorni scorsi
l'esposizione presso il centro Saint Bénin, dei progetti per l'area
archeologica di Saint Martin de Corléans. E' stata un'esposizione
visitata da numerose persone che hanno potuto rendersi conto dei 18
progetti che erano stati presentati al concorso di idee bandito
dalla Regione nel 1988.
Credo che questa esposizione abbia suscitato una serie di
rilievi, di commenti, di valutazioni, che devono essere tenuti
presente dall'Amministrazione regionale.
Questi rilievi sono emersi sia da una serie di interventi e
lettere pubblicati sul quotidiano "La Stampa" e anche su altri
giornali, sia nel libro della mostra, su cui molti visitatori hanno
scritto le loro osservazioni, sia poi nei commenti che la gente ha
fatto.
C'è un dato che è emerso in modo abbastanza eloquente, credo che
chiunque abbia ascoltato quello che è stato detto, si sia reso
conto che è emerso un giudizio fortemente negativo rispetto al
progetto che è stato considerato vincitore di questo concorso di
idee, il cosiddetto "progetto Valletti".
A parte il fatto che la mostra non indicava il progetto
vincitore, non era chiaramente detto, quindi non tutti han potuto
capire dove si erano orientate le scelte dell'Amministrazione, però
chi lo sapeva l'ha confrontato con altri progetti esposti ed è
emerso un giudizio sostanzialmente negativo, perché si tratta di un
progetto, anch'io l'ho visto per la prima volta in questa
esposizione, che ha una caratterizzazione di pesantezza, di
enormità del costruito, di impatto urbanistico notevole che suscita
molte perplessità in chi si avvicina a questa realtà.
Del resto basta sfogliare il libro dei visitatori della mostra
per rendersi conto di tutta una serie di osservazioni che sono
state fatte e che, io credo, vadano comunque prese in
considerazione.
Viceversa, molti altri progetti esposti in questa mostra hanno
avuto valutazioni fortemente positive dell'opinione pubblica.
Quindi credo che si ponga il problema di che tipo di intervento
si vuole fare, di un approfondimento del tipo di confronto anche
sul progetto che si vuole realizzare in tale area. Un progetto che
da una parte valorizzi al meglio l'area archeologica, e che
dall'altra si inserisca in modo ottimale nel contesto urbanistico
di Saint Martin de Corléans.
Io credo che un confronto con gli abitanti della zona, con le
realtà associative e culturali che esistono nella zona di Saint
Martin de Corléans, sarebbe quanto mai opportuno, perché non
possiamo calargli dall'alto un progetto senza un minimo di
confronto, così come sarebbe opportuno un confronto preventivo in
questa fase di elaborazione, con i gruppi, le associazioni, che si
occupano di tutela e fruizione dei beni archeologici.
Purtroppo con queste associazioni, tipo l'Associazione di
archeologia valdostana, la sezione ricostituita di "Italia Nostra"
in Valle d'Aosta eccetera, in passato c'è stato più un rapporto di
scontro, mentre ora è necessario un confronto costruttivo.
A noi sembra di aver notato, tra l'altro alcuni cittadini venuti
a conoscenza di questa interpellanza mi hanno telefonato di nuovo
sottolineando questo aspetto, che esista un problema di riflessione
sul tipo di orientamento, sul tipo di intervento da fare in quella
zona.
Non mi sembra che ci sia un consenso intorno a questo progetto
che è stato giudicato vincitore dalla giuria del concorso, e mi
pare ci siano anzi delle grosse perplessità.
Fra l'altro ho visto che in una di queste lettere sulla stampa,
anche un esperto membro della stessa giuria si è dissociato
pubblicamente rispetto a quelle conclusioni, formulando dei giudizi
negativi.
Premesso tutto questo, noi chiediamo all'Assessore regionale al
turismo, sport e beni culturali, se e come intende prendere in
considerazione questo sentimento che è abbastanza diffuso, se
l'Amministrazione intende riesaminare il tipo di orientamento che
si è data, se intende valutare più a fondo il tipo di progetto che
si vuole portare avanti, oppure se si intende confermare il
progetto Valletti e procedere alle fasi di elaborazione e
progettazione esecutiva.
Noi chiediamo comunque che una riflessione ci sia, che ci sia un
confronto con gli abitanti della zona, che ci sia un confronto con
le associazioni che si occupano della fruizione e della
valorizzazione dei beni culturali, in modo da arrivare ad una
scelta che sia quanto più condivisa e espressione di una
concertazione tra Regione, Comune, cittadinanza e associazioni.
Cosa che è ancora possibile e sarebbe bene fare.
Presidente
Ha chiesto la parola l'Assessore al
Turismo, Sport e Beni culturali Pascale, ne ha facoltà.
Pascale (PSI)
Non voglio fare la storia di questo
concorso di idee bandito nel 1988 dall'Amministrazione regionale,
deciso poi da una commissione giudicatrice nel 1989 e che ha avuto
strascichi giudiziari davanti al TAR per alcuni anni.
Nel momento in cui i ricorsi che erano stati presentati al TAR
sono stati respinti, parlo del mese di maggio dell'anno scorso, due
erano le strade che era possibile perseguire, davanti alle quali si
è trovata questa Giunta regionale.
Una era quella di rimettere in discussione tutto, chiaramente
mettere in discussione tutto voleva dire non rifare una commissione
e rifare un giudizio, perché questo poteva dare luogo ad altri
ricorsi, ma rifare un concorso di idee, quindi iniziare nuovamente
un iter che era già stato lungo e travagliato.
L'altra ipotesi era quella di dare attuazione a quanto era già
stato deciso dalla precedente Amministrazione regionale.
Noi abbiamo scelto questa seconda strada e voglio precisare che
l'incarico al gruppo vincitore, non solo l'architetto Valletti ma
anche altri due, mi pare Curti e un altro, è già stato dato dalla
Giunta regionale con delibera approvata nel mese di settembre.
Il gruppo vincitore già da alcuni mesi sta lavorando alla
progettazione del parco archeologico di Saint Martin de
Corléans.
E' ben vero che nell'ambito di questa delibera, di questo
disciplinare d'incarico, sono state date precise disposizioni di
concordare il progetto con il Comune di Aosta, perché sarà il
Comune di Aosta che dovrà approvare, anche attraverso la
commissione edilizia, il progetto.
Quindi può anche darsi che in questo confronto, che si è già
aperto tra i progettisti ed il Comune di Aosta, si possa arrivare
ad una modifica di quello che in fondo era un progetto di larga
massima. Ho sentito su questo l'Assessore all'urbanistica del
Comune di Aosta, io credo che il Comune voglia aprire poi, una
volta che il progetto è stato definito nel dettaglio, un confronto
con la popolazione interessata, e sarà quindi quella l'occasione
per una partecipazione, da parte anche degli abitanti, a questa
opera che indubbiamente è un'opera di grande rilievo.
E' vero, ho sentito anch'io, credo che ci siano state ampie
risonanze sulla stampa, giudizi contrastanti su questo progetto
come su altri. Io direi che questo avviene generalmente davanti a
realizzazioni di grandi opere pubbliche, non ho mai visto, davanti
ad una grande opera, l'unanimità di consensi.
Io non sono un architetto e non sono un tecnico, non so dirle se
il progetto del gruppo vincitore è più o meno bello di altri, mi
sento solo di dire, perché l'esperienza ci porta a questo, che
davanti a opere del genere ci sono sempre stati giudizi
contrastanti. In questo caso bisogna comunque rimettersi al
giudizio di qualcuno.
La commissione giudicatrice di allora era composta anche di
esperti, certamente non aveva raggiunto l'unanimità di consensi
sulla decisione assunta, ma aveva raggiunto comunque una
maggioranza. Io credo che quella decisione vada rispettata, quindi
posso dire che, per quanto ci riguarda, la Giunta non intende
ritornare indietro sulle decisioni già assunte, la progettazione è
già stata affidata dando attuazione a quanto era stato deciso
precedentemente.
Il confronto con la popolazione credo che ci sarà, perché è
interesse anche del Comune di Aosta averlo, direi che ci sarà anche
un confronto con alcune associazioni culturali, perché è intenzione
dell'Assessorato portare il progetto all'attenzione della
commissione per i beni culturali e ambientali, commissione della
quale fanno parte due membri designati dalle associazioni culturali
valdostane. Quindi ci sarà in quell'occasione l'ulteriore confronto
che chiede l'interpellante.
Presidente
Ha chiesto la parola il Consigliere
Riccarand, ne ha facoltà.
Riccarand (VA)
Io devo dichiararmi non soddisfatto
dalla risposta dell'Assessore, che mi sembra confermare una linea
di impostazione che comunque va nel senso di confermare un tipo di
progetto che mi sembra non riscuota assolutamente un giudizio
positivo, da parte di chi ha potuto vedere questi progetti e li ha
potuti esaminare.
E' vero che i giudizi contrastanti ci sono, credo che nel libro
ci sia anche una osservazione favorevole al progetto Valletti, ma
ce ne sono diverse pesantemente critiche rispetto a quel tipo di
progetto, e non ho letto interventi sui giornali a difesa di quel
tipo di elaborato, mentre ne ho letti molti fortemente critici. Si
tratta di un progetto che è di un impatto notevolissimo, c'è questa
muraglia enorme che viene eretta, questa copertura pesantissima,
questa lanterna che sembra proprio una piramide sopra un'area
archeologica. E' un progetto che, anche rispetto ad esperti del
settore, non può che suscitare molte perplessità.
Io credo che se non si vuole cambiare rotta subito, si andrà
comunque ad una correzione nel confronto con gli abitanti, con il
Comune, con chi si interessa, perché credo che con molta difficoltà
potrà essere imposto un simile progetto.
Noi chiediamo di non dare per acquisito e fermo questo tipo di
risultato. Ci rendiamo conto che c'è stato un certo iter che
probabilmente ha condizionato poi le fasi successive.
A noi non interessa che il progetto venga realizzato da un
gruppo di progettisti piuttosto che da un altro, ci interessa che
il risultato sia condiviso dalla città, dagli abitanti della zona,
che sia un qualcosa che valorizzi i reperti archeologici che ci
sono e che si inserisca in modo urbanisticamente valido,
all'interno di una zona che ha bisogno di un certo tipo di
realtà.
Quindi noi chiediamo che si apra questo confronto, che non
rimanga solo a livello istituzionale ma che coinvolga direttamente
la popolazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK