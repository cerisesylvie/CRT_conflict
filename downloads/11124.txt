Consiglio Regionale della Valle d'Aosta - Oggetto del Consiglio n. 2137 del 7 maggio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2137 del 7 maggio 1991 - Resoconto
OGGETTO N. 2137/IX - Problemi di funzionamento della
telecabina Aosta-Pila. (Interpellanza)Errore. L'origine riferimento
non è stata trovata.
Presidente: Do lettura dell'interpellanza presentata dal
Consigliere Riccarand ed iscritta al punto 20 dell'ordine del
giorno.
INTERPELLANZA
Constatato che dall'8 aprile 1991 la telecabina Aosta-Pila ha
cessato di funzionare e che non si sa quando sarà rimessa in
moto;
Sottolineato che la fermata a tempo indeterminato di un impianto
che è praticamente nuovo (è entrato in funzione nell'aprile 1988) e
che è costato carissimo (più di 16 miliardi, ai valori del 1988)
appare piuttosto strana;
Ricordato che nei suoi tre anni di vita l'impianto ha
continuamente evidenziato problemi di funzionamento con
interruzioni frequenti e prolungate;
Ricordato altresì che la Ditta costruttrice, la società Agudio,
ha fatto fallimento e che si potrebbero quindi porre problemi per i
pezzi di ricambio e per la revisione dei meccanismi di
funzionamento;
il sottoscritto Consigliere regionale del Gruppo Verde
Alternativo
interpella
la Giunta regionale per sapere:
1) per quali motivi è stata decisa la fermata della telecabina
Aosta-Pila in un periodo in cui Pila era ancora frequentata da
sciatori;
2) quali lavori devono essere realizzati sull'impianto e quali
previsioni sono state fatte per la data della sua rimessa in
funzione;
3) quali ripercussioni avrà sulla funzionalità dell'impianto la
chiusura della Società Agudio;
4) che cosa si intende fare per rendere più efficiente un
impianto che ha dimostrato gravi carenze di funzionamento.
Presidente:
Ha chiesto la parola il Consigliere
Riccarand; ne ha facoltà.
Riccarand (VA):
Tutti noi abbiamo appreso dagli organi di
stampa che la telecabina Aosta-Pila aveva cessato di funzionare l'8
aprile 1991 e che, stando alle notizie a disposizione, non si sa
quando sarà rimessa in moto.
Questa fermata a tempo indeterminato è piuttosto strana, perché
l'impianto è sostanzialmente nuovo: è stato messo in funzione
nell'aprile del 1988, quindi ha tre anni di vita, e adesso viene
fermato non per la manutenzione ordinaria, ma per alcuni interventi
strutturali di notevole entità.
Poiché nell'ordine del giorno di questo Consiglio già c'è un
oggetto che prevede un intervento regionale di circa 200 milioni
per interventi sulla telecabina Aosta-Pila, se ne deduce che il
quadro della situazione è piuttosto preoccupante.
Ricordo che questo impianto è costato all'Amministrazione
regionale ben 16.244 milioni di lire. Esso è stato realizzato dalla
società Agudio, che è fallita, per cui si pongono anche problemi di
pezzi di ricambio, di manutenzione e di contenzioso con la ditta
costruttrice, che evidentemente ci ha rifilato un impianto poco
rispettoso delle norme e non certo nelle migliori condizioni,
altrimenti non si spiegherebbe perché, dopo soli tre anni, già
bisogna mettere mano a degli interventi così pesanti.
Occorre poi tener presente che in questi tre anni l'impianto non
ha mai funzionato bene. Ricordo che già un anno e mezzo fa ho
presentato un'interpellanza in Consiglio regionale, perché numerosi
utenti della funivia avevano lamentato continue interruzioni di
servizio e situazioni in cui l'impianto rimaneva fermo per decine
di minuti con i passeggeri preoccupati che attendevano nelle
cabine.
In risposta a quell'interpellanza, che avevo presentato nel
settembre del 1989, si disse che i problemi derivavano in
particolare dai comandi elettronici molto sofisticati, che dovevano
essere regolati e che quindi c'erano problemi di sistemazione
complessiva: ad un solo anno dall'entrata in funzione
dell'impianto.
Col passare dei mesi, la situazione, invece di migliorare, si è
aggravata e, da quel che ho sentito, ci sono stati persino dei
cedimenti alle strutture dell'impianto, per cui la situazione è
molto preoccupante.
Con questa interpellanza vorremmo sapere qualche cosa di più
preciso. Vorremmo cioè sapere quali sono i motivi che hanno
determinato l'interruzione del funzionamento dell'impianto, quali
lavori devono essere realizzati sull'impianto e quali sono le
previsioni per la rimessa in funzione della telecabina, quali
ripercussioni avrà sulla funzionalità dell'impianto la chiusura
della società Agudio e che cosa si intende fare per rendere più
funzionale un impianto che è sicuramente necessario ed utile, ma
che finora ha dimostrato gravi carenze di funzionamento.
Presidente:
Ha chiesto la parola l'Assessore ai Lavori
Pubblici, Martin; ne ha facoltà.
Martin (ADP):
Il direttore d'esercizio della telecabina
Aosta-Pila, ing. Stefano Bor, ha stabilito di sospendere
definitivamente il funzionamento dell'impianto, in quanto ha
riscontrato sulle pulegge di deviazione della stazione di Aosta
delle cricche. Tali difetti hanno dato luogo a due inconvenienti:
la sostituzione, nel giugno del 1990, di due pulegge difettose
presso la stazione di Pila; la temporanea sospensione del servizio
nei primi giorni di marzo ed il 2 aprile 1991, data quest'ultima in
cui sono stati accertati i segni di criccatura sulla puleggia di
cui si tratta, per eseguire una completa scriccatura della zona
difettosa, procedendo a riporti di materiali a mezzo di
saldatura.
Un immediato e successivo esame non distruttivo ha dato esito
positivo, per cui è stata autorizzata la ripresa
dell'esercizio.
Dopo alcuni giorni, esattamente il 7 aprile, nel corso di un
ulteriore controllo, nella puleggia è comparsa una nuova cricca, in
posizione diametralmente opposta alla precedente. Di conseguenza
l'impianto è stato chiuso definitivamente il giorno 8 aprile, come
è stato ricordato dal Consigliere Riccarand, perché, secondo il
direttore di esercizio, erano venute a mancare le condizioni
richieste per il pubblico esercizio dell'impianto.
Sembra che la presenza delle cricche sia dovuta all'esecuzione
tecnologica della puleggia effettuata in maniera erronea, cioè è
probabile che non sia stata eseguita un'adeguata preparazione dei
pezzi da saldare e che successivamente non sia stato eseguito il
loro rinvenimento dopo la lavorazione dell'insieme dei pezzi.
Va peraltro precisato che il difetto è stato riscontrato anche
in altre occasioni su impianti di società che gestiscono impianti a
fune simili a questo.
La direzione di esercizio ed il direttore dei lavori a suo tempo
nominato dalla Regione hanno chiesto la sostituzione di quattro
pulegge, due delle quali nella stazione di Aosta e due nella
stazione di Pila, in quanto i difetti evidenziati non offrono le
necessarie garanzie alla regolarità e alla sicurezza
dell'esercizio.
I lavori di sostituzione delle pulegge saranno realizzati nella
stazione di Aosta nei mesi di maggio e giugno di quest'anno, in
modo da garantire il funzionamento dell'impianto nei mesi di luglio
e di agosto, mentre nella stazione di Pila saranno realizzati nei
mesi di settembre ed ottobre. La telecabina funzionerà quindi a
luglio e ad agosto, poi si fermerà a settembre ed ottobre per la
manutenzione alla stazione di Pila e poi riprenderà a funzionare
regolarmente nel mese di novembre.
Il fallimento della società Agudio non dovrebbe avere alcuna
ripercussione sulla funzionalità dell'impianto, perché l'Agudio è
stata rilevata dalla Promagaschi, una grande società che opera
nello stesso settore e che è in grado di fornire i ricambi dei
pezzi che dovessero essere sostituiti.
La direzione di esercizio ha chiesto una serie di interventi per
aumentare l'efficienza dell'impianto, che peraltro, esclusi i guai
che ho ricordato, non ha evidenziato gravi carenze di
funzionamento.
I lavori di adeguamento dell'impianto sono oggetto di uno
specifico provvedimento già iscritto all'ordine del giorno di
questa adunanza e con il quale la Giunta regionale, poiché la
Regione è proprietaria dell'impianto, propone al Consiglio che sia
assegnato un contributo affinché la Società Pila possa eseguire i
lavori di manutenzione.
Anche se non è richiesto dall'interpellanza, va precisato che ci
rivarremo sulla Società Agudio per quanto sarà possibile, perché,
trattandosi di un fallimento, tutto dipenderà da cosa si riuscirà
ad ottenere. Sono stati fatti comunque tutti i passi legali per
tutelare i diritti dell'Amministrazione.
Presidente:
Ha chiesto la parola il Consigliere
Riccarand; ne ha facoltà.
Riccarand (VA):
Prendo atto delle dichiarazioni
dell'Assessore, dalle quali si evince che l'impianto non è stato
realizzato a regola d'arte e può essere tranquillamente definito "a
rischio".
Sicuramente si pongono dei problemi di rivalsa nei confronti
della Società Agudio, che non ha fatto i lavori come avrebbe
dovuto, anche se il suo fallimento pone dei problemi concreti molto
grossi.
Ci sembra che la situazione sia abbastanza preoccupante, anche
se la cosa importante è che i lavori siano comunque in grado di
eliminare tutti i rischi, in modo da non mettere in funzione
l'impianto se dovesse presentare ulteriori possibilità di rischio.
Ci si augura di riuscire a fare questi lavori nei periodi in cui è
meno intensa e numerosa la frequenza turistica, anche per non
penalizzare ulteriormente l'utilizzo di un impianto che già
presenta un
deficit
di gestione non indifferente e che
rischia di aggravare i costi per la pubblica amministrazione.
Presidente:
Come da intesa, chiudo i lavori della seduta
pomeridiana del Consiglio; gli stessi proseguiranno domani alle ore
9,30.
Buona sera a tutti.
La seduta è tolta
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK