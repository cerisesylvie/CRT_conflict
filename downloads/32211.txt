Consiglio Regionale della Valle d'Aosta - Oggetto del Consiglio n. 1012 del 28 gennaio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1012 del 28 gennaio 2010 - Resoconto
OGGETTO N. 1012/XIII - Reiezione di mozione: "Revisione del
sistema tariffario per il finanziamento dei controlli sanitari
effettuati dall'USL nel settore agro-alimentare".
Mozione
Il Consiglio regionale della Valle d'Aosta/Vallée
d'Aoste
Considerato che:
- la Giunta regionale ha fissato con propria deliberazione n.
1343 del 15 maggio 2009 il tariffario per il finanziamento dei
controlli sanitari ufficiali praticato dall'USL e differenziato per
tipologia di attività e quantitativo di prodotti
alimentari;
- l'applicazione di dette tariffe risulta eccessivamente
onerosa per un gran numero di operatori del settore
agro-alimentare, anche alla luce della particolare congiuntura
economica;
- la prima applicazione di questa tariffa, comunicata alla
fine del 2009, sommata a quella che sarà applicata per l'anno
successivo, costituisce un onere molto gravoso per i piccoli
produttori che commercializzano all'ingrosso oltre la metà della
loro produzione;
Impegna
la Giunta regionale a rivedere urgentemente il sistema
tariffario in questione, ridefinendo le fasce di applicazione delle
tariffe stabilite tenuto conto della necessità di esonerare i
piccoli produttori o almeno di ridurre secondo più equi criteri di
proporzionalità il peso della contribuzione gravante sugli
stessi.
F.to: Louvin - Bertin - Giuseppe Cerise - Chatrian - Patrizia
Morelli
Président
- La parole au Conseiller Louvin.
Louvin (VdAV-R)
- Grazie, Presidente. Colleghi, quella
dei controlli sanitari è stata una beffa, così l'ha definita La
Stampa qualche giorno fa, che ha toccato tutto il mondo che opera
nelle attività di produzione primaria di trasformazione dei
prodotti agricoli. Non una beffa localizzata solo in Valle d'Aosta,
ma una beffa nazionale, perché quello che è successo nel passaggio
da un sistema che fino al 2008 faceva gravare sul sistema sanitario
pubblico la spesa per i controlli sanitari... nel portare questa
spesa a carico degli agricoltori o dei trasformatori di prodotti
agricoli, parlo del latte, parliamo del vino, delle carni... ne ha
disciplinato le modalità in un modo decisamente penalizzante. Sono
fioccate negli ultimi mesi dello scorso anno centinaia di richieste
di esazioni di pagamento molto pesanti, delle vere e proprie
gabelle vessatorie, non tanto nei confronti di grandi produttori,
ma nei confronti dei piccoli produttori. L'effetto risale ad un
decreto che è del 2008: il n. 194, la Giunta regionale lo ha
esaminato dopo aver svolto alcuni approfondimenti con la struttura
del Dipartimento di prevenzione dell'USL che si occupa della
sicurezza alimentare e ha prodotto un tariffario che si è rivelato
essere molto pesante.
Il controllo sanitario su un viticoltore che produca anche solo
1.500-2.000 bottiglie e ne abbiamo in Valle... è pagato da questo
agricoltore con una fascia minima bloccata di 400 euro...
(interruzione del Consigliere Giuseppe Cerise, fuori
microfono)
...482 euro, mi corregge il collega Cerise, che è più preciso e
che con noi ha studiato approfonditamente la questione. Chiedere
quasi 500 euro a chi produce 1.000 bottiglie... se le vende al 50
per cento agli esercizi commerciali, ai ristoranti o agli spacci
intorno alla sua produzione, diventa fornitore all'ingrosso, e
quindi è sottoposto a tale tassazione, questo vuol dire gravare il
prodotto di 20-30-40 centesimi in più a bottiglia, che non è poco,
con una possibilità di diluizione di questo contributo che si
rivela antieconomico per il nostro piccolo produttore, ma
soprattutto chissà quali possono essere i margini reali di guadagno
nella piccola produzione o nella trasformazione lattiero-casearia o
nella trasformazione delle carni... per i piccoli produttori,
ribadisco, ho chiaramente l'idea che chiedere 500 euro all'anno di
tassazione sia una cosa esagerata. La stessa somma che viene poi
richiesta alla grande produzione, perché si va per il vino fino a
una soglia di 5.000 ettolitri, quindi ci rientrano tutte le
produzioni cooperativistiche della regione.
Su questo credo sia necessario un ripensamento, siamo anche
andati a sentire le organizzazioni che operano nel settore
agricolo, siamo informati anche su quello che sta succedendo in
altre regioni e abbiamo appreso pochi giorni fa che, in attesa di
chiarimenti, l'Assessorato della sanità del Piemonte ha sospeso il
pagamento delle tariffe. Noi sentiremo l'Assessore, che avrà la
bontà di dirci come si sono svolte le fasi istruttorie, se c'è
stata scarsa valutazione dei risvolti economici concreti di questa
misura e quali siano le possibilità adesso di rimettere mano alla
questione, di uscire da questa morsa di un sistema tariffario di
cui chiediamo di ridefinire le fasce di applicazione in modo più
graduale, o se possibile tornando a riportare almeno per i piccoli
produttori nell'ambito del servizio pubblico il costo di questo
controllo, perché il paradosso è che chiediamo 500 euro per venirti
a controllare. Te li chiediamo poi anche retroattivamente
oltretutto per controlli che non sono stati fatti, perché è
arrivata per il 2009 l'esazione alla fine dell'anno ad aziende che
non hanno ricevuto una visita. Sono andate a pioggia, sono andate
in modo indistinto a tutti, quindi ti chiedo di pagarmi per i
controlli che ti avrei svolto nel 2009, che so già in realtà non
essere stati svolti: 500 euro. Ecco l'assurdità di questo
meccanismo è apparsa evidente anche fuori Valle, siamo sicuri che
la Giunta non sia insensibile alla questione e ci auguriamo che
voglia mettere mano quanto prima in senso sospensivo intanto e poi
in senso assolutamente radicalmente modificativo a questo regime.
Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Questo è un argomento
sul quale dal mese di settembre ci stiamo impegnando, tant'è vero
che abbiamo aspettato di dare il via a tutta una serie di
applicazioni del decreto n. 194. Abbiamo fatto una riunione a fine
dicembre con tutti i settori interessati e poi ci sono altre
evoluzioni.
Voglio solo suddividere in due parti il mio intervento: il primo
riguarda direttamente la mozione. Devo dire subito che c'è stato un
grosso equivoco di fondo nel formularla, quindi non è possibile
tener conto di quello che è stato sottolineato, perché si parla di
una delibera di questa estate: la n. 1343/2009 che non ha nulla a
che fare con il decreto n. 194, quindi queste sono delle tariffe
che sono già...
(interruzione del Consigliere Louvin, fuori
microfono)
...il decreto n. 194... tant'è vero che sulla delibera n. 1343
del giugno 2009... quindi c'è un altro errore lì...
(interruzione di un consigliere, fuori microfono)
...maggio 2009 comunque... dove proprio si cita... sulla mozione
c'è scritto:
"15 giugno"
...
(nuova interruzione del Consigliere Louvin, fuori
microfono)
...quindi è sbagliata, non c'entra con quello di cui avete
parlato voi, tant'è vero che la delibera che è citata dice proprio
che per quanto riguarda il decreto legislativo n. 194... si fa
riferimento al decreto... non concerne praticamente il decreto n.
194. Questo è già un equivoco di fondo, tant'è vero che, quando si
dice che la prima applicazione di tale tariffa, riferita alla
delibera... queste tariffe sono da anni che sono pagate dagli
operatori. Entrando nel merito di questa delibera, praticamente ci
sono stati adeguamenti veramente minimi, ad esempio la DIA per uno
stabilimento a 100 metri quadrati prima era 50 euro più il
pagamento della trasferta dell'ispettore, adesso c'è un forfettario
di 50 euro; il certificato di abilitazione alla vendita di
fitofarmaci prima costava 32,20 euro, mentre adesso costa 35 euro;
l'esame di commestibilità dei funghi costava 45,005 euro al chilo,
adesso costa un forfait di 50 euro. Di fatto quindi non è stato
modificato praticamente nulla per quanto riguarda questa delibera;
pertanto la mozione così com'è non è accoglibile da parte
nostra.
Volevo invece entrare nel merito del decreto n. 194, il quale ha
suscitato, giustamente, una serie di sollevazioni da parte degli
agricoltori, in particolare per quanto riguarda l'allegato 1 del
decreto, alla sezione 6, che interessa appunto la produzione
primaria. Qual è la criticità che era già stata segnalata da parte
delle Regioni verso i Ministeri competenti? È quella che riguarda i
pagamenti dei controlli sulla produzione primaria, comprendente
anche le aziende vitivinicole, le aziende che producono miele,
eccetera... non si tiene conto della grandezza dell'azienda, quindi
viene pagata una quota forfettaria minima di 400 euro, che sia una
piccola azienda o che sia una grande azienda.
Questo era stato sottolineato al Governo all'inizio dello scorso
anno e le Regioni il 12 gennaio 2010 hanno di nuovo affrontato
questo problema dell'applicazione delle tariffe - la tabella 6 - e
c'è stata una presa di posizione di Regioni come il Veneto e il
Piemonte, che hanno chiesto la sospensione del pagamento delle
aziende che fanno parte della tabella 6, quindi le aziende che
rientrano nella produzione primaria. Il sottoscritto, quale
rappresentante del Governo regionale, ha fatto una circolare
all'USL di sospensione del pagamento delle tariffe previste dalla
sezione 6 dell'allegato A riguardanti i prodotti della produzione
primaria. È una circolare di martedì scorso uscita in seguito alla
riunione che c'è stata la settimana scorsa in seno al Comitato
tecnico riguardante l'applicazione, il Comitato interregionale
sulla sicurezza alimentare. Ci siamo quindi allineati, anche noi, a
questo movimento delle Regioni che chiede nuovamente un incontro
con i Ministeri responsabili per rivedere l'applicazione di tali
tariffe. Come è già stato detto, queste tariffe prevedono che non
ci sia una valutazione in base alla grandezza dell'azienda, quindi,
da questo punto di vista, anche noi sollecitiamo il Governo, che è
l'unico che in questo caso può modificare tali tariffe, le quali
non sono assolutamente modificabili dalle Regioni. In questo senso
il nostro impegno è quello di sollecitare il Governo a rivedere
l'applicazione dell'allegato 6 del decreto n. 194 per le aziende di
produzione primaria.
Président
- La parole au Conseiller Louvin.
Louvin (VdAV-R)
- Assessore, tanto fumo sulla questione
della deliberazione: sì, c'è scritto
"maggio"
per errore,
siamo umani, abbiamo scritto
"maggio"
, invece che
"giugno"
...
(interruzione dell'Assessore Albert Lanièce, fuori
microfono)
...comunque noi intendevamo e intendiamo parlare della delibera
n. 1343 del 15 maggio 2009:
"visto il decreto legislativo 19
novembre 2008 n. 194 recante disciplina delle modalità di
rifinanziamento dei controlli sanitari; considerato
- sto
leggendo questa delibera -
che il decreto legislativo stabilisce
che le tariffe dei controlli sanitari sono a carico degli operatori
del settore alimentare e che gli importi di tali tariffe sono
determinati sulla base del costo effettivo del servizio; definisce
il tariffario delle prestazioni fornite nell'ambito dei controlli
sanitari ai fini della sicurezza alimentare"
. Forse sono io che
non capisco, ma se voi deliberate su questo argomento con tale
delibera, se voi date disposizioni a che l'USL mandi delle lettere
come questa:
"Applicazione del decreto legislativo n. 194/2008,
disciplina delle modalità di rifinanziamento dei controlli
sanitari
- sto leggendo la lettera che hanno ricevuto centinaia
di persone nei nostri comuni -
con la delibera n. 1343
-
quella di cui parliamo noi, lo scrive l'USL -
la Regione Valle
d'Aosta ha trasmesso all'ASL le procedure per l'applicazione dei
contenuti del decreto legislativo n. 194, e le tariffe devono
essere versate entro il 31 gennaio di ogni anno, per l'anno
corrente tali importi riferiti all'attività 2008 devono essere
versati tassativamente entro l'11 dicembre 2009"
, quindi li
hanno già pagati, la maggior parte dei trasformatori di prodotto
agricolo hanno già pagato! Mi pare che il tempo di reazione in
questo della Regione, con una circolare lei ci dice, io poi ne
faccio una questione anche di relazione personale, ma siamo qui da
due giorni, se l'Assessore ha delle informazioni di questo rilievo
su una mozione che è in discussione alla fine del Consiglio, abbia
la cortesia passando di segnalarcelo, possiamo andare a fare delle
verifiche, possiamo anche non far perdere tempo ai colleghi del
Consiglio. Noi scopriamo che lei avrebbe fatto martedì della
settimana scorsa una circolare, guardi, ho telefonato lunedì
mattina all'USL, non sapevano niente; ecco, non possono fare un
aggiornamento ad ora per il Consiglio, però su questioni di questo
calibro c'è un minimo di attenzione e di disponibilità a ragionare
seriamente, oppure no? Non sappiamo cosa c'è scritto in questa sua
circolare, apprendiamo da lei adesso che avrebbe disposto la
sospensione, ma sappiamo che i nostri concittadini hanno già
pagato, stanno pagando in questi giorni, comunicazioni ufficiali io
dalla Regione non ne ho viste; quindi stanno facendo i loro
bollettini di versamento e continueranno a farsi gabellare in
questo modo. Sono seccato, devo dirle, personalmente da questo tipo
di rapporto! Abbiamo fatto una mozione per chiedere un impegno alla
Giunta a rivedere il sistema tariffario, lei ci dice che si sta
attivando, andrà a Roma, discuterà con il Ministero, chiediamo che
siano ridefinite le fasce tenendo conto della necessità di
esonerare i piccoli produttori o almeno di ridurre secondo più equi
criteri di proporzionalità il peso di contribuzioni gravanti sugli
stessi. È una cosa molto semplice, lei mi dice essere il suo
intento; se è il suo intento, lo voti, Assessore, faccia in modo
che un'azione seria, puntuale, non polemica e non demagogica di
questa opposizione venga accolta seriamente dalla Giunta regionale,
altrimenti vuol dire che seguiamo strade sensibilmente diverse.
Grazie di dirci qual è il suo intendimento.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie. Non solo lei è seccato, mi secco
anch'io! Mi rendo conto che sottolineare un errore ad una persona
che ha tanta attività politica alle spalle può creare una reazione
di questo tipo, però il tariffario per il finanziamento di
controlli previsto dalla delibera... le tariffe presenti qua sopra
non hanno niente a che fare con il decreto n. 194, sono da anni che
le aziende pagano queste tariffe! La lettera dell'USL... i
pagamenti delle tariffe del decreto n. 194 sono suddivisi in
diverse tabelle. I pagamenti che concernono le altre tabelle sono
in corso e vengono fatte da parte degli agricoltori, eccetera e
nessuno ha sollevato alcun problema.
L'unica tabella, che è quella che crea dei problemi, che non
crea differenziazione fra piccole e grandi aziende è la tabella 6.
Per questa tabella la Regione Veneto, la Regione Piemonte e adesso
anche noi - e sicuramente si accoderanno anche altre Regioni -
abbiamo richiesto al Governo di rivedere la possibilità di
suddividere dei pagamenti minori per aziende che hanno attività
minori, quindi assolutamente rigetto, a parte con l'atteggiamento
aggressivo che ha avuto tutto quello che ha detto prima. Noi
ribadiamo che abbiamo sospeso il pagamento per la produzione
primaria, tabella 6, in attesa di chiarimenti del Governo. È il
Governo stesso che potrà modificare le tariffe e non la
Regione.
Président
- Je soumets au vote la motion:
Conseillers présents: 29
Votants: 24
Pour: 5
Contre: 19
Abstentions: 5 (Benin, Donzel, Carmela Fontana, Rigo,
Tibaldi)
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK