Consiglio Regionale della Valle d'Aosta - Oggetto del Consiglio n. 201 del 23 ottobre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 201 del 23 ottobre 2013 - Resoconto
OGGETTO N. 201/XIV - Interpellanza: "Intendimenti in merito
alla sostituzione del pediatra nel Distretto sanitario n. 3 di
Châtillon".
Presidente -
La parola al Consigliere Fabbri, per
l'illustrazione; ne ha facoltà.
Fabbri (UVP) -
Grazie Presidente.
Questa interpellanza nasce da un episodio, da un fatto, che si è
verificato il 24 aprile scorso nel distretto 3, quello per
intenderci, del Monte Cervino. Il 24 aprile come dicevo, con
preavviso molto breve, tenendo anche presente che c'erano di mezzo
le feste del 25 aprile e del 1° maggio, i genitori dei bambini del
Distretto sanitario 3, quello del Monte Cervino, che avevano in
cura i propri figli, i propri bambini con il pediatra dottor
Cipriani, hanno ricevuto una lettera con la quale venivano avvisati
che a decorrere dal 4 maggio successivo, il medico pediatra dottor
Cipriani andava in pensione, per cui avrebbe interrotto le proprie
funzioni. In questa comunicazione veniva inoltre precisato che non
era intenzione dell'Unità sanitaria procedere alla sostituzione del
pediatra. Conseguentemente i genitori dovevano rivolgersi agli
sportelli del consultorio di Châtillon per cercare di trovare un
pediatra disponibile per i loro bambini, scegliendo fra i due che
erano rimasti nella zona, e cioè la dottoressa Ferré e la
dottoressa Vasinova. Tale ingiunzione ha causato un disservizio in
un ambito così importante come la cura pediatrica, che è
naturalmente una cosa di estrema sensibilità soprattutto a livello
dei bimbi e delle loro famiglie, anche perché la sostituzione ha
creato dei notevoli problemi. Ciò che qui ci preme verificare è che
vengano al più presto prese delle misure necessarie, in che modo e
la tempistica con cui l'Azienda sanitaria locale intenda provvedere
alla sostituzione del dottor Cipriani.
La questione non è di poco conto, in quanto, sulla base della
normativa regionale vigente, l'attuale situazione è da considerarsi
alquanto anomala, infatti è completamente al di là di quanto
previsto dalle delibere regionali. Da una parte, infatti, la
delibera della Giunta regionale 511 del 9 marzo 2012, prevede che
la libera scelta dello specialista pediatra debba essere effettuata
in ciascun ambito territoriale potendo scegliere, senza nessun
vincolo, almeno fra tre pediatri per i bambini della fascia di età
compresa tra gli 0 e i 6 anni, a prescindere dai massimali
individuali di ciascun pediatra. D'altra parte, i massimali dettati
dall'accordo collettivo nazionale del 15 dicembre 2005 e
dall'accordo collettivo regionale di cui alla delibera 1028 del 20
aprile 2007, fissano il numero degli assistiti dei medici
specialisti pediatri tra un massimo di 1.100 e un minimo di 800
assistiti.
Ora, i bimbi che erano in cura presso il dottor Cipriani erano
circa 900, quasi altrettanto sono quelli in cura presso la
dottoressa Ferré e, per quanto i bambini in cura presso la
dottoressa Vasinova fossero meno, il trasferimento di questi 900
bambini del dottor Cipriani faceva in modo che si sforasse il
massimale previsto per i pediatri. Comunque non è solo un problema
numerico, ci va di mezzo naturalmente la qualità dell'assistenza,
soprattutto adesso che comincia la morbilità invernale, è
impensabile che solo due pediatri riescano ad assistere tutti
questi bambini della zona. Infatti, con che logica viene
ripetutamente ribadita la necessità di utilizzare i presidi medici
territoriali di base per evitare di intasare i pronti soccorsi,
quando poi si verificano situazioni di questo genere?
Si verificano situazioni in cui la visita pediatrica non può
essere ottenuta che in tre o quattro giorni; sicuramente lei,
signor Assessore, è molto sensibile a questo problema, perché è
medico, è papà, è nonno, quindi...questa cosa qui sicuramente la
interessa e la preoccupa. Mettiamoci comunque nei panni di un
genitore che ha un bambino ammalato, un piccolo bambino che non sa
neppure esprimere i propri bisogni...quindi questi bimbi a maggior
ragione hanno bisogno di uno specialista che sappia interpretare i
loro sintomi e, di fronte a tale situazione, questi genitori non
possono avere la visita del pediatra...ammesso che il pediatra
arrivi a casa...o almeno una sua consulenza prima di tre
giorni...naturalmente a questi genitori non resta che ricorrere al
pronto soccorso.
Ecco, signor Assessore, ci aspetteremo che lei ci dia una
risposta puntuale. Il suo Governo ci deve dire sinceramente, deve
dire a tutte le famiglie del comprensorio quali siano le intenzioni
rispetto alla sostituzione del pediatra che è andato in pensione a
maggio, motivarle e assumersi la responsabilità di porre rimedio a
quella scelta irresponsabile, quella scelta che ha tolto
l'assistenza di base ai bambini. Grazie.
Si dà atto che dalle ore 12,53 riassume la presidenza il
Presidente Emily Rini.
Rini (Président)
- Merci. Pour la réponse, la parole à
l'Assesseur Fosson.
Fosson (UV)
- Sì, Président. Grazie Consigliere che mi
ricorda la mia età e i miei vincoli, eccetera... Le dico che sempre
di più preferisco che i miei nipoti li guardi qualcun altro, perché
io non riesco ad essere obiettivo.
Lei sfonda una porta aperta, però, sa che anche qui, purtroppo,
noi dipendiamo completamente da un regolamento nazionale. Ci sono
due argomenti su cui voi uccidereste sempre qualsiasi Assessore
alla sanità: il primo è quello dell'occupazione dei posti di ruolo
della Pediatria lasciati vacanti e, il secondo, è quello delle
liste di attesa che ci sono dappertutto. Questo dei pediatri è un
problema, lei ha ragione, però noi dipendiamo completamente da una
convenzione nazionale, quella dei medici di famiglia, su cui noi,
creda, abbiamo provato anche altre volte ad intervenire, ma non per
mettere dei vincoli o l'indennità di francese - che sarebbe
comunque determinante per chi viene a lavorare per la nostra
popolazione -, ma per mettere per esempio un'idoneità fisica, come
dice lei. Non è possibile intervenire su quella che è la
convenzione nazionale per la Pediatria e per la Medicina di base,
per cui noi subiamo questo regolamento. Se io le dovessi dire cosa
penso in merito alle convenzioni dei medici di famiglia, che è un
tema di cui se ne parlerà con il Ministro Lorenzin, sarei per
un'assunzione...queste convenzioni dovrebbero essere sostituite da
rapporti di dipendenza.
Sarò molto breve, lei ha ragione in questo: quella della
dimissione - lei è stato un signore, non è andato a fondo in questo
- del dottor Cipriani, è stata un'emergenza; nessuno pensava che
lui, nel giro di pochi giorni, desse le dimissioni da questo
servizio. Si è cercato di dare un incarico provvisorio perché c'era
ancora la lista precedente della graduatoria valida, ma quello che
poteva prendere questo posto non ha accettato, per cui si è passati
a una copertura temporanea. Lei aveva detto giustamente che un
pediatra ha 900 pazienti, l'altro ne aveva molti meno...per cui si
è detto, con una lettera forse un po' troppo poco invitante: c'è un
pediatra che ha posti vuoti, questi 900 posti vadano lì, ecco. Non
solo, ma come lei sa, ci sono dei medici di famiglia in quel
distretto che hanno una specialità in pediatria, per cui li si è
invitati...e loro si sono resi disponibili.
Al momento attuale, mi sembra che solo 40 bambini non abbiano
ancora la scelta del pediatra. In data 4 giugno - questo posso
sottolinearlo - l'Azienda si è attivata in modo preciso: in seguito
alla lettera del 5 maggio, dopo queste dimissioni improvvise, il 4
giugno sono state pubblicate le tre zone carenti per i pediatri di
base. Sono pervenute delle domande, è stata fatta una graduatoria,
è stato subito dato l'incarico al primo della graduatoria. Però il
primo in graduatoria non ha accettato. Il secondo in
graduatoria...e sono d'accordo con lei, anche perché, quando lei ha
detto: "è da prevedere per tempo", rispetto ai tre pediatri, uno
dei quali andrà in pensione tra qualche anno...dicevo, il secondo
in graduatoria ha detto di sì, però ha 90 giorni di tempo per
scegliersi lo studio, per prendere la residenza lì, dovendo tenere
conto di tutta una procedura che - come le dicevo - non dipende da
noi, ma dipende dallo Stato. Chiaramente questo secondo pediatra
che arriva lì, adesso, che viene da via, che deve creare un
ambulatorio, eccetera, ha la prospettiva di poter contare solo su
40 bambini. È chiaro poi che i genitori, soprattutto le mamme,
faranno una scelta, potranno andare da lui o potranno rimanere con
gli altri e quindi non è che in questo momento per un nuovo
pediatra vi siano particolari stimoli ad accettare la zona.
Termino dicendo che c'è un problema strutturale alla base della
carenza di pediatri in Italia e non solo in Valle d'Aosta. Lei
pensi che in tutto il Regno Unito, nella Gran Bretagna ci sono 400
pediatri; da noi, nel momento della crescita industriale, del
Piemonte soprattutto, si creò la figura del pediatra di base per
tutti i bambini, e soprattutto per le famiglie che venivano da
fuori...una grande scelta, una grande decisione. Ma poi cosa è
successo? È accaduto che la scelta della pediatria di base come la
nostra non è stata fatta dalle altre Nazioni europee, ad esempio la
Francia e la Germania che non hanno il pediatra di base, ma hanno
il medico di famiglia. Quando mi telefonavano per il bambino
piccolo, passavo la cornetta a mia moglie che pensava lei a dare
consigli sulla pappetta da fare, eccetera, eccetera. Da noi c'è
questa differenza...ma sa che cosa porta questo? porta che il
numero degli specializzandi in pediatria sia previsto da parametri
europei, e allora, siccome gli altri non hanno la pediatria di
base, mentre noi sì, si viene a determinare che i pediatri in
Italia sono veramente pochissimi, cioè non in numero sufficiente
per riempire quei servizi che - giustamente lei dice - la gente si
aspetta di avere garantiti, sia nel territorio che in ospedale.
Tant'è vero che la Lombardia, con una procedura del tutto anomala,
ha previsto addirittura che nei reparti di pediatria siano assunti,
a tempo determinato, degli specializzandi - cosa che è impossibile
- proprio perché c'era una carenza di pediatri! Ecco, questa è una
norma a livello statale che va sicuramente cambiata. Dobbiamo poter
formare un numero di pediatri tali da soddisfare le nostre esigenze
ospedaliere e anche quelle della Pediatria di base; come le dicevo,
10 anni fa mancava il pediatra a Courmayeur. C'erano grandi
problemi, tutti veri, ma non si poteva neanche incentivare una
presenza perché c'era la convenzione. Non si può neanche
riconoscere loro la conoscenza della lingua francese e, ripeto, noi
non possiamo intervenire in una convenzione che lo Stato ci impone
così.
Tutto questo l'ho detto proprio per una chiarezza...capirà lei
che è un problema di non facile risoluzione, per noi. Ecco, questo
secondo in graduatoria ha detto di sì, lo sentiremo, faremo di
tutto proprio perché lui prenda servizio lì, dicendogli anche che
nel futuro probabilmente, essendoci un pediatra vicino alla
pensione, lui avrà la possibilità di avere un numero di bambini
assistiti più ampio, per cui è conveniente fare il pediatra lì.
Grazie.
Presidente -
Grazie. Per la replica, la parola al collega
Fabbri.
Fabbri (UVP) -
Grazie della risposta, grazie della sua
sensibilità di cui ero sicuro.
Mi sfugge però come la delibera della Giunta regionale, che ha
recepito il discorso nazionale, non riesca poi, pur prevedendo
questo massimale, non riesca poi a colmarlo. Adesso speriamo...lei
mi dice che ci sarà un pediatra che coprirà l'eccedenza di questi
assistiti...ma io sicuramente non metto in dubbio la sua parola e
la ringrazio di questo. Certo che spiace, ancora una volta, come un
po' tardivamente - e diciamo anche dietro nostra sollecitazione -
vengano fuori questi problemi che riguardano la salute dei piccoli
valdostani, che fortunatamente adesso lei mi dice rientra nelle
vostre priorità. Comunque devo assicurarle che in questi mesi c'è
stato abbastanza silenzio sull'argomento e le risposte date alle
famiglie sono ancora una volta un po' la prova della lentezza che
caratterizza questa Giunta; la caratterizza non solo nell'argomento
specifico, sono situazioni tenute un po' sotto narcosi, non solo
dicevo in questo caso, ma in molti altri casi: teniamo presente il
casinò, le terme, le istituzioni scolastiche, eccetera.
Intanto la Valle centrale sta agonizzando, mentre chi ha impegni
di Governo, sia centrale che locale, si dovrebbe confrontare un po'
di più per affrontare questa situazione. Ora si è fatto -
giustamente e per fortuna - a favore dei piccoli pazienti, speriamo
che venga fatto per altre situazioni!
Per concludere, so che ci sono anche delle associazioni di
pediatri che stanno funzionando qui, ad Aosta, e che quindi possono
essere riproposte anche là dove ci sono queste carenze. Grazie.
Presidente -
Grazie colleghi. Vista l'ora possiamo
sospendere i nostri lavori che riprenderanno alle ore 15,30.
---
La seduta termina alle ore 13,04.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK