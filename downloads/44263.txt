Consiglio Regionale della Valle d'Aosta - Oggetto del Consiglio n. 1322 del 24 febbraio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Servizi trasfusionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1322 del 24 febbraio 2022 - Resoconto
OGGETTO N. 1322/XVI - Interpellanza: "Definizione di un
accordo tra Regione Valle d'Aosta e Regione Piemonte per
condividere modalità volte a facilitare le donazioni di
sangue".
Bertin (Presidente) -
Punto n. 40 dell'ordine del giorno.
Si è iscritto il consigliere Brunod a cui passo la parola.
Brunod (LEGA VDA) -
Prendendo atto delle informazioni
riportate sul giornale
La Vallée Notizie
in data 29 gennaio
2022, dove si apprendono le seguenti notizie: "Stop alle donazioni
di sangue a Carema con l'AVIS di Pont-Saint-Martin. Manca l'accordo
tra Regione Piemonte e Valle d'Aosta". Dopo le due giornate nel
2021, era in fase di organizzazione la terza a marzo, però ci sono
state rimostranze da parte del centro trasfusionale di Aosta.
Apprendiamo, sempre dall'articolo, che il Presidente della sezione
AVIS di Pont-Saint-Martin afferma che: "Negli ultimi anni abbiamo
sempre avuto tra i 450 soci, oltre 100 donatori non convocati per
la donazione dal centro trasfusionale e nel 2021 siamo arrivati
addirittura a 180. Insomma, il 25 percento delle persone iscritte
alla nostra associazione vorrebbe donare, ma non può farlo perché
non viene chiamata. Noi abbiamo la necessità di far donare tutti,
perché altrimenti i volontari si demotivano, pensano che il sangue
non serva, si allontanano e quando si presenta la necessità non ci
sono più. Ogni anno l'età media dei nostri donatori aumenta di sei
mesi".
Prendendo atto delle riflessioni e dichiarazioni rilasciate da
parte del direttore della struttura di immunoematologia e medicina
trasfusionale della USL della Valle d'Aosta, dove si definisce che
la situazione è un comportamento a dir poco anomalo ed
evidenziando, sempre dalle dichiarazioni rilasciate dallo stesso,
si apprende che un conto è se le due regioni nell'ambito di un
accordo definiscono modalità condivise per facilitare la donazione,
un altro se un'associazione di donatori, inserita nella
programmazione regionale della Valle d'Aosta, si muove
autonomamente contattando un'AVIS del Piemonte per far portare il
sangue a Torino.
Ritenuto che sia molto importante cercare la massima
collaborazione con la Regione Piemonte, anche attraverso un accordo
per facilitare la donazione e quindi mantenere alta la motivazione
dei volontari, aggiungiamo che con quest'iniziativa noi non
vogliamo tenere le parti né da una parte né dall'altra, ma vogliamo
fare chiarezza su un tema molto delicato, anche perché ci dispiace
apprendere da queste informazioni che un gesto come la donazione,
il volontariato, abbia dei grossi limiti a livello di confine
territoriale.
Queste sono un po' le premesse. Si interpella quindi l'Assessore
competente per conoscere se vi sia l'intenzione di portare avanti
un accordo tra Regione Valle d'Aosta e Regione Piemonte che
definisca modalità condivise per facilitare le donazioni.
Presidente -
Risponde l'assessore Barmasse.
Barmasse (UV) -
Vediamo se riusciamo a fare chiarezza.
Quello che lei estrapola è un articolo comparso sul
La Vallée
Notizie
di sabato 28 gennaio: sono alcune frasi isolate che non
restituiscono del tutto la complessità del ragionamento esposto dal
responsabile della struttura trasfusionale, che è stato
intervistato appunto su questo tema.
Va innanzitutto precisato che i sistemi trasfusionali regionali
sono chiamati a soddisfare in primo luogo il fabbisogno di sangue e
di emocomponenti del territorio nel quale insistono e in secondo
luogo, in base al principio sancito dalla legge 219 del 2005, a
contribuire all'autosufficienza nazionale in emocomponenti e plasma
derivati. Tale l'obiettivo viene perseguito mediante la piena
disponibilità dei donatori residenti in ciascun territorio
regionale che, organizzato attraverso le proprie associazioni,
oppure non associati, rispondono alle chiamate alla donazione
effettuata dalle strutture trasfusionali e dalle strutture di
raccolta regionali. Questo meritorio supporto dei donatori
volontari alle attività sanitarie, viene costantemente riconosciuto
e tenuto in gran conto dalle istituzioni politiche sanitarie
regionali, nello spirito della valorizzazione della donazione
volontaria, anonima e non remunerata, sancito dalla legge
trasfusionale n. 219 del 2005.
Nella nostra Regione l'unica struttura trasfusionale
dell'azienda USL si fa carico di raccogliere tutto il sangue
necessario ad assicurare il fabbisogno regionale e anche quello
extra regionale, annualmente definito in appositi accordi di
convenzione, dei quali viene dato conto al Centro nazionale sangue.
La struttura trasfusionale valdostana dispone di un punto di
raccolta di sangue principale nella sede di Aosta, aperto tutte le
mattine nei giorni feriali, sabato compreso, al quale afferiscono
gran parte dei donatori della regione e di un punto di donazione
situato nel poliambulatorio di Donnas, che è attivo solo il giovedì
mattina, al quale afferiscono i donatori dei territori della bassa
Valle. Esiste naturalmente la possibilità, anche per i donatori
residenti in bassa Valle, di accedere, con le consuete modalità di
prenotazione, alla sede di Aosta nel caso che non trovino agevole
la sede di Donnas, stanti le sue limitazioni di apertura.
I donatori della regione sono inseriti nell'annuale
programmazione regionale dell'attività di donazione, condivisa con
le proprie associazioni mediante la partecipazione di essa alla
Commissione regionale tecnico consultiva per le attività
trasfusionali. In tale sede era stata discussa anche la
problematica sollevata dal presidente dell'AVIS di
Pont-Saint-Martin, evidenziando tuttavia che già in passate
occasioni le verifiche effettuate avevano dimostrato che una parte
di donatori non fossero tanto non convocati della struttura
trasfusionale, ma che piuttosto non rispondessero alle convocazioni
effettuate, anche ripetutamente, e delle quali viene tenuta
costantemente traccia da parte della struttura trasfusionale
medesima. Inoltre, era stata rimarcata la possibilità, per i
donatori di Pont-Saint-Martin, di accedere alla donazione nella
sede di Aosta, come avviene per tutti gli altri donatori
valdostani, qualora impossibilitati a donare nel giorno di apertura
della sede di Donnas.
Risulta dai dati in possesso della struttura trasfusionale che
nel corso dell'anno 2021 i donatori della sezione AVIS di
Pont-Saint-Martin che si sono presentati per le donazioni a Donnas
sono stati 226 su un totale di 306 donatori periodici. Il numero
riferito dal presidente dell'AVIS di Pont-Saint-Martin di 450 soci
probabilmente comprende anche i donatori non idonei, sospesi o
inattivi per varie cause sanitarie o personali. Sono solo 80,
quindi, su 306 i donatori di Pont-Saint-Martin che nel corso del
2021 non hanno effettuato alcuna donazione nella sede di Donnas,
non certamente 180 come affermato nell'articolo. Il numero di 80,
quindi, appare del tutto compatibile con intercorrenti
problematiche di inidoneità temporanea da varie cause,
in
primis
l'infezione da Sars-Cov-2 o con la momentanea
indisponibilità personale dei donatori stessi.
Va poi sottolineato il fatto che l'iniziativa, oggettivamente
anomala, dell'AVIS di Pont-Saint-Martin di organizzare due sedute
di donazione a Carema, al di fuori dei confini regionali e con
destinazione a Torino delle unità raccolte, non era stata in alcun
modo annunciata o tantomeno concordata con l'Assessorato o
l'azienda USL, che ne hanno avuto notizia solamente attraverso i
social media.
Va rimarcato che nel corso degli ultimi anni, nonostante gli
eventi pandemici, le donazioni di sangue nella sede di Donnas non
solo non hanno avuto un calo, ma, anzi, sono costantemente
aumentate. Nel 2019 sono state infatti eseguite 429 donazioni, 386
donazioni di sangue intero e 43 di plasma, nel 2020 445, nel 2021
511, e ciò è avvenuto nonostante i limiti di presenza simultanea di
donatori e operatori all'interno della sede di raccolta imposta
dalla pandemia. Pertanto, non sembrano esistere reali problemi di
accessibilità alla donazione dei donatori della bassa Valle alle
strutture di donazione regionali e non sussiste pertanto alcuna
reale necessità per la Regione Valle d'Aosta di stipulare accordi
con altre Regioni per effettuare donazioni di donatori valdostani
al di fuori dei confini regionali. Anzi, tali iniziative
produrrebbero l'effetto di ridurre la raccolta regionale di sangue
e di impoverire la platea di donatori convocabili dalla nostra
struttura trasfusionale, anche in situazioni di emergenza, nonché
di non consentire di tracciare in modo preciso la storia
donazionale di ciascun donatore valdostano, come le normative
trasfusionali vigenti impongono. Va semmai ritenuto strategico
proseguire secondo i programmi di donazione concordati con le
associazioni nell'idonea sede della commissione regionale, nella
pianificazione di un numero di donazioni idoneo a garantire sia il
fabbisogno regionale, sia il supporto a regioni strutturalmente
carenti, come la Sardegna, alla quale la Valle d'Aosta da oltre
quindici anni assicura annualmente circa milleduecento unità di
concentrati eritrocitari per la cura dei pazienti talassemici.
In ogni caso la struttura trasfusionale dell'azienda USL
naturalmente è come sempre disponibile nei confronti delle
associazioni per la verifica puntuale della situazione donazionale
di ciascun donatore venga segnalato nominativamente, al fine di
confermare l'effettiva convocazione e indagare se non sussistono
altre motivazioni di ordine sanitario, oppure personale per
eventuale mancata donazione.
Presidente -
Per la replica il consigliere Brunod.
Brunod (LEGA VDA) -
Grazie assessore, la ringrazio per
tutti i dati ben dettagliati che ci ha fornito. Con
quest'iniziativa siamo riusciti a fare maggiore chiarezza su questo
episodio spiacevole, perché poi alla fine ne va di mezzo anche
l'immagine della Valle d'Aosta, delle associazioni e
dell'Assessorato, ovviamente. Abbiamo capito che non vi è
l'intenzione di prevedere degli accordi per i motivi che lei ha ben
esplicitato.
L'unica cosa che noi magari possiamo ribadire è che a volte
dalla bassa Valle non è così comodo e agevole, come abbiamo letto
dalle informazioni, venire ad Aosta, perché si parla di
volontariato; venire ad Aosta ha anche i suoi costi e poi c'è anche
un'ora di viaggio per rientrare in bassa Valle dopo la donazione,
quindi questa cosa magari non è proprio così comoda.
Come ripeto, noi abbiamo preso spunto dalle informazioni
riportate sui giornali e ci tenevamo, attraverso l'interpellanza,
di porre chiarezza sul tema e capire bene, visto che sempre dal
giornale c'era scritto che la Valle d'Aosta era autosufficiente per
quanto riguarda le donazioni, se vi potevano essere delle
possibilità, attraverso degli accordi, come anche nell'articolo il
responsabile dice, infatti c'è scritto "Un conto è se le due
Regioni nell'ambito di un accordo definiscono modalità condivise",
quindi ipotizzavamo che potevano esserci degli accordi. Adesso lei
ha ben spiegato i motivi per i quali non sono previsti gli accordi,
ne prendiamo atto e speriamo che ci sia la massima collaborazione,
come lei ha detto che c'è sempre stata, per cercare di motivare
tutti questi donatori per delle iniziative che sono molto
importanti, perché quando si parla di salute ovviamente passa
davanti a tutto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK