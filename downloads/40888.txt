Consiglio Regionale della Valle d'Aosta - Oggetto del Consiglio n. 194 del 18 ottobre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Caserme e carceri
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 194 del 18 ottobre 2018 - Resoconto
OGGETTO N. 194/XV - Reiezione di mozione: "Impegno per
garantire la presenza di personale medico 24 ore su 24 presso la
Casa circondariale".
Fosson (Presidente) -
Punto n. 32 dell'ordine del giorno.
La parola al Consigliere Mossa per l'illustrazione.
Mossa (M5S) -
Io vorrei fare una pre-premessa. La prima
premessa è che nella mozione di prima mi sono rivolto all'Assessore
Borrello, mi ha risposto il collega Baccega, adesso, onde evitare
cose strane, mi rivolgo in generale all'Assessore alla sanità, poi
se risponderà quello ufficiale, quello ufficioso, vedete voi.
La seconda premessa è che, mentre prima la mozione voleva essere
una provocazione nei confronti del Governo, per quanto riguarda
questa mozione, invece andremo avanti fino in fondo, perché
comunque ha una rilevanza per noi fondamentale.
Colleghi Consiglieri, mi rivolgo a tutti voi per rappresentare
questa situazione critica che sta vivendo oggi il personale della
Polizia penitenziaria. Oltre i punti critici già evidenziati nella
mia precedente interpellanza come l'assenza di un direttore fisso
presso la struttura carceraria, i problemi strutturali di
manutenzione, i problemi relativi alla carenza di personale e
all'esubero dei detenuti - tra l'altro, in aumento a causa della
decisione di aprire la sezione B2 -, tutte problematiche di
competenza ministeriale, certo, ma che comunque non permettono al
personale penitenziario di svolgere il proprio lavoro nel migliore
dei modi, ho precedentemente sollevato la problematica relativa
all'assenza di personale medico oltre l'orario di copertura,
sottolineando tutti gli scompensi e i disagi che questo comporta.
Come già descritto, per la scorta di alcuni detenuti, come i
collaboratori di giustizia, si muovono simultaneamente sino a 12
agenti per il servizio di scorta e di piantonamento presso il
Pronto soccorso dell'Ospedale Parini, creando notevoli disagi al
comparto sicurezza e alla struttura ospedaliera stessa che -
ricordo - è preposta per le emergenze, con il rischio di creare
ritardi e disagi alle prestazioni urgenti.
L'Assessore nella precedente interpellanza, quello ufficiale, si
è limitata a rispondere in maniera tecnica solo alla parte di sua
competenza, ma le problematiche vanno viste e affrontate a 360
gradi nel loro insieme. Queste sono le vere scelte politiche che
dobbiamo fare per risolvere i problemi dei cittadini e dei
lavoratori che prestano il loro servizio in questa regione. Nel suo
intervento l'Assessore paragonava il rapporto tra il numero di
assistiti e il medico di famiglia dei comuni cittadini al rapporto
tra il medico di sanità penitenziaria e il numero di assistiti
all'interno del carcere, considerandolo ottimale. Come si può
paragonare un normale cittadino che al momento della necessità può
prendere liberamente la propria auto o farsi accompagnare da
parenti e amici e, nei casi più critici, usufruire del trasporto in
ambulanza, senza per questo dover far muovere una fetta consistente
del comparto sicurezza, con chi invece per i propri spostamenti
richiede un procedimento complicato e recante notevoli disagi?
Per entrare proprio nel cuore della situazione, vorrei far
presente che nelle ore notturne il servizio presso la Casa
circondariale è effettuato da sette unità: una in portineria, una
in sala regia, una guardia per ognuno dei tre piani e una adibita
alla sezione dei collaboratori di giustizia, infine il
sottufficiale responsabile del servizio. Quando succede che un
detenuto necessita di visite mediche, occorrono almeno quattro
unità per il servizio di scorta. Non potendo lasciare 220 detenuti
nelle mani di soli tre agenti, spesso si fa ricorso al personale
non in servizio, che, per solidarietà nei confronti dei colleghi,
presta la sua disponibilità in queste occasioni.
Qui rispondo anche alla collega Minelli che l'altra volta si
chiedeva se i detenuti fossero 226, come affermava lei, o 229 come
affermavo io. In realtà il numero il numero dei detenuti varia ogni
giorno, in quanto, oltre alle scarcerazioni, vi sono anche dei
trasferimenti presso altre carceri. Ieri erano 220, ad esempio, e
oggi non possiedo ancora i dati aggiornati.
Assessore, nel suo intervento durante la scorsa Assemblea lei ha
fatto presente che gli orari scoperti dal personale medico sono
stati coperti da personale infermieristico e che è sua intenzione
approfondire e monitorare se la presenza di tale personale, oltre
gli orari di copertura, risponda alle reali necessità. Al che io ho
risposto che, a mio avviso, il personale infermieristico non può di
certo rispondere alle reali necessità in quanto, oltre alla
somministrazione dei farmaci, l'infermiere di turno non si prende
di certo la responsabilità che si prenderebbe un medico nel
decidere se un detenuto abbia necessità o meno di recarsi in
ospedale per accertamenti. Dopo l'Assemblea però mi sono chiesto:
chi sono io per valutare se effettivamente il personale medico e
infermieristico possa o meno rispondere a queste esigenze? Così ho
semplicemente domandato al personale della Penitenziaria, in quanto
diretto interessato, di valutare lui stesso se il servizio fosse
adeguato o meno. Da tale mia richiesta è partita immediatamente una
petizione, che nel giro di pochi giorni è stata firmata da 100
agenti su 122 facenti parte l'organico operativo; 18 dei restanti
non si sono rifiutati di firmare, ma erano semplicemente assenti
dal servizio in questi giorni e quindi non reperibili. Per
correttezza, faccio presente che 4 degli agenti in servizio non
hanno firmato la petizione non perché ritengano che il servizio sia
adeguato, ma semplicemente perché preferiscono percorrere altre vie
per la soluzione del caso, come, ad esempio, i sindacati, quindi
nemmeno chi si è astenuto dal firmare lo ha fatto perché reputa che
il servizio offerto sia adeguato. Leggo la petizione che mi è stata
consegnata
brevi manu
per portarla alla sua attenzione, alla
sinistra troverà il nome ed il cognome degli agenti firmatari e
sulla destra la loro firma: "
All'Assessore alla sanità. Oggetto:
Richiesta per la presenza di personale medico ventiquattro su
ventiquattro all'interno della struttura della Casa circondariale
di Brissogne nei giorni feriali e festivi. Egregio Assessore, con
la presente desideriamo sottoporre alla sua cortese attenzione la
situazione di costante disagio e difficoltà dovuta alle necessità
di scortare i detenuti presso il Pronto soccorso di Aosta in caso
di richiesta di prestazioni sanitarie al di fuori degli orari in
cui all'interno della struttura non è presente il personale medico.
Il consistente impiego di personale penitenziario, già pesantemente
sottorganico, per poter garantire la sicurezza degli spostamenti
dei detenuti che necessitano di visite mediche al di fuori degli
orari coperti da medico in struttura, crea costantemente situazioni
di disagio. La presenza di personale infermieristico durante le ore
non coperte dal personale medico non risolve in alcun modo le
molteplici criticità esposte, ma garantisce la sola continuità di
somministrazione dei farmaci ai detenuti. Per le sopraindicate
ragioni le chiediamo di poter garantire la presenza medica
ventiquattro ore su ventiquattro. Certi della sua disponibilità e
del suo impegno nel venire incontro alle nostre richieste, restiamo
in attesa di un suo cortese riscontro. Distinti saluti, il
personale della Penitenziaria della Casa circondariale di
Brissogne
". Qua abbiamo le 100 firme.
Assessore, le lascio questa petizione, con la preghiera di dare
la possibilità anche agli altri Consiglieri, se lo richiedono, di
consultarla per valutarne l'effettiva veridicità.
Chiudo il mio intervento rivolgendomi ai colleghi Consiglieri.
Gentili colleghi, visto che le problematiche del carcere di
Brissogne, a quanto pare, stanno a cuore a tanti di voi, come al
sottoscritto, mi riferisco ai colleghi della Lega Manfrin e
Distort, che nel giro di un mese si sono recati ben due volte
presso la struttura carceraria per valutarne le condizioni, ma
anche ai colleghi di Impegno Civico che nella scorsa Assemblea
hanno presentato una risoluzione per venire incontro ad alcune di
queste problematiche, la stessa Presidente ha dichiarato che le
problematiche relative alla sanità sono quanto mai urgenti - recito
testualmente le sue parole, Presidente - e visto che relativamente
al direttore del carcere e alle altre carenze strutturali possiamo
solo sollecitare il Ministero della difesa affinché prenda i dovuti
provvedimenti, ma che per questo problema riferito alla sanità
invece abbiamo la piena competenza noi Regione, chiedo a tutti i
Consiglieri di valutare a fondo se votare o meno questa mozione,
perché la vostra scelta potrà comportare una differenza sostanziale
per il benessere di tutto il personale penitenziario.
Presidente -
Dichiaro aperta la discussione. La parola al
Consigliere Manfrin.
Manfrin (LEGA VDA) -
Io accolgo volentieri il sollecito
del Consigliere Mossa, le dico subito che, se è possibile, alla
fine di questo mio breve intervento avrei piacere di poter vedere
questa petizione.
Volevo però portare all'attenzione di questo dibattito un
elemento che, secondo me, è importante, perché io credo che esista
anche un metodo per affrontare alcuni temi che sono io credo un po'
tutti quelli del dibattito politico. Ci sono alcuni temi che
dipendono da alcune leggi e quindi si possono esaminare perché le
leggi si possono leggere in qualsiasi momento e si può porre un
rimedio normativo; ci sono invece altri temi su cui è necessario
fare delle valutazioni. Nello specifico, siccome, come giustamente
ha ricordato, io e il collega Distort ci siamo recati due volte
quest'anno, ma anch'io e la collega Spelgatti ci siamo recati,
prima ancora di diventare Consiglieri regionali, in visita e
abbiamo preso assolutamente a cuore le condizioni e le necessità
del personale carcerario e ci tengo a ribadire del personale
carcerario amministrativo, perché non facciamo visite ovviamente,
come fanno altri, a tutela dei carcerati, ma ci occupiamo di chi
invece difende la nostra sicurezza. In relazione al problema della
sanità è stata fatta una ricerca che vede innanzitutto come viene
trattato il tema nelle altre Regioni, soprattutto nelle Regioni a
Statuto speciale. La ricerca normativa non è ancora terminata, ma
un dato però glielo posso dire: ho fatto un articolo 116 per
vedere, perché giustamente anche a me è stata sollevata la
questione degli interventi notturni richiesti dai detenuti per
interventi medici e quindi giustamente si dice: si toglie del
personale alla Casa circondariale per accompagnarli presso il
Pronto soccorso, chiaramente il detenuto fa finta di stare male e
quindi si fa la sua passeggiata, viene accompagnato e tutto il
resto. Il punto è che questo accesso agli atti mirava a vedere
quanti erano stati gli interventi in un anno oltre le ore 20:00:
oltre le ore 20:00 ci sono state in un anno meno di 20 uscite. È
chiaro quindi che a questo punto, secondo me, dovremmo fare un
approfondimento ulteriore per verificare se effettivamente il
rapporto costi/benefici su quanto ci si propone di fare, quindi
giustamente aumentare il benessere e soprattutto diminuire il
lavoro e il gravame sugli agenti di Polizia penitenziaria e sul
Servizio sanitario nazionale.
Credo che poi si debba fare una riflessione ancora più ampia, e
questo mi piacerebbe molto farlo magari in V Commissione,
relativamente al servizio psichiatrico. Questo è stato sollevato a
noi dagli agenti, perché è chiaro che alcuni atti di autolesionismo
che provocano anche la chiamata di emergenza derivano anche da
situazioni psicologiche particolari e la condizione di situazione
psicologica particolare discende anche dalla mancanza del
direttore, perché il carcere di Aosta, che non è un carcere di
massima sicurezza, ma è un carcere che potrebbe definirsi di
custodia attenuata, ma in realtà è definita Casa circondariale,
sostanzialmente, se fosse stato costruito per far fronte alle
esigenze del territorio, quindi per contenere i detenuti
valdostani, non avrebbe più di una ventina di persone all'anno,
però in questo momento, com'è stato ricordato, ne ospita circa 180.
In questo carcere vengono mandati detenuti di altre regioni e
l'arrivo di detenuti di altre regioni crea un problema, perché
chiaramente i direttori degli altri istituti circondariali non
mirano a mandare presso il carcere di Brissogne i soggetti
migliori, coloro che non creano problemi, coloro che non si
ribellano, coloro che non producono aggressioni e tutto il resto,
ma tenderanno a mandare presso il Carcere valdostano gli elementi
peggiori e quindi quelli che creano più problemi. Cosa succede?
Che, non essendoci un direttore o un direttore fisso, le poche
volte in cui il direttore fa visita al nostro Carcere di Brissogne,
si fa appena in tempo a gestire le urgenze; i trasferimenti da una
parte all'altra è più difficile gestirli con continuità. Questo
vuol dire che un detenuto già problematico viene trasferito da un
carcere del chiamiamolo nord-ovest, quindi Lombardia, Piemonte e
Liguria, quindi si porta un detenuto che già presenta dei problemi
e lo si porta lontano da casa, con conseguente aggravio di costi
per i parenti che lo vogliono andare a trovare, con rarefazione
delle visite e quant'altro si può produrre quando ci si trova
lontani da casa. Questo crea una situazione psicologica nel
detenuto che chiaramente non favorisce il benessere e questo si
scarica anche, in ultima battuta, sul servizio sanitario. Io quindi
credo che ci siano tutta una serie di elementi che è anche
difficile cogliere se non si va a fare una visita specifica com'è
stata fatta più volte, e credo che questo debba essere un elemento
di dibattito che non debba possa essere risolto semplicemente con
una mozione, dove si dice: "dotiamo di un maggior servizio il
servizio sanitario", ma che debba essere un po' più articolato e un
pochino più studiato con dati alla mano. Io penso che tutti gli
interventi di questo tipo debbano seguire questo iter per avere un
percorso certo e dei dati certi sui quali riflettere.
Presidente -
La parola all'Assessore Certan.
Certan (ALPE) -
Collega Mossa, alcune precisazioni. Io
non voglio fare premesse e neanche premesse delle premesse e
neanche essere troppo pignola o sofista, però mi permetto di dire
che la petizione in Consiglio regionale deve essere consegnata al
Presidente del Consiglio e deve seguire l'articolo 36 del
Regolamento interno. L'impegnativa poi la posso prendere in
considerazione, però l'iter che deve seguire non sono io a
decretarlo e a definirlo, ma è un Regolamento interno e quindi deve
seguire quell'iter per essere veramente una petizione, altrimenti è
un'informativa o è una nota firmata da lavoratori che io prendo in
considerazione, ma non è una petizione; mi permetto solo di
precisare questo. Se vuole, io la trasmetto al Presidente del
Consiglio, però sarebbe più opportuno che fosse lei a trasmetterla,
perché io non credo sia accettabile. Il contenuto dell'impegnativa
posso anche prenderlo in considerazione, ma questo documento non è
presentabile come petizione.
Detto questo, leggerò chiaramente con attenzione il testo
perché, come le ho ricordato l'altra volta, è mia intenzione
fissare un appuntamento e andare al carcere e seguire questa
tematica. Non entro poi in merito e non colgo le sue provocazioni
su Assessore ufficiale o no, bisogna essere umili nella vita e
andiamo avanti, quindi per ora le risponderò in base ai dati che mi
sono stati forniti.
Ai sensi del decreto legislativo n. 192/2010, citato nella
mozione, le funzioni in materia di assistenza sanitaria svolte
dall'Amministrazione penitenziaria ai detenuti e agli internati del
territorio regionale, e più nello specifico quindi parliamo degli
ospiti della Casa circondariale di Brissogne, dovrebbero essere
trasferite dal Ministero della giustizia alla Regione Valle
d'Aosta. Tale trasferimento è stato reso esecutivo con la delibera
della Giunta regionale n. 1850 del 10 dicembre 2015, che ha come
titolo: "Recepimento dell'accordo sul documento "Linee guida in
materia di modalità di erogazione dell'assistenza sanitaria negli
istituti penitenziari per adulti, implementazione delle reti
sanitarie regionali e nazionali", approvato dalla Conferenza
unificata in data 22 gennaio 2015...". Il titolo continua ancora
con "... Approvazione di direttive all'Azienda USL Valle d'Aosta in
materia di sanità penitenziaria" attraverso la quale la Regione a
sua volta ha trasferito le competenze sanitarie proprie all'Azienda
USL Valle d'Aosta. I fondi che il Ministero della giustizia
dovrebbe trasferire alla Regione Valle d'Aosta, poi la Regione li
trasferisce all'Azienda USL, che, di conseguenza, li trasferisce
alla Casa circondariale. Questo per quanto riguarda la materia
sanitaria.
Ci sono tanti elementi che ha messo sul tavolo, però, circa i
problemi del personale, capisco che ci siano dei disservizi, se
manca il direttore fisso, sicuramente, se ci sono problemi di
personale, ci saranno problemi nella Casa circondariale, ma quello
riguardante il personale è un problema che è diverso e non può
essere collegato, perché non è di gestione nostra, ma giustamente
la scorsa volta aveva risposto la Presidente perché è materia
statale. Vorrei quindi che si scindessero questi due aspetti,
perché altrimenti non si può arrivare a una giusta soluzione.
La citata Conferenza unificata di gennaio 2015 conviene sulla
costituzione della rete dei servizi sanitari penitenziari che
assicura l'assistenza dei detenuti sul proprio territorio regionale
attraverso un sistema articolato di servizi sanitari con
caratteristiche di complessità organizzativa e funzionale
crescenti.
In Valle d'Aosta è presente un'unica casa circondariale che, per
vicinanza, costituisce una componente per quanto riguarda i
ricoveri superiori ai sette giorni della rete piemontese possiede
una camera di degenza presso l'Ospedale Umberto Parini, quindi fa
parte della rete piemontese, ma ha comunque per i ricoveri
superiori ai sette giorni una camera di degenza dedicata presso
l'Ospedale Parini. La Regione Piemonte che conta invece diversi
istituti penitenziari nella rete, di cui alla DGR 26-3383 del 30
maggio 2016, classifica gli istituti di pena in tre livelli:
assistenza base con copertura medica almeno h12, con servizio
notturno garantito dalla continuità assistenziale al bisogno,
ambulatorio infermieristico e specialistica, quindi vuol dire SERD,
Dipartimento salute mentale, odontoiatria e infettivologia, nonché
presenza del medico responsabile per almeno tre ore settimanali nei
giorni feriali; assistenza
spoke
con copertura medica h24,
assistenza infermieristica con almeno due unità per turno diurno,
almeno h12, specialistica come assistenza base, cui vanno aggiunte
ulteriori specialità e percorsi di ricovero garantiti dal presidio
ospedaliero dell'ASL di riferimento, le case circondariali che
hanno questo tipo di assistenza sono quelle che hanno da 500 a
1.100 (quella di Ivrea) detenuti; assistenza
hub
ospedaliero
e reparto detenuti ASO (il terzo livello), Città della salute,
centro di riferimento regionale: la casa circondariale di Torino 2
arriva fino a 8.600 passaggi l'anno. I centri hub e spoke non sono
classificati tali solo per la complessità, escludendo l'assistenza
ospedaliera, ma in virtù delle dimensioni del numero di passaggi,
della collocazione periferica, piuttosto che come riferimento
all'interno della rete.
La Casa circondariale di Brissogne non possiede nessuna di
queste caratteristiche descritte in quanto, data la tipologia dei
detenuti che vengono spesso chiamati "ristretti", avrebbe i
requisiti dell'assistenza base, ma, per il numero complessivo, per
la presenza di collaboratori di giustizia, nonché per la lontananza
da altri istituti, si colloca a un livello intermedio: tra quello
di assistenza base e il secondo livello di assistenza spoke.
Per descrivere la tipologia di prestazioni, si fa ancora
riferimento alla Conferenza unificata, che rimanda alla legge n.
354/1975 e al DPR n. 230/2000, in cui viene specificato che ai
detenuti deve essere assicurata l'assistenza all'interno
dell'istituto penitenziario facendo ricorso a strutture sanitarie
esterne quando siano necessarie cure e accertamenti diagnostici che
non possono essere garantiti all'interno dell'istituto stesso. I
detenuti internati ai sensi quindi del decreto legislativo n.
230/1999, all'articolo 1, hanno diritto, al pari dei cittadini in
stato di libertà, all'erogazione delle prestazioni di prevenzione,
diagnosi, cura e riabilitazione efficaci e appropriate sulla base
degli obiettivi di salute e dei Livelli Essenziali di Assistenza
(LEA), a cui deve essere annoverata la possibilità di accesso al
Pronto soccorso. Si precisa che i detenuti fruiscono, a differenza
dei cittadini, di un particolare codice di esenzione (F01) valido
per qualsiasi prestazione venga loro erogata. Qualsiasi prestazione
venga loro erogata quindi i detenuti fruiscono di un codice di
esenzione e questa prestazione può essere erogata all'interno e
all'esterno dell'istituto di detenzione contrariamente al resto
della popolazione, che o esente per età, o per reddito, o per
patologia, oppure contribuisce pagando il
ticket
alla
prestazione.
Riporto l'attenzione sul DPCM del 1° aprile 2008, che
all'allegato A definisce che l'assistenza sanitaria è organizzata
secondo principi di globalità dell'intervento sulle cause di
pregiudizio della salute, di unitarietà dei servizi e delle
prestazioni, di integrazione dell'assistenza sociale e sanitaria e
di garanzia della continuità terapeutica. Presso la Casa
circondariale di Brissogne tutti i detenuti nuovi giunti
dall'esterno tradotti da altri istituti sono sottoposti a visita,
in cui vengono rilevati anche gli eventuali rischi che possono
pregiudicare la loro o l'altrui salute tenendo conto delle terapie
già in atto.
Riprendendo i contenuti della delibera di Giunta del 2015, si
osserva che nello specifico la medesima prevede: l'assistenza
medica di base, cioè un medico di sanità penitenziaria presente in
sede e in orario dalle 8,00 alle 18,30 con mezz'ora di pausa dal
lunedì al venerdì e dalle 8:00 alle 14:00 il sabato, la domenica e
i festivi; intervento su chiamata del medico di continuità
assistenziale nelle restanti ore, al pari di ogni altro cittadino;
assistenza infermieristica h24 giornaliere per 365 giorni;
assistenza specialistica in odontoiatria tre ore alla settimana, in
psichiatria quattro ore a settimana, cui poi è stato aggiunto,
sulla base del numero di richieste, anche l'oculistica una volta
alla settimana. L'Azienda USL Valle d'Aosta sta lavorando per
l'eventuale inserimento anche dell'infettivologo valutando il
numero di richieste di visita. Sono inoltre garantiti la presenza
dello psicologo, dell'assistente sociale e del SERD, mentre
permangono allo stato attuale delle difficoltà nel garantire in
costanza la presenza del medico SERD, ma viene assicurata la
continuità terapeutica per chi è già in trattamento.
Si desume da quanto riportato che i LEA (Livelli Essenziali di
Assistenza) sono erogati al pari e anche più di come sono garantiti
a tutti i cittadini proprio perché viene riconosciuta la
delicatezza e la peculiarità della situazione. Per quanto attiene
alla presenza in sede del medico nelle ore notturne, questo non
risolverebbe l'accesso dei detenuti che necessitino del Pronto
soccorso. L'infermiere, operatore laureato, ha le competenze per
stabilire quando il soggetto ha necessità di intervento ed è un po'
sminuente nei confronti di questa professione affermare che non
risolve alcuna criticità, garantendo la sola somministrazione di
farmaci, cui tempo addietro provvedevano gli agenti di Polizia
penitenziaria privi di formazione specifica in tale settore tra
l'altro. La presenza di un medico, qualora un detenuto compia delle
azioni particolari, non eviterebbe in alcun modo l'invio al Pronto
soccorso: anche il medico presente dovrebbe comunque portare il
detenuto al Pronto soccorso. Nel caso invece in cui un detenuto si
procuri o abbia la necessità di un intervento dell'infermiere per
tagli, l'infermiere è perfettamente in grado di verificare la
criticità di queste ferite, qualora sia necessario medicare,
monitorare ed eventualmente far intervenire i medici del Pronto
soccorso, o aspettare, se la situazione non è così grave, il medico
la mattina successiva.
Attraverso inoltre la chiamata alla centrale unica di soccorso
in caso di necessità viene effettuato il
dispatch
e inviato
il mezzo idoneo rispetto ai sintomi lamentati. C'è quindi comunque
anche una centrale unica che è situata presso l'aeroporto che può
essere allertata. A mero titolo esemplificativo si segnala che nei
mesi di agosto e settembre 2018 sono stati disposti 11 invii al
Pronto soccorso, di cui 6 nel mese di agosto e 5 nel mese di
settembre e tutti sono stati fatti dal medico di sanità
penitenziaria o di continuità assistenziale. L'Azienda è stata
invitata in ogni caso a predisporre un accordo con la continuità
assistenziale e l'emergenza territoriale al fine di provvedere
all'invio del detenuto in Pronto soccorso in modo appropriato e
consono rispetto alla necessaria richiesta di autorizzazione.
L'infermiere non può disporre l'invio in Pronto soccorso, a cui
provvede il medico di continuità assistenziale che viene comunque
chiamato.
Tutto ciò premesso, ribadisco anche quanto affermato nella
precedente seduta. In caso di necessità di invio al Pronto
soccorso, in assenza o in presenza del medico per cui vi ho dato i
dati, i detenuti devono essere scortati comunque impiegando
personale carcerario per poter garantire la dovuta sicurezza.
L'assistenza sanitaria penitenziaria viene erogata con le stesse
modalità impiegate per tutti i cittadini, la condizione di
restrizione non fa della popolazione carceraria una popolazione di
per sé malata. Il rapporto tra il numero degli assistiti e il
medico di famiglia assimilabile al medico di sanità penitenziaria è
considerato ottimale in termini di 1 medico per 1.000 assistiti per
la popolazione, fino ad un numero massimale anche di 1.500
cittadini, i quali nelle giornate festive accedono al medico di
continuità assistenziale. Presso la Casa circondariale di Brissogne
tale rapporto è pari a 1 medico ogni 250-260 assistiti, compresi i
sabati e i festivi. Poi ho sentito il collega Manfrin, che forse ha
i dati ancora più aggiornati di me, ha parlato addirittura di 180,
i dati che mi sono stati forniti sono di 250-260. Il personale
sanitario non può essere chiamato a sopperire alla carenza di
personale penitenziario. L'Assessorato mantiene l'impegno a
monitorare, l'impegno che ho preso lo scorso Consiglio, il corretto
ed efficace impiego del personale come fatto finora secondo quanto
previsto dal capitolato di affidamento del servizio. Pur nella
consapevolezza quindi di determinati disagi che afferiscono alla
popolazione detenuta, si ritiene che non possano gli stessi essere
assolti dall'assistenza sanitaria quando in realtà sono di
pertinenza dell'assistenza penitenziaria e poi, come vi ho ribadito
per tutte le leggi e i vari decreti, viene in qualche modo
assimilata anche all'assistenza sanitaria, ma è assistenza
penitenziaria.
In conclusione, tenuto conto che i livelli assistenziali
essenziali di assistenza previsti per la popolazione detenuta sono
ampiamente garantiti, che gli accessi al Pronto soccorso avvengono
su indicazione del medico di continuità assistenziale negli orari
non coperti dal servizio presso la Casa circondariale, nonché della
circostanza che un servizio medico h24 comporta l'assunzione di
almeno quattro unità di personale medico aggiuntive per una spesa
di circa 335 mila euro annui, che corrisponde all'incirca alla
spesa che consentirebbe il raddoppio, ad esempio, per dare una
comparazione, degli equipaggi di emergenza della Bassa Valle e che
si sovrapporrebbe al costo del medico di continuità assistenziale,
spesa il cui costo complessivo supererebbe in modo eccessivo e non
sostenibile il trasferimento dal Ministero.
Noi ci asterremo su questa mozione prendendoci l'impegno
chiaramente di monitorare e di approfondire meglio, ma non possiamo
accogliere questa mozione in virtù dei dati che ho fornito. Inoltre
le preciso che i trasferimenti aziendali dell'USL sotto forma di
prestazioni per carcere, cioè dei fondi LEA, sono di circa 40 mila
euro annui, il totale dei fondi destinati al carcere sono 430 mila
euro annui. Occorre tenere conto che nel 2015 lo Stato ha versato
336 mila euro, che quindi sono stati liquidati all'Azienda e da
quest'ultima al carcere; nel 2016 dovevano essere liquidati 336
mila, che non sono mai stati versati dallo Stato, e quindi è
l'Amministrazione regionale che ha provveduto a mantenere tale
cifra; 354 mila del 2017 non sono ancora stati versati dallo Stato,
ma la Regione ha comunque trasferito le risorse all'Azienda, che le
ha trasferite alla Casa circondariale.
Presidente -
La parola al Consigliere Mossa.
Mossa (M5S) -
Cercherò di essere il più breve possibile.
Cercherò di rispondere celermente al Consigliere Manfrin e
all'Assessore Certan.
Come lei ha detto, Consigliere Manfrin, che si è recato ben due
volte al carcere per valutare la situazione del personale della
Penitenziaria, io e la Deputata Elisa Tripodi ci siamo recati al
carcere per valutare tutta la situazione, non solo quella della
Polizia penitenziaria, ma anche quella strutturale, abbiamo girato
tutte le sezioni all'interno... non faccia così con la testa perché
lei ha appena accennato che ha visitato gli uffici amministrativi,
lei è entrato nelle sezioni dove ci sono i detenuti?
(interruzione del Consigliere Manfrin, fuori
microfono)
... in carcere mi hanno detto diversamente. In ogni caso anche
il benessere dei detenuti porta al benessere del personale, questo
è sottinteso. "Benessere dei detenuti" non significa che loro
debbano fare una bella vita, significa che perlomeno vengono
trattati rispettando i diritti umani che prevede la nostra
Costituzione.
Collega Manfrin, che lei necessiti di ulteriori valutazioni per
valutare se effettivamente la presenza del personale
infermieristico è idonea o meno equivale a dire che probabilmente è
venuta a mancare quella fiducia nei confronti degli agenti della
Penitenziaria che hanno firmato quella petizione e, anche se non la
voglio rendere ufficiale, io l'ho portata semplicemente perché, se
fossi stato io a dire che quella petizione che tutti gli agenti
all'unanimità hanno firmato perché non sono assolutamente
soddisfatti di questo servizio, è una cosa; leggere invece un
documento firmato quasi all'unanimità dagli agenti è un altro. Non
chiedo quindi l'ufficializzazione di quella carta, ma ho fatto
semplicemente presenti le criticità del personale.
Detto questo, mi rivolgo all'Assessore Certan. Lei ha detto che
si recherà al carcere per valutare e quindi per monitorare...
(interruzione dell'Assessore Certan, fuori microfono)
... l'ha detto prima, menomale che vi è la registrazione in
streaming
...
(nuova interruzione dell'Assessore Certan, fuori
microfono)
... ah, chiedo scusa io pensavo che... lei, Assessore ha detto
che si recherà al carcere per valutare, per monitorare se la
presenza di personale infermieristico copre queste esigenze, adesso
io mi chiedo con chi andrà a parlare perché, visto che le persone
che sono direttamente coinvolte si sono espresse ampiamente
all'unanimità e quindi magari andrà a parlare con l'infermiere
(nuova interruzione dell'Assessore Certan, fuori
microfono)
... mi dispiace che io e i 100 agenti firmatari di quella...
chiamiamola ancora petizione, anche se non è ufficiale, abbiamo
sminuito la professionalità dell'infermiere, assolutamente non era
questo il nostro tentativo, ma l'intenzione era di presentare ben
altre criticità.
Detto questo, io chiudo, comunque le criticità sono state
esposte, il personale della Penitenziaria ha espresso le proprie
opinioni sulle criticità e sulle soluzioni adottate, a questo punto
non resta altro che votare e vediamo chi si prenderà le proprie
responsabilità di dire se questa scelta va fatta oppure no.
Relativamente a tutte le normative che mi ha descritto, io posso
rispondere come l'altro giorno come tanti di voi hanno risposto in
Assemblea: sono scelte politiche che però vanno fatte solo per il
Casinò. Quando si tratta di problemi tecnici, sia i vigili del
fuoco che la Penitenziaria, abbiamo due pesi e due misure, le
scelte politiche si possono fare solo per il Casinò.
Presidente -
La parola al Consigliere Manfrin.
Manfrin (LEGA VDA) -
Collega Mossa, io la prego di
valutare davvero in positivo le mie parole. Non voglio certo fare
polemica, non era certo mia intenzione confutare quello che lei
propone, né tanto meno sminuire il valore di una petizione fatta
all'interno della struttura, però ci tengo ad evidenziare alcuni
fattori. Il primo è questo: io avevo già visto la struttura in una
prima visita con la collega Spelgatti, quindi avevamo già visto
all'interno della struttura i problemi assieme all'Onorevole
Simonetti nel 2017. Nella seconda visita abbiamo fatto un incontro
specifico, dove, oltre che parlare con il direttore e con il
vicecomandante dell'istituto, abbiamo visitato la sezione che non
avevamo ancora visitato dei collaboratori di giustizia - quella era
una parte che non avevamo ancora visto -, che peraltro è l'unica
che può definirsi in perfette condizioni. Nella seconda visita
abbiamo dedicato ovviamente la nostra attenzione a ulteriori
problemi e ci siamo anche avvalsi della professionalità del collega
Distort, che, essendo architetto, ha anche la possibilità di
valutare lo stato di alcune strutture ed è stato utilissimo per
mettere giù alcune criticità.
Come detto, nessuno mette in dubbio che vi siano delle
necessità, quello che sto dicendo è una cosa differente: calibrare
gli interventi, secondo me, va fatto guardando i dati. Mi spiego.
Ci siamo confrontati io e l'Assessore Certan, quello che abbiamo
potuto un po' realizzare è stato che la copertura a oggi del
servizio interno del carcere è affidato a una cooperativa, è un
servizio esternalizzato, che lei ben sa, che scade il 31 dicembre
2018 e il costo di quel servizio è di circa 300-350 mila euro; la
copertura integrale nelle 24 ore sarebbe ovviamente molto onerosa,
ma bisogna effettivamente vedere qual è l'intervento migliore per
quel tipo di necessità, quindi io glielo dico perché, come lei in
questo momento, mi sono trovato dai banchi dell'opposizione anch'io
e ho fatto giustamente le battaglie e comprendo anche le necessità
di portare a casa un risultato e tutto il resto, però, se si
approva una mozione con dei contenuti politici invitando in maniera
generica a migliorare il servizio, senza avere contezza delle
specifiche necessità, si rischia di fare un intervento che nella
sostanza o magari serve a poco, o magari non assolve al suo
compito. Quello che dico semplicemente è: facciamo una verifica,
dopodiché vediamo effettivamente le cose, ma tutto alla luce del
sole. Ci confrontiamo in commissione, chiediamo i dati e facciamo
un confronto su questo, nulla di più.
Presidente -
Non ci sono altri interventi, dichiaro
chiusa la discussione generale. Non ci sono interventi per
dichiarazione di voto e/o per replica, pongo in votazione la
mozione. La votazione è aperta. La votazione è chiusa. Comunico
l'esito della votazione:
Presenti: 33
Votanti           
: 5
Favorevoli: 5
Astenuti: 28 (Aggravi, Baccega, Bertin, Bertschy, Bianchi,
Borrello, Certan, Chatrian, Cognetta, Daudry, Distort, Farcoz,
Fosson, Gerandin, Luboz, Lucianaz, Manfrin, Marquis, Minelli,
Morelli, Nogara, Restano, Rollandin, Sammaritani, Sorbara,
Spelgatti, Testolin, Viérin)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK