Consiglio Regionale della Valle d'Aosta - Oggetto del Consiglio n. 585 del 10 giugno 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 585 del 10 giugno 2009 - Resoconto
OGGETTO N. 585/XIII - Interpellanza: "Proposta di un nuovo
insediamento residenziale nell'area adiacente al lato est dello
stabilimento Cogne Acciai Speciali in comune di Aosta".
Interpellanza
Preso atto che, in merito ad una proposta di PUD privato per
un insediamento residenziale di 90 alloggi in un'area adiacente al
lato est dello stabilimento siderurgico Cogne Acciai Speciali ad
Aosta, il Comitato tecnico per l'ambiente ha rilevato
l'inopportunità di inserire una nuova area residenziale nei pressi
dello stabilimento, che la commissione regionale per la prevenzione
degli incendi ha rilevato che tale area è interessata dal blocco in
caso di incidente nello scenario acido fluoridrico del piano di
emergenza esterno della Cogne acciai speciali S.p.A, sconsigliando
nuove edificazioni residenziali in tale area e che il Dipartimento
prevenzione dell'azienda Usl Valle d'Aosta ha rilevato che l'area
presenta caratteristiche oggettive di criticità;
Tenuto conto che è stata presentata una petizione da parte
degli abitanti del quartiere Dora contro il nuovo insediamento
residenziale e a favore della realizzazione in tale area di una
barriera protettiva piantumata verso lo stabilimento, di un'area
verde attrezzata a giardino, orti e strutture ricreative, nonché la
realizzazione di un collegamento pedonale privo di barriere
architettoniche a ponte sulla ferrovia al fine di facilitare i
rapporti con il quartiere San Rocco e con il centro
cittadino;
Constatato che malgrado tali elementi negativi, il Consiglio
comunale di Aosta ha deliberato recentemente, sulla base del parere
legale dello studio associato Casavecchia-Santilli, di proseguire
nell'iter di approvazione del PUD;
Sottolineato come tale iniziativa potrebbe portare difficoltà
alla Cogne acciai speciali, che nell'ambito del grande piano di
riorganizzazione dello stabilimento potrebbe trovarsi di fronte a
nuovi vincoli, legati alla presenza dei nuovi insediamenti
residenziali al suo confine est;
Evidenziato come tra i proponenti vi sia anche la società di
proprietà regionale Vallée d'Aoste Structure;
i sottoscritti Consiglieri regionali
Interpellano
la Giunta regionale per conoscere se intenda:
1) richiamare l'amministrazione comunale della città di Aosta
al rispetto dei pareri e delle indicazioni dei comitati tecnici
regionali competenti in materia di ambiente e di prevenzione degli
incidenti;
2) aprire un tavolo di confronto con la Giunta comunale di
Aosta, la società siderurgica Cogne acciai speciali, i comitati
tecnici alla valutazione dei grandi rischi e delle compatibilità
ambientale, al fine di dare all'area interessata un futuro
condiviso, al servizio di una migliore integrazione tra
stabilimento e quartiere e tra questo ed il centro cittadino, senza
nuovi insediamenti residenziali;
3) richiedere alla società Vallée d'Aoste Structure di
ritirare la propria partecipazione all'iniziativa in questione,
tenuto conto che essa danneggia lo stabilimento siderurgico, suo
principale cliente, e che risulta essere in contrasto con le
indicazioni degli enti regionali.
F.to: Bertin - Louvin - Giuseppe Cerise - Chatrian - Patrizia
Morelli
Presidente
- La parola al Consigliere Bertin.
Bertin (VdAV-R)
- Questa vicenda per certi aspetti è un
po' inquietante, considerato che riguarda la sicurezza,
l'incolumità e la salute dei cittadini e si riferisce alla proposta
di un PUD privato per un insediamento residenziale di 90
appartamenti nella zona che separa lo stabilimento siderurgico
Cogne dal quartiere Dora.
In effetti qualche tempo fa è stato presentato questo PUD, che
ha ricevuto soltanto pareri negativi o comunque critici e molte
perplessità da parte degli uffici regionali, nel quale si
evidenziano a tutti i livelli le criticità di questo nuovo
insediamento per ragioni di sicurezza, e non solo. In effetti il
Comitato... ad esempio la Commissione regionale per la prevenzione
degli incendi richiede al Comune di Aosta un'attenta valutazione su
quello che potrebbe succedere in caso di incidente nello
stabilimento, in quanto quella zona dovrebbe servire come zona di
evacuazione e di soccorso per i mezzi, in un eventuale incidente
all'interno dello stabilimento. Non soltanto, anche lo stesso
Dipartimento prevenzione dell'azienda USL della Valle d'Aosta ha
evidenziato una oggettiva criticità in questo tipo di intervento
urbanistico. A questo poi aggiungiamo il Comitato tecnico per
l'ambiente che, all'unanimità, ha espresso un parere che leggo
perché è particolarmente interessante:
"Al di là degli aspetti
più gravi, non si possono trascurare gli aspetti legati alla salute
e alla sicurezza per l'uomo, non pare opportuno inserire una nuova
area residenziale nei pressi di uno stabilimento siderurgico che
presenta potenziali rischi di incendi rilevanti, anche alla luce di
eventuali futuri sviluppi dell'attività nell'ambito dell'area di
proprietà della Cogne".
A questo aggiungiamo anche l'Ufficio
urbanistica della Regione, che ha ribadito l'inopportunità di
questo nuovo insediamento e il quadro è piuttosto inquietante da
questo punto di vista.
Teniamo anche conto che questa zona non ha necessità di nuovi
insediamenti abitativi dal momento che il quartiere sta - da un
punto di vista della popolazione - diminuendo e non si vedono
queste grandi necessità, peraltro era su una zona che separa il
quartiere dallo stabilimento e che può avere un ruolo di protezione
rispetto ad eventuali incidenti. Fra l'altro qualche tempo fa è
stata anche presentata una petizione da parte dei cittadini del
quartiere che consisteva nel chiedere che questa zona appunto serva
da protezione, e non solo, venga utilizzata per un collegamento al
quartiere Saint Roch tramite una passerella pedonale un po' più
dignitosa rispetto a quella che oggi collega il quartiere Dora al
quartiere Saint Roch, che francamente è fatiscente e - da un punto
di vista estetico - orribile, non degno di una città che vorrebbe
essere una città turistica o comunque con una qualità della vita e
della estetica un po' migliore.
Un altro aspetto piuttosto strano - a questo PUD partecipa come
uno dei promotori Vallée d'Aoste Structure, che è una società di
proprietà regionale - che evidenzia un fatto un po'
contraddittorio: da una parte, gli uffici dell'Amministrazione
regionale sostenevano l'inopportunità di questo intervento in base
a diverse considerazioni; contemporaneamente, il Governo regionale
e l'Amministrazione regionale promuovono questo tipo di intervento.
Per questo ci chiedevamo le ragioni di questa scelta e volevamo che
l'Amministrazione regionale richiamasse l'Amministrazione comunale
al rispetto dei pareri e delle indicazioni del Comitato tecnico,
nonché aprire un tavolo di confronto con la Giunta comunale, con i
vari uffici, i cittadini coinvolti per una decisione condivisa,
inoltre capire perché la partecipazione di Vallée d'Aoste Structure
a questo PUD che, a mio avviso, non ha senso e pertanto sarebbe
opportuno che ritirasse la partecipazione. Grazie.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie, Presidente.
Nel gennaio 2007 è stato presentato al Servizio valutazioni
impatto ambientale, come previsto dalla legge n. 14/1999, un PUD di
iniziativa privata concernente l'area di trasformazione AT 1
Dora-Borgnalle, subarea ZDT 4. Questo PUD insiste sulla zona di
nuova edificazione inserita nel piano regolatore di Aosta con
delibera della Giunta regionale dell'11 aprile 2000. La procedura
di valutazione di impatto ambientale è stata avviata con la
pubblicazione sul Bollettino ufficiale per i previsti 30 giorni e
in questa fase sono pervenute solo due osservazioni: la prima da
parte della Cogne Acciai Speciali, la seconda è pervenuta da parte
dell'allora Consigliere regionale Venturella. Entrambe le
osservazioni evidenziavano la necessità di tenere conto dei
potenziali rischi dell'intervento sulla salute e sulla
sicurezza.
Il 4 aprile 2007 il Comitato tecnico per l'ambiente ha espresso
un parere sulla compatibilità ambientale del PUD, evidenziando che,
pur non essendo presenti particolari impatti dal punto di vista
paesaggistico ambientale rispetto al comparto geologico
naturalistico, considerato che non si possono trascurare gli
aspetti legati alla salute e alla sicurezza per l'uomo, non pare
opportuno inserire una nuova area residenziale nei pressi di uno
stabilimento siderurgico che presenta potenziali rischi di
incidenti rilevanti, anche alla luce di eventuali futuri sviluppi
dell'attività produttiva nell'ambito dell'area di proprietà dello
stabilimento. Tale parere - come è noto - del Comitato tecnico è
obbligatorio, ma non vincolante, ai sensi sempre della legge
regionale n. 14/1999.
Quanto all'altro parere richiamato dall'interpellanza, la
Commissione regionale per la prevenzione degli incendi ha espresso
il parere richiesto dal Comune di Aosta il 14 novembre 2007. La
Commissione ha rilevato, anche sulla base della documentazione
fornita dalla Cogne, che gli effetti di danno connessi agli scenari
di rischio relativi all'utilizzo dell'acido fluoridrico - questo
agente inquinante viene utilizzato nell'impianto di decapaggio che
è quello più prossimo al quartiere Dora - sono confinati
all'interno del perimetro dello stabilimento, ma che vi potrebbero
essere degli effetti all'esterno del perimetro, per cui è stata
individuata una zona di attenzione esterna allo stabilimento
stesso, la cui ampiezza è definita in un raggio di 210 metri dal
punto di rilascio dell'acido fluoridrico. La Commissione ha quindi
rilevato che l'area oggetto del PUD è esterna ai cosiddetti "cerchi
di danno" che derivano dall'analisi di rischio ed esterna anche
alla zona di attenzione individuata nel caso di incidente
all'impianto di decapaggio. Peraltro la Commissione ha segnalato al
Comune che la via Lavoratori Vittime Col du Mont, che costeggia lo
stabilimento e l'area oggetto del PUD, è oggetto di blocco in caso
di incidente. Si tratta di precauzioni che si applicano in tutte le
situazioni incidentali. Il parere conclude osservando che
l'ulteriore urbanizzazione in un'area confinante ad una viabilità
che potrebbe essere interessata da mezzi di soccorso e impiegata
come via di esodo richiede un'attenta valutazione da parte del
Comune. Il Comune di Aosta ha quindi acquisito i pareri previsti
rispetto al PUD in questione e ha fatto le proprie valutazioni in
merito alla sua approvazione, valutazioni che competono
esclusivamente all'autorità comunale.
Rispetto alla seconda domanda occorre ricordare che esistono già
tavoli di confronto fra l'Amministrazione regionale e il Comune di
Aosta e fra le pubbliche amministrazioni e la Cogne per tutte le
problematiche che interessano lo sviluppo delle attività
industriali e l'utilizzo delle aree ex Cogne. L'area oggetto
dell'interpellanza non è compresa in questi ambiti di discussione,
dato che si tratta di un'area di proprietà privata al di fuori
dell'area industriale dell'Espace Aosta. Inoltre le problematiche
segnalate, quali l'integrazione fra il quartiere Dora e il centro
città, anche attraverso nuovi collegamenti pedonali, rilevano
principalmente nella competenza del Comune di Aosta e delle sue
determinazioni per quanto riguarda lo sviluppo urbanistico di
questa parte della città.
Rispetto alla terza domanda, l'area in questione copre una
superficie globale di 10.070 metri quadrati, di cui l'appezzamento
al mappale n. 62 di 2.328 metri quadrati è di proprietà di Vallée
d'Aoste Structure; nel 2004 i proponenti del PUD hanno chiesto a
Vallée d'Aoste Structure di aderire allo stesso. La società,
considerato che la proposta prevede di realizzare sull'appezzamento
in questione un edificio destinato ad uffici, indipendente
dall'edificio residenziale, e considerato ugualmente il
tradizionale orientamento a non ostacolare, anzi a favorire le
iniziative private che la coinvolgono, ha deciso nel novembre 2004
di aderire, senza alcun coinvolgimento economico, al PUD di
iniziativa privata in modo da permettere la prosecuzione dell'iter
autorizzativo dello stesso: ciò anche considerando che se è vero
che Cogne Acciai Speciali è l'interlocutore principale della
società per quanto riguarda le aree industriali dello stabilimento,
Vallée d'Aoste Structure ha comunque il compito istituzionale più
ampio di valorizzare il patrimonio immobiliare pubblico conferito
alla società. Vallée d'Aoste Structure per il momento ha quindi
solamente aderito al PUD di iniziativa privata per permettere la
prosecuzione dell'iter di approvazione dello stesso e, ripeto,
senza alcun coinvolgimento economico nelle fasi di predisposizione
dell'iniziativa e senza alcun impegno quanto alla prosecuzione
della sua partecipazione.
Presidente
- La parola al Consigliere Bertin.
Bertin (VdAV-R)
- Bene, anzi... male! Abbiamo capito che
Vallée d'Aoste Structure continuerà ad aderire a questo PUD, non
capiamo le ragioni, dal momento che Vallée d'Aoste Structure è già
proprietaria di migliaia di metri quadrati di spazi in altre zone
della Cogne, non si capisce la necessità di avere nuovi uffici in
questa zona. E poi come sottolinea anche il Comitato tecnico per
l'ambiente, così si limitano anche le possibili espansioni dello
stabilimento siderurgico, per cui si va anche a danneggiare
un'attività economica che in Valle d'Aosta ha un certo peso. Anche
questo valorizzare un terreno che non è particolarmente
significativo dal punto di vista economico... e che invece potrebbe
avere un ruolo importante per la qualità della vita del quartiere
Dora e soprattutto per la sicurezza dei cittadini residenti nella
zona. Fra l'altro si subordina a questa... non so se speculazione,
ma comunque a questo intervento urbanistico... la sicurezza degli
stessi cittadini che acquisteranno questi appartamenti, perché,
come giustamente ringrazio anche l'Assessore per aver ricostruito
in modo dettagliato i vari pareri - si sottolinea un rischio
oggettivo per la salute di questi nuovi residenti della zona;
pertanto è abbastanza importante questa cosa.
Arriviamo al fatto un po' contraddittorio: da una parte,
l'Amministrazione regionale esprime tutta una serie di pareri
negativi con i suoi uffici; contemporaneamente, con la mano destra,
promuove questa cosa qui, per cui sembrerebbe assolutamente una
cosa senza un grande senso. Fra l'altro, voglio dire, anche un po'
di buon senso in questi casi dovrebbe far prevalere un principio di
precauzione; in questi casi, di solito, quando non si ha la
certezza delle cose si fa prevalere un principio di precauzione e
non si va a mettere in pericolo la vita o comunque la salute dei
cittadini, anche perché - come detto - è un intervento a
rischio.
Insomma, siamo evidentemente insoddisfatti e comunque
sottolineiamo il fatto che c'è una preoccupazione non solo nostra,
ma da parte di buona parte della cittadinanza della zona e, per
quanto potremo, cercheremo di evidenziare questa che consideriamo
una iniziativa, come fra l'altro anche gli uffici tecnici della
Regione, inopportuna. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK