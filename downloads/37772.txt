Consiglio Regionale della Valle d'Aosta - Oggetto del Consiglio n. 1440 del 24 settembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
PARTECIPAZIONE E INIZIATIVA POPOLARE
Diritto di accesso
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1440 del 24 settembre 2015 - Resoconto
OGGETTO N. 1440/XIV - Interpellanza: "Indirizzi e azioni
intrapresi per la semplificazione delle procedure di accesso ai
servizi sanitari".
Presidente
- Per l'illustrazione, ha chiesto la parola la
collega Morelli; ne ha facoltà.
Morelli (ALPE)
- Merci Monsieur le Président.
Sì, a margine di questa iniziativa volevo fare una breve
considerazione riguardo a quanto ha appena risposto l'Assessore
Rini all'iniziativa del collega Viérin, che riprende temi che
anch'io avevo trattato nel mese di maggio scorso e a cui
l'Assessore aveva risposto con lo stesso tono, così, pieno di
intenti, ma che sono rimasti assolutamente ancora lettera morta. La
collaboration stratégique et synergique
con
l'amministrazione del Comune di Châtillon è rimasta lettera morta.
Chiusa parentesi.
Con questa interpellanza, presentata assieme al collega Fabbri,
i nostri gruppi vogliono invece sollevare una questione che attiene
all'accesso alla salute da parte dei cittadini valdostani. Il
diritto alla salute è un diritto che nella nostra democrazia è
riconosciuto ed è un diritto che va esercitato attraverso un
accesso equo, agevole, ai servizi sanitari, da parte dei cittadini:
i servizi di diagnostica e alle cure. Sappiamo che la domanda di
servizi sanitari è una domanda crescente, anche in virtù
dell'invecchiamento della popolazione e quindi della
cronicizzazione di certe malattie. Sappiamo, siamo consapevoli che
la gestione organizzativa di questa domanda è molto complessa e
deve passare attraverso un sistema, un'organizzazione altrettanto
complessa e articolata; sistema che comprende naturalmente quello
delle prenotazioni, ed è in particolare su questo tema che noi ci
concentriamo, anche perché il sistema delle prenotazioni dovrebbe
essere un sistema semplice, immediato per i cittadini, che richieda
il minor numero di passaggi possibile, che richieda il minor
dispendio di tempo, per far sì che il disagio causato dalla
malattia o comunque dalla necessità di curarsi non venga aggravato
da lungaggini, da rigidità e quindi sia, al contrario, un sistema
che è amichevole nei confronti dei cittadini.
Ora, abbiamo appreso direttamente dalla voce di alcuni cittadini
che ce l'hanno segnalato, ma poi verificando anche sul sito
dell'USL, là dove si parla delle prenotazioni, in particolare del
CUP (Centro Unico di Prenotazioni) - esiste il CUP telefonico dal
2002, quindi la nostra Regione è stata sicuramente una Regione
attenta sin da subito riguardo alla possibilità che i cittadini
prenotino telefonicamente le visite - ma il sito stesso specifica
che alcune prestazioni, per la loro particolarità, devono essere
prenotate presso gli sportelli dislocati sul territorio o
direttamente presso l'ambulatorio.
La nostra richiesta va quindi nel senso di capire quali sono i
metodi di prenotazione di visite ed esami previsti
dall'organizzazione sociosanitaria regionale, per quali tipologie
di prenotazione è richiesto di recarsi fisicamente agli sportelli,
quali sono le motivazioni che hanno portato ad adottare questo tipo
di modalità. Partendo da un problema che è più specifico, abbiamo
cercato anche di ampliare il raggio della nostra ispezione
chiedendo all'Assessore competente quali sono gli indirizzi dati,
quali le azioni messe in campo ai fini della semplificazione delle
procedure di accesso ai servizi sanitari e, naturalmente - perché
poi, una volta forniti gli indirizzi, una volta creato il sistema,
è importante andare a valutare l'efficacia, l'efficienza e la
performance
del sistema - quali sono i processi valutativi
che misurano l'efficacia e quali sono i risultati. E poi, visto che
all'interno del piano sociosanitario - che è ancora tutt'ora in
vigore, ma anche nella bozza stessa di aggiornamento del piano
sociosanitario che abbiamo ricevuto - si parla giustamente di
"semplificazione", chiediamo anche all'Assessore quali sono le
intenzioni a questo riguardo, a breve e a medio termine.
L'ascoltiamo con molto interesse, Assessore.
Presidente
- Per la risposta ha chiesto la parola
l'Assessore, Fosson; ne ha facoltà.
Fosson (UV) -
Grazie per il suo garbo, Consigliera
Morelli, in quest'aula è sempre apprezzato. Se mi permette, una
premessa lei l'ha fatta sul diritto alla salute, ma per
oggettività, quando affrontiamo questo problema - parlavamo ieri di
ambulanze - io direi che il diritto alla salute è in Valle d'Aosta
particolarmente rispettato e ha uno sguardo di rilievo. Il suo
vicino, l'amico Chatrian, parla di "tendenze" e io direi anche che
la tendenza nel nostro bilancio deve guardare il decreto 70 in cui
si parla di standard per vedere che noi siamo fuori, in eccesso, in
tutti gli standard, per fortuna. Gli Assessori di altre Regioni,
quando valutano la nostra situazione rispetto agli standard,
dicono: i vostri sono cittadini di serie A, gli altri sono
cittadini di serie B", nel senso che per 120 mila abitanti abbiamo
dei servizi che altri non hanno. Questa è una responsabilità, e
sicuramente c'è il desiderio di mantenere e potenziare ancora
questo.
Lei mi parla di complicanze da burocrazia, che esistono e noi
siamo tutti d'accordo su ciò, ma non dipendono solo da noi, bensì
da ragionamenti logici che io dopo cercherò di portare alla sua
attenzione, ma anche da normative che noi non possiamo certo
superare, per esempio il disagio di quello che è successo quando
una dottoressa brillante - e ne siamo molto dispiaciuti - è morta
di colpo: la sostituzione del medico curante non poteva essere
fatta come volevamo noi. Bisogna, proprio per legge, per
convenzione, che il paziente, solo dopo il decesso di questo, si
rechi nell'ufficio e indichi quale medico lo può sostituire, non
può essere fatto d'ufficio e non può essere fatto per
e-mail
. Abbiamo quindi una burocrazia che sicuramente incide
sui servizi, ma che non sempre riusciamo a rispettare, così come
nelle nostre scelte ancora - è la prima volta che ne riparliamo di
nuovo - non possiamo certo dire del nostro desiderio di
riorganizzare la sanità territoriale, perché il Piano della salute
rimane sempre e solo sulla carta, e non c'è ancora neanche un
decreto attuativo su questo. Sul particolare mi sembra di aver
risposto poco tempo fa ad un'interpellanza analoga, sui concetti ed
i criteri sulle prenotazioni e su che cosa si stia facendo per
semplificare quello. Ecco, io direi che c'è tutto un percorso
tracciato e alla fine annuncerò una cosa importante, con una data
importante. Negli ultimi anni si è cercato dappertutto di ridurre
le frequentazioni e i passaggi ad Aosta sostituendoli con
prenotazioni telefoniche e potenziando i CUP, prima le prenotazioni
non si potevano fare nei distretti e adesso sì e, là dove è
possibile, si è sempre cercato di attivare dei percorsi
on
line
. Ultimamente è ancora apparsa sui giornali la
semplificazione per le dichiarazioni dello stato di invalidità
collegando i sistemi informatici aziendali con quelli dell'Ufficio
invalidi, ma soprattutto la ricetta informatizzata permette certi
processi che prima non c'erano. Pensi ad esempio all'accertamento
dell'esenzione: sulla ricetta informatica il codice appare e viene
subito confrontato con l'esenzione del paziente per smascherare
eventuali esenzioni segnalate in modo inappropriato.
Correttamente si chiede: "
quali siano i processi
valutativi
"...i processi valutativi sono il monitoraggio della
domanda di accesso ai servizi in relazione al bisogno e quindi al
numero delle domande che arrivano direttamente, che sono utilizzate
correttamente, e poi, in una Regione come la nostra, lo sa anche
lei, molti sono i procedimenti che partono da analisi di
segnalazioni che pervengono a tutti e su cui poi cerchiamo di fare
i riscontri. Cerchiamo di agire così e stiamo anche stimolando i
medici di famiglia: partiranno in autunno una serie di incontri sul
territorio con loro. Perché - questo è comprensibile - alcuni esami
possono essere prenotati per telefono o in via informatica ed altri
necessitano che il paziente si presenti al servizio? Ecco, questa è
una necessità per garantire che l'esame effettuato sia attendibile,
nel senso che certi esami sono molto particolari, hanno bisogno di
una preparazione e si è visto che la prenotazione data per telefono
o attraverso dei fogli informativi non è spesso così attinente come
quella che si dà direttamente, quindi il paziente si reca di
persona ai laboratori e il medico o l'infermiera gli danno
l'istruzione di quando deve prendere per esempio il mezzo di
contrasto, e non solo. Tra l'altro, secondo elemento importante,
per certi esami, per esempio una colonscopia virtuale, vengono date
delle preparazioni con soluzioni iodate che non sono in commercio e
quindi vengono forniti proprio solo dal reparto. Stiamo cercando di
introdurre un sistema che dia il più possibile spiegazioni
on
line
senza che il malato debba presentarsi allo sportello, ma
tutto ciò è anche oggetto di continua analisi e verifica sulla
fattibilità dell'esame per valutarne l'appropriatezza rispetto agli
eventuali rischi di sottoporre il malato ad uso di contrasto quando
non è stata fatta la preparazione in modo corretto, e quindi
verrebbe tutto falsato.
Cosa stiamo facendo per il futuro? Questo è il punto più
importante, perché la difficoltà c'è, la burocrazia va tolta per
permettere un accesso al diritto alla salute maggiore, più agevole,
soprattutto poi in una regione come la nostra che è molto
frastagliata e morfologicamente particolare. Sul primo punto, anche
in seguito alla prenotazione e all'interpellanza fatta in passato,
siccome si è visto che nel CUP non ci sono sempre risposte analoghe
e c'è del personale assunto ma c'è anche del personale di Obiettivo
lavoro, si è iniziato un percorso di formazione. Io avevo anche
annunciato che sarebbe stato intrapreso un discorso con i
farmacisti, in merito alle informazioni da dare e agli esami
effettuati nelle loro farmacie. Le dico che gli incontri sono stati
fatti e purtroppo la distanza economica tra quanto chiedono i
farmacisti per fare certe prenotazioni, ed erogare certi servizi
che, per carità, richiedono ovviamente lavoro e attività
aggiuntive, è ancora molto, molto lontana. Sulle ricette
elettroniche le ho già detto.
La grande novità, e quindi non facciamo solo annunci di
desideri, è che dal 3 di novembre partirà il fascicolo sanitario
regionale elettronico: il 3 novembre, in Valle d'Aosta, parte il
fascicolo sanitario elettronico, e sarà un'innovazione particolare,
nel senso che ogni paziente avrà un suo fascicolo con la sua
storia, con la possibilità di partire con delle prenotazioni e
anche di ricevere documenti, informazioni o esiti degli esami. Mi
permetta, è un grande lavoro che è stato fatto dall'ASL, pure in un
momento di confusione, e dai nostri uffici, che ringrazio
particolarmente. C'è anche stato un intervento politico, perché
abbiamo potuto utilizzare il sistema informatico di Trento con la
procedura del riuso, e le ragioni per cui lo adottiamo anche in
Valle d'Aosta, per dircela tutta, è che il Trentino ha un fascicolo
sanitario informatico completo che è al di là di tutte le altre
Regioni; anche la Lombardia e l'Emilia Romagna hanno un fascicolo
sanitario elettronico, ma non completo come quello del Trentino,
con un sistema informativo a cui non si può accedere. Noi abbiamo
deciso di riutilizzare il sistema informatico del Trentino per dare
un servizio che sarà veramente rivoluzionario e completo. Questo
servizio del fascicolo sanitario elettronico verrà attuato dal 3 di
novembre. Vi sarà poi un periodo in cui uno deve decidere, deve
dare la sua adesione al fascicolo sanitario elettronico, per cui
dovrà essere aiutato e accompagnato perché immetterà i suoi dati
privati in un fascicolo elettronico. Io penso che questa sia la
grande novità e una semplificazione vera per l'utilizzo di uno
strumento e che vedremo tutti insieme di facilitare sempre più
questa diffusione e questo uso.
Presidente
- Per la replica, la parola la collega
Morelli.
Morelli (ALPE)
- Merci Président.
Abbiamo ascoltato con interesse l'Assessore, anche riguardo a
questa novità che ci annuncia, benché la nostra interpellanza non
concernesse il fascicolo sanitario su cui già altre volte ci siamo
concentrati. Naturalmente ci fa piacere, ogni volta che si può
migliorare il servizio ai cittadini noi ne siamo ben lieti.
La nostra iniziativa non voleva essere particolarmente critica,
però volevamo sollevare il problema di certe rigidità, che tuttora
esistono nel sistema dell'accesso alla salute, e che riguardano le
prenotazioni...mi interrompo? forse il Presidente e l'Assessore
devono chiarire alcune cose...no, no, ma mi sembrava di disturbare
un colloquio tra Presidente e Assessore...molto bene, proseguo.
Dicevo: volevamo capire la ragione di certe rigidità che esistono
ancora nel sistema di prenotazione. Lei, Assessore, ci ha detto che
sono dovute a esami particolari che richiedono una preparazione
particolare. Ecco, io le faccio l'esempio di una visita che non
richiede nessun tipo di preparazione particolare, ma per la quale è
necessaria la prenotazione fisica, cioè recandosi proprio
fisicamente allo sportello, ed è la visita fisiatrica. Per la
visita fisiatrica, che tra l'altro riguarda molto spesso le persone
anziane per le quali è penoso anche doversi recare personalmente,
magari più di una volta, allo sportello dell'ospedale quando
basterebbe alzare il telefono e prenotare la visita...le chiedo di
verificare questo, so per certo che la visita fisiatrica va
prenotata personalmente...alla mia domanda sulla motivazione di
questa modalità è stato risposto: "perché i pazienti non sempre si
presentavano", e quindi la dirigenza della struttura ha deciso di
adottare quella modalità. Capisce bene che questo per i cittadini è
un aggravio. È su queste modalità che si può intervenire, e non è
una questione di mancanza di risorse e di bilanci risicati, ma è
una questione di organizzazione che non richiede, credo,
investimenti finanziari, ma piuttosto investimenti nel senso di
risorse mentali, di volontà e di coordinazione, e poi di formazione
e di informazione, anche nei confronti dei medici di medicina
generale, che da questo punto di vista mi sembra manchi ancora,
perché spesso i problemi che i pazienti si trovano ad affrontare
recandosi a prenotare le visite o telefonando al CUP sono dovuti a
errori commessi dai medici di medicina generale; quindi è veramente
importante che vi sia un coordinamento fra tutti gli attori e
questo credo dipenda essenzialmente da direttive politiche precise.
Riguardo agli sportelli CUP sul territorio, perché non uniformare
gli orari, per esempio? Gli sportelli sul territorio hanno tutti
orari diversi! Questa è una ulteriore complicazione, ma chiudo qui,
ringraziandola comunque per la risposta, e lascio al collega
Fabbri.
Presidente -
Ha chiesto la parola il collega Fabbri, che
ha circa...
Fabbri (UVP) -
...trenta secondi...grazie, comunque.
La collega Morelli ha già puntualizzato, specificato e messo in
luce l'intenzione che abbiamo avuto per presentare questa
interpellanza. Ecco, io non faccio altro che invitare nuovamente
l'Assessore a seguire strettamente tutto il settore della
prenotazione degli esami e soprattutto anche i tempi di attesa di
questi esami, che so che vengono monitorati (e non era nella nostra
interpellanza). Voglio però ancora stimolare un problema che si
verifica soprattutto in determinati tipi di indagini, e spero che
venga anche in qualche modo migliorato rispetto alle notizie che
riportano i giornali ultimamente sui protocolli per quanto riguarda
la prescrizione di determinati esami specialistici. Le ripeto
questo augurandoci che questi tempi di attesa e le modalità con cui
i nostri pazienti possono aderire alle analisi possano essere
migliorati.
Un ultimo brevissimo intervento su quello che è un po' il
fil
rouge
che ha unito la discussione di questa mattina, e cioè
sulla programmazione che noi vorremmo avere in anticipo per quanto
riguarda il bilancio, quindi anche il bilancio della sanità che,
come sappiamo, è un bilancio estremamente importante e, anzi, è
addirittura quasi il 50 percento del bilancio regionale. Invitiamo
pertanto l'Assessore e tutto il Governo a darci delle informazioni
che siano un po' puntuali e soprattutto che non arrivino all'ultimo
momento, in modo da riuscire a capire se in qualche modo si possa
incidere su questo. Grazie.
Presidente -
Punto 37 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK