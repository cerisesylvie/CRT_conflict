Consiglio Regionale della Valle d'Aosta - Oggetto del Consiglio n. 955 del 17 novembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula
Oggetto del Consiglio n. 955 del 17 novembre 1999 - Resoconto
OGGETTO N. 955/XI Notizie in merito alle procedure di
finanziamento statale di due progetti di opere ad Aosta e in
Valgrisenche. (Interpellanza)
Interpellanza Venuti a conoscenza dei contenuti del D.L. 4
novembre 1988, n. 465, convertito nella legge n. 556 del 30
dicembre 1988;
Tenuto conto che in base alla legge di cui sopra erano stati
approvati due progetti a carattere regionale riguardanti la Valle
d’Aosta, e più precisamente il progetto relativo
"Area attrezzata Arco d’Augusto" ad Aosta e il
"Foyer de Montagne" a Valgrisenche;
Tenuto conto altresì che in base alla succitata normativa, per
quanto concerne "l’Area attrezzata Arco
d’Augusto" era previsto un costo di investimento
ammissibile a contributo pari a 3.645 milioni di lire, un
contributo in conto capitale di 1.276 milioni ed infine un
contributo in conto interessi annuo di 67 milioni, mentre per il
"Foyer de Montagne" di Valgrisenche erano rispettivamente previsti
8.152 milioni, 2.853 milioni e 149,8 milioni;
Atteso che come si legge nella "Gazzetta Ufficiale" del 5 marzo
1998, serie generale n. 53, tali contributi sono stati revocati in
quanto "la Regione non ha ancora trasmesso la documentazione utile
al trasferimento dei contributi spettanti per la realizzazione
delle iniziative selezionate per il finanziamento", nonostante "le
note del 5 maggio 1997, 6 marzo 1997, 6 settembre 1996, con le
quali è stato sollecitato l’invio della
documentazione necessaria al trasferimento dei fondi spettanti alla
Regione, avvertendo che, in caso contrario, si sarebbe dovuto
procedere alla revoca";
Considerato che i progetti in questione necessitano di
finanziamenti pubblici che, a questo punto, non potranno più essere
concessi dallo Stato ma, forzatamente,
dall’Amministrazione regionale, con il conseguente
rischio di sottrarre o limitare i fondi a disposizione per altre
opere;
i sottoscritti Consiglieri regionali
Interpellano
la Giunta regionale per conoscere:
1) le motivazioni del mancato invio di detta documentazione;
2) le prospettive per il finanziamento di queste due opere;
3) se non ritiene la procedura adottata perlomeno anomala, visto
che sono stati richiesti dei finanziamenti statali che poi non sono
stati supportati con la dovuta attenzione da parte del Governo
regionale che non ha trasmesso la documentazione utile al
trasferimento dei contributi in oggetto, come si evince da quanto
pubblicato sulla "Gazzetta Ufficiale".
F.to: Lanièce - Collé - Marguerettaz
Président
La parole au Conseiller Lanièce.
Lanièce (Aut)
Oggi con quest'interpellanza vogliamo avere
delle delucidazioni su un fatto che, così come appare, potrebbe far
supporre l'esistenza di uno spreco di denaro pubblico da parte
dell'Amministrazione regionale che, per distrazione o altro, ha
lasciato perdere due contributi statali, decisi fra l'altro con
modalità di urgenza a seguito del decreto legge del 4 novembre 1988
n. 465 convertito nella legge n. 556 del 30 dicembre 1988.
In quegli anni le regioni potevano chiedere allo Stato dei
finanziamenti per la costruzione di opere d'interesse turistico;
ogni regione poteva presentare dei progetti che venivano poi
giudicati da un'apposita commissione che decideva la concessione o
meno del finanziamento in oggetto.
La Valle d'Aosta ebbe la fortuna di vedere approvati due
progetti, ammessi quindi fra quelli che avrebbero dovuto avere
degli aiuti economici previsti dalla legge statale di cui sopra e
più precisamente il progetto relativo all'area attrezzata Arco di
Augusto ad Aosta e quello relativo alla realizzazione del Foyer de
Montagne a Valgrisenche.
Nello specifico, per quanto concerne l'area attrezzata Arco di
Augusto, era previsto un costo d'investimento ammissibile a
contributo pari a 3,645 miliardi, un contributo in conto capitale
di 1,276 miliardi, infine un contributo in conto interessi annuo di
67 milioni. Per il Foyer de Montagne di Valgrisenche erano stati
rispettivamente previsti 8,152 miliardi come costo d'investimento
ammissibile a contributo, 2,853 miliardi come contributo in conto
capitale e 149,8 milioni di lire come contributo in conto interessi
annuo.
Fin qui, nulla di strano: i progetti rientravano nella casistica
di quelli previsti dalla legge in questione e quindi i contributi
in oggetto erano più che pertinenti sennonché nella "Gazzetta
ufficiale" del 5 marzo 1998, serie generale n. 53, siamo venuti a
conoscenza che tali contributi erano stati revocati in quanto -
cito testualmente il testo della "Gazzetta ufficiale" -:
"La
Regione non ha ancora trasmesso la documentazione utile al
trasferimento dei contributi spettanti per la realizzazione delle
iniziative selezionate per il finanziamento nonostante le note del
5 maggio 1997, 6 marzo 1997, 6 settembre 1996, con le quali era
stato sollecitato l'invio della documentazione necessaria al
trasferimento dei fondi spettanti alla Regione, avvertendo che, in
caso contrario, si sarebbe dovuto procedere alla revoca"
.
A questo punto ci chiediamo se sia possibile una gestione di
questo tipo; credo che francamente non ci si possa dimenticare
della possibilità di usufruire di svariati miliardi di contributi
nazionali già approvati ed impegnati e quindi solo da farsi
trasferire presentando la necessaria e dovuta documentazione
richiesta.
Cominciamo a pensare che l'Amministrazione regionale non sappia
come spendere il denaro pubblico che ha a disposizione se, di
fronte ad un ulteriore contributo nazionale per il quale tra le
altre regioni italiane c'è stato molto fermento, si è dimenticata
di produrre la documentazione necessaria: a meno di non volerli più
realizzare questi progetti, comunque, hanno e avranno bisogno di
evidenti finanziamenti pubblici, che, a questo punto, non potranno
più essere concessi dallo Stato, ma forzatamente
dall'Amministrazione regionale con il rischio quindi di sottrarre o
limitare i fondi a disposizione per altre opere pubbliche.
Sappiamo ad esempio che si sta attuando un intervento sul Foyer
de Montagne, sappiamo addirittura che, per quanto riguarda l'area
attrezzata dell'Arco di Augusto, c'è stato da parte del Comune di
Aosta un impegno in questa direzione; lo stesso collega Collé aveva
richiamato poco tempo fa il fatto che si era cercato d'inserire
questo progetto tra le opere riguardanti il Giubileo sorprendendo
anche l'Assessore, che non sapeva che questo progetto rientrava fra
i vari progetti presentati per il Giubileo, anche se poi alla fine
il progetto non è stato inserito fra i progetti finanziabili dai
fondi destinati al Giubileo.
Mi auguro di poter ricevere delle spiegazioni chiare anche se
dai fatti sembrerebbe che in questo caso la gestione del denaro
pubblico sia tutto tranne che chiara.
Se poi questa procedura rappresenti un particolare sistema per
ottenere, tramite acrobazie legislative, altri finanziamenti? non
posso fare a meno di far notare le anomalie di certi metodi
gestionali visto che dapprima sono stati presentati dei progetti
per i quali erano previsti dei finanziamenti statali poi, una volta
approvati, non si è stati in grado di ottenere questi contributi
dimostrando, in base a quanto è descritto sulla "Gazzetta
ufficiale", che tali progetti non sono stati supportati con la
dovuta attenzione da parte del Governo regionale che ha perduto,
secondo noi, un'occasione per ottenere dei finanziamenti da parte
dello Stato per la realizzazione di queste opere pubbliche.
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
L'interpellante chiedeva se era possibile;
sì, è possibile, adesso gli spiego anche il perché e vedrà che la
spiegazione va nella direzione di non far ricadere nessuna
responsabilità da parte dell'azione del Governo regionale.
Sui quesiti molto precisi, le motivazioni del mancato invio di
detta documentazione, per quanto attiene l'area attrezzata
dell'Arco di Augusto di Aosta, la motivazione è molto semplice: il
Comune di Aosta non ha mai prodotto le autorizzazioni comunali
necessarie alla realizzazione dell'opera, per tale ragione
l'intervento ipotizzato non ha potuto avere luogo e
conseguentemente la documentazione richiesta non ha potuto essere
presentata.
Per quanto attiene invece il Foyer de Montagne di Valgrisenche,
le motivazioni sono note a tutti e non dipendono dalla volontà
dell'Amministrazione regionale. Sintetizzo, non sto a leggere tutta
la trafila di questo progetto; all'inizio dell'intervento c'è stato
un grosso problema di tipo geologico che ha previsto la revisione
totale del progetto, ma il vero grosso problema è nato dal fatto
che la ditta appaltatrice è fallita, quindi questo cantiere
purtroppo è rimasto bloccato per 4-5 anni ante normativa della
legge n. 12 che prevede attualmente la possibilità
dell'amministrazione pubblica, qualora si verifichino queste
situazioni, di riappaltare immediatamente le opere da
completare.
Tutto l'iter legato al rapporto fra impresa ed Amministrazione
regionale ha protratto talmente i tempi facendo sì che praticamente
non era più possibile presentare una documentazione in tempo utile
dalla quale risultava che i lavori erano stati effettivamente
eseguiti, poi si può disquisire, si può dire tutto quanto si vuole,
ma in questo caso la Giunta regionale non poteva fare altro.
Prospettive per il finanziamento delle opere. Per quanto attiene
l'area attrezzata dell'Arco di Augusto di Aosta, il progetto è
stato accantonato per ciò che concerne la programmazione
regionale.
Le attuali ipotesi di realizzazione al riguardo si devono alle
iniziative dirette del Comune di Aosta, quindi inizialmente non
abbiamo avuto la documentazione, successivamente c'è stato
comunicato che il progetto, per quanto attiene il ruolo
dell'Amministrazione regionale, era stato accantonato.
Prospettive invece per il Foyer de Montagne di Valgrisenche:
l'opera, come ha già sottolineato bene il Consigliere Lanièce, è in
fase di completamento a spese dell'Amministrazione regionale che ha
impegnato i fondi necessari all'intera copertura finanziaria.
Giunti a questo punto sembrava corretto agire così da parte
dell'Amministrazione regionale chiaramente utilizzando dei fondi
che, se le cose avessero funzionato con la normalità dell'iter,
potevano essere attinti da questi finanziamenti statali, ma a
questo punto, e le motivazioni sono state evidenziate, non potevamo
certamente lasciare un'opera incompiuta, realizzata al 50 percento
e al 50 percento da realizzare, quindi la scelta del Governo
regionale è stata quella di avviare tutte le procedure per
completare l'opera.
Sull'anomalia della procedura, la procedura adottata non ha
condotto ai risultati sperati e questo è già contenuto in quanto
detto, ma è stata determinata da situazioni indipendenti dalla
volontà dell'Amministrazione e da accadimenti oggettivamente non
prevedibili risultando quindi che l'unico atteggiamento che il
Governo regionale poteva assumere era quello di completare l'opera
per quanto attiene il Foyer de Montagne.
Per quanto attiene l'area attrezzata dell'Arco di Augusto di
Aosta, il ruolo dell'Amministrazione regionale era un ruolo
successivo a quella che era una decisione di un altro ente che ha
abbandonato il progetto.
Président
La parole au Conseiller Lanièce.
Lanièce (Aut)
Prendiamo atto della risposta
dell'Assessore.
L'Assessore dice che non è colpa dell'Amministrazione regionale
e noi non vogliamo dare la colpa sicuramente all'Assessore anche
perché gestisce l'assessorato da un anno e mezzo, quindi non si
possono far ricadere su di lui scelte che riguardano invece un
periodo diverso, in modo particolare dalla fine del 1988 fino al
1997 quando si è dato il via all'iter previsto da questo decreto
legge convertito in legge, che prevedeva la possibilità di
usufruire di fondi nazionali per interventi nel settore
turistico.
Sicuramente c'è invece una responsabilità della Regione perché
intanto non si può dire che, per quanto riguarda l'area attrezzata
dell'Arco di Augusto, il Comune di Aosta non ci ha rilasciato le
dovute autorizzazioni e quindi non si è potuto fare nulla.
In tanti anni in questo Consiglio dibattiamo di una famosa
legge, la legge di finanziamento per Aosta capitale, dove ci sono
tanti miliardi, dove si parla di cercare di portare avanti gli
interventi di comune accordo fra il Comune e la Regione; questo
fatto dimostra che invece non c'è questa comunione d'intenti, non
c'è la volontà di parlare perché sicuramente una maggiore pressione
sul Comune, se corrisponde al vero quanto ha detto l'Assessore,
avrebbe portato al rilascio di queste autorizzazioni, anche se mi
risulta che ci fossero dei problemi per l'acquisizione da parte
della Regione di un terreno in quella zona.
Questo dimostra la mancanza di concertazione tra l'ente Regione
e l'ente Comune, in modo particolare il Comune di Aosta, ed è un
fatto che non è da addebitare all'Assessore Lavoyer, ma sicuramente
alle Giunte regionali che si sono succedute in questo periodo e che
non hanno saputo cogliere l'opportunità di usufruire di
finanziamenti statali.
Quando ci sono a disposizione 4-5 miliardi per alcuni interventi
penso che si debba cogliere l'attimo propizio perché non sempre c'è
questa possibilità e questo dimostra che c'è stato probabilmente da
parte di qualcuno, forse l'Assessore di turno o i funzionari, una
certa noncuranza nel non cogliere l'opportunità di usufruire di
finanziamenti statali per finanziare delle opere pubbliche in Valle
d'Aosta.
La stessa cosa vale per il problema del Foyer de Montagne; in
effetti l'Assessore ha detto che si sta procedendo
all’ultimazione di questa struttura con fondi
esclusivamente regionali e anche qui se da una parte è giusto
concludere un'opera perché si ritiene che sia importante,
d’altra parte però emerge il fatto che, quando è
iniziato l'iter nel 1988, c'era un progetto e il progetto iniziale
poteva essere curato meglio visto che, come dichiara la stessa
"Gazzetta ufficiale", sono stati fatti dei solleciti di cui
l'ultimo nel settembre 1996 e dal 1988 al 1996 sono passati ben 8
anni in cui si poteva intervenire e, visto che c'era stata lasciata
questa possibilità, si poteva modificare questi progetti per
renderli finanziabili con soldi nazionali.
Ci dispiace di dover evidenziare ancora una volta che si è persa
un'occasione per poter sfruttare finanziamenti statali per
realizzare opere pubbliche importanti, perché sia il Foyer de
Montagne che l'area attrezzata dell'Arco di Augusto rappresentano
degli interventi di un certo valore. Dobbiamo invece prendere atto
che purtroppo il Foyer de Montagne verrà fatto esclusivamente con
soldi regionali, mentre l'area attrezzata dell'Arco di Augusto
addirittura non viene più considerata fra i progetti importanti per
l'Amministrazione regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK