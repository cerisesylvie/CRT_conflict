Consiglio Regionale della Valle d'Aosta - Oggetto del Consiglio n. 1934 del 20 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1934 del 20 ottobre 2022 - Resoconto
OGGETTO N. 1934/XVI - Interpellanza: "Quantificazione delle
risorse economiche e umane previste a sostegno del progetto di
Aosta Capitale della cultura 2025".
Bertin (Presidente) -
Punto n. 39. Illustra
l'interpellanza il consigliere Manfrin.
Manfrin (LEGA VDA) -
Avremmo voluto trattare
quest'argomento lo scorso Consiglio, sarebbe stato sicuramente più
centrato sul momento in cui era uscita quella nota dell'Assessore
che, rispondendo a un'iniziativa delle colleghe, disse "Abbiamo
deciso di sostenere quest'impegno fattivo e oltre ad aver dato
incarico per la stesura del dossier di candidatura, abbiamo già
messo a bilancio importanti fondi per investimenti e quant'altro.
Oltre alla lettera di intenti che abbiamo formalizzato con il
Comune di Aosta, abbiamo agito con i fatti e continueremo
fortemente a farlo". La cosa divertente era che in quell'occasione
uscì una dichiarazione del sindaco Nuti, tonante come suo solito,
con la sua energia straordinaria, che disse: "Nuti: un dispetto
contro Aosta capitale, ora voglio gli atti!", perché non è che si
fa mettere i piedi in testa da qualcuno. Ora può smentire per dire
che non aveva chiesto gli atti, non voleva niente e andava tutto
bene così.
A fronte delle sue parole, abbiamo deciso di prendere un po'
quello che è il dossier della candidatura che è stato presentato e
sottoposto a molti organi istituzionali che hanno dovuto valutare
se sostenere o meno. Io immagino che lei questo dossier l'abbia
visto. Io ho dovuto vederlo e anche aprirlo e leggerlo. Io spero
che l'abbia visto, perché questa è la copertina, poi apriamo e
troviamo la prima pagina, "Cos'è una capitale italiana della
cultura?", preso credo da Wikipedia. Prima frase: "Il titolo di
capitale italiana della cultura nasce
in
seguito della
nomina", prima riga e abbiamo già il primo errore. Poi c'è il testo
che è copiato esattamente dal bando del Ministero, copia e incolla,
e poi troviamo l'ultima frase che dice "Ogni anno la commissione di
valutazione sceglie la città
che a cui
sarà destinato un
milione di euro". Questa è la prima pagina di presentazione di
questo bellissimo progetto che lei intende sostenere. Io sono
rimasto assolutamente colpito.
Proseguiamo, seconda pagina, l'elenco delle capitali; originale.
Terza pagina: obiettivi specifici. Questa è la copia dell'articolo
2 del bando del Ministero, "Obiettivi specifici". Pagina
successiva: "I goal globali dell'ONU"; copia incolla. Pagina
successiva: la
road map
che si dovrebbe seguire per
destinare e far diventare Aosta della cultura; è l'articolo 3 del
Ministero copiato e incollato con un diagramma, dove ci sono le
date in cui si dovrebbe designare la capitale italiana della
cultura; copia e incolla. Pagina successiva: "Criteri per il
conferimento del titolo di capitale italiana della cultura"; copia
dell'articolo 4 del bando del Ministero; qui però c'è l'immagine
della statua che saluta, quindi c'è stata un po' di rielaborazione
del dossier; molto bella.
Prima pagina originale: "Cosa chiediamo? Il progetto di
candidatura ha bisogno di sostegno e condivisione con azioni già
finanziate e da finanziare"; quindi la prima pagina originale di
questa cosa chiede i soldini o le azioni a sostegno. Pagina
successiva: "Aosta
Aoste
", che fa fico e non impegna. Poi
abbiamo una seconda pagina originale, una citazione di tal André
Zanotto, che io personalmente non conoscevo e mi sono andato a
informare sulla pagina di Wikipedia a lui dedicata. Le prime righe
sono "Zanotto, negli anni '80 fa
coming out
iniziando a
indossare abiti femminili, diventando così una delle prime
queer
in Italia". Questa è la seconda pagina originale di
tutto questo dossier.
Poi c'è, a seguire, "AE" e poi abbiamo un'altra serie di "Aoste"
città plurale, "AE dei molti passati e degli infiniti futuri, AE
della cultura e della sfida, AE della pietra e dell'acciaio del
fuoco, AE, AE, AE, AE, delle vicine vette, AE, A E", c'è un altro
pezzo.
Questo è il dossier sulla base del quale qualcuno avrebbe dovuto
decidere di candidare Aosta capitale della cultura, quindi la
ringraziamo per la valutazione che ha voluto fare.
Io spero che lei abbia visto anche gli atti che il Comune di
Aosta ha presentato per sostenere questa candidatura. Per esempio,
la determinazione 648, con la quale si dispone; ovviamente questo
dossier andava presentato per essere valutato dalla commissione,
quindi si presenta un dossier alla commissione dicendo "Valutate la
candidatura di Aosta" e per questo viene fatta una determinazione.
Con questa determinazione si dà incarico a una ditta privata per
coordinamento e redazione dossier, assistenza alla giornata di
coprogettazione e cura alla sezione valutazione impatto. Per questo
incarico vengono dati 18.910 euro e viene specificato "costruire,
sviluppare, redigere il dossier di candidatura in collaborazione
con le risorse messe a disposizione dalla pubblica amministrazione,
con i professionisti selezionati per il progetto grafico, in modo
tale che possa essere pronto entro la scadenza di prenotazione per
il 13 settembre del 2022". Lo sa di quand'è il provvedimento
dirigenziale? Del 14 settembre. Il Comune di Aosta fa un
provvedimento dirigenziale il 14 settembre chiedendo di fare il
dossier, con 18 mila euro a un professionista esterno, per il
giorno 13. Direi un tempismo invidiabile.
Ma c'è di più, perché con la determinazione 655 viene spiegato
che si dà mandato agli uffici competenti per l'affidamento dei
servizi necessari alla presentazione della candidatura, quali
in
primis
la redazione del dossier e la realizzazione di un logo
rappresentativo della progettualità. Quindi, si dà il mandato di
realizzare il logo identificativo della candidatura. Viene
assegnato allo studio grafico Arnica Design di Valentina Sesia per
una cifra di 3952 euro e quindi con questa determina si dà mandato
di creare il logo di Aosta capitale della cultura. Sa di quand'è
questa determina? Il logo andava consegnato il 13 settembre assieme
alla candidatura. È del 15 di settembre. Il 15 settembre si dà
mandato di fare il logo di Aosta capitale della cultura, ovviamente
da consegnare il 13, ma questa è un'iniziativa sicuramente
importante.
Oltre a questo, e per fortuna l'abbiamo salvato a scanso di
equivoci, la cosa bella che abbiamo reperito sul sito è un servizio
RAI, dei miei colleghi giornalisti RAI che ringrazio. Viene fatto
un servizio il 25 di agosto 2022, dove alla Cittadella dei Giovani
si riuniscono le migliori teste pensanti che il Comune di Aosta ha
messo insieme per redigere questo dossier in un primo incontro
straordinario e da questo
summit
ci sono una serie
dichiarazioni. Le dichiarazioni più interessanti il 25 di agosto,
dopo che il 23 la Giunta delibera di partecipare ad Aosta capitale
della cultura. Il 25 si vedono in Cittadella e c'è, guarda caso, la
designer Valentina Sesia dello Studio Arnica Design, che mostra il
logo di Aosta capitale della cultura, quello che poi è stato
utilizzato. Cioè, il 25 di agosto il logo era già pronto ed era già
fatto e lei l'incarico l'ha avuto il 15 di settembre? E il logo era
già pronto il 25 di agosto? Chi gliel'ha detto di farlo? Con quali
soldi? Per quale spesa? Perché lei manda il preventivo e lo manda a
settembre il preventivo; c'è nella determina. E la cosa bella è che
quel logo viene inquadrato e nell'articolo, che è allegato e che
abbiamo salvato, c'è scritto: "Intanto si parte dal logo affidato
allo studio Arnica Design"; c'è scritto nell'articolo. Hanno
affidato un incarico prima ancora che ci fosse la determina.
E questa è l'iniziativa di Aosta capitale della cultura? E voi
ritenete opportuno che questo sia Aosta capitale della cultura e
ritenete che sia un progetto finanziabile? Ci dica cortesemente,
Assessore, quanti, quali soldi e quale personale regionale volete
utilizzare per supportare questo bellissimo progetto e questo
fantastico sesquipedale dossier.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie, collega Manfrin, per la
panoramica che ha fatto sulle iniziative del Comune di Aosta.
Francamente non avevo fatto queste ricerche sulla successione di
determine, incarichi che hanno dato al Comune, che adesso
probabilmente credo che, dopo il suo intervento, verrà trasferito
al Comune di Aosta l'interrogativo. Noi, rispetto a tutte le cose
che ha detto, non siamo né coinvolti e non sappiamo nulla né di
assegnazione di incarichi né di altro.
Poi lei ha fatto vedere delle
slide
di presentazione del
dossier di candidatura. Prendo atto, le ho viste anch'io quelle
slide ed è la presentazione di un dossier che è stato fatto
direttamente dal Comune di Aosta. La fase poi di valutazione delle
candidature, eccetera, avverrà poi successivamente sulla base delle
informazioni che sono state inviate dal Comune di Aosta a supporto
della candidatura.
Zanotto, da noi degli anni '60, non è ricordato come un'icona
queer
o non so che cosa. Se Wikipedia è la sua fonte
d'informazione, questo è un problema suo e non è mio. Io le dico
che noi ci ricordiamo benissimo, ma proprio per l'età che abbiamo,
e ne parlavamo prima anche con l'assessore Caveri, che Zanotto
prima del suo
outing
o
coming out
, non so come è
stato definito, era per noi una figura autorevolissima di
ricercatore e di intellettuale valdostano, ma anche dopo per chi
non si ferma agli aspetti puramente folkloristici del suo cambio di
sesso o di altre cose. Per quanto mi riguarda io non ho mai dato
peso a quegli aspetti; a scuola e anche successivamente noi abbiamo
studiato e approfondito la storia della Valle d'Aosta sui suoi
testi e vi consiglio veramente di leggerli, perché sono di
altissimo livello storico e di ricerca. Poi, ripeto, se sia
diventato un'icona queer, io non so quale sia la valenza di questa
abbinata rispetto ad Aosta capitale, ma poi ognuno fa quello che
vuole.
L'espressione che ha citato nel testo dell'interpellanza non è
quanto da me letteralmente detto lo scorso Consiglio, infatti noi
non abbiamo dato nessun incarico ma, e mi cito testualmente, "È
stata individuata una figura di riferimento, la dottoressa Maria
Cristina Ronc, che già durante l'estate ha collaborato alla stesura
del dossier di candidatura, fornendo contenuti e suggerimenti";
questa è la trascrizione esatta della risposta all'interpellanza di
qualche collega, non ricordo di chi. La dottoressa Ronc,
responsabile scientifico del MAR e archeologa, è una risorsa
interna che si occupa appunto del Museo archeologico regionale,
della comunicazione, delle attività laboratoriali, oltre che di
divulgazione del Museo stesso. In quest'ambito, in particolare per
i 2050 anni della fondazione di Augusta Praetoria, la dottoressa
Ronc è stata senz'altro il giusto
trait d'union
tra la
Regione e il Comune di Aosta nell'ambito della stesura del dossier.
Infatti, la dottoressa ha redatto una relazione storico
archeologica di supporto all'incaricata del Comune, la dottoressa
Linda Di Pietro, che è la persona con la quale si è interfacciata,
per contribuire alla redazione del dossier che la Di Pietro stava
redigendo, che credo possa ottenere dal Comune di Aosta se fa un
accesso agli atti; visto che loro fanno gli accessi agli atti da
noi, credo che sia possibile fare l'inverso.
Se sia intenzione dell'Assessore esplicitare i contenuti della
lettera trasmessa al Comune di Aosta sul tema, nonché dare contezza
della previsione in termini di impegno economico e di personale
forniti dalla Regione a supporto dell'iniziativa. Relativamente
alla lettera trasmessa, non ho nessun problema a farle avere i
contenuti che ribadiscono l'interesse verso la candidatura e la
collaborazione da parte nostra. La lettera lei credo che ce l'abbia
e dice sostanzialmente: "In merito alla candidatura, rinnovo
l'interesse già più volte sottolineato rispetto a quest'importante
impegno e percorso intrapreso dall'amministrazione comunale.
Ritengo pertanto importante ribadire la volontà di sostenere
l'iniziativa come già fatto finora, con l'intervento dei nostri
tecnici, facilitando e generando processi di condivisione, anche
mettendo a sistema progetti, eventi e manifestazioni che si
svolgono nel territorio di riferimento. Come già avvenuto in fase
di costruzione del dossier" sempre la lettera dice "la dottoressa
Maria Cristina Ronc sarà il referente per l'Assessorato che
rappresento e garantisce una continuativa fattiva collaborazione,
al fine di poter contribuire al buon esito di questa importante
candidatura. Cordiali saluti". Né più né meno che questo impegno,
cioè di mettere a disposizione le risorse tecniche, senza nessun
altro impegno di tipo economico, anche perché non possiamo
prenderlo fintanto che non capiamo l'esito della candidatura.
Prima però di rispondere alle sue ulteriori domande, vorrei fare
una precisazione, perché purtroppo si parla di candidatura di Aosta
capitale della cultura, ma ci si dimentica spesso che il 2025, come
già dicevo credo alla collega Guichardaz, è il compleanno di Aosta
che festeggia i 2050 anni della fondazione di Augusta Praetoria da
parte di Cesare Ottaviano Augusto nel 25 a.C. Al di là della
candidatura di cui si è occupato il Comune, di cui lei ha dato
conto, da tempo la struttura patrimonio archeologico sta
sviluppando queste tematiche, sia con il progetto di
riqualificazione del Museo archeologico, di cui citavo prima, che
dalla sua apertura è il fulcro espositivo del museo diffuso della
romanità, sia con ulteriori esperienze di digitalizzazione e
ricostruzioni virtuali, per amplificare la potenza narrativa della
città romana meglio conservata in Europa, fatta di relazioni tra
passato e presente cui non intendiamo sottrarci anche in
considerazione dei dibattiti culturali in corso sui musei di futuro
di cui ho parlato prima.
Quanto abbiamo messo a bilancio, assestamento e previsione, non
è dunque, come già avevo detto nello scorso Consiglio, una
conseguenza unica della candidatura, ma il tutto è anche, anzi in
particolare, in vista del 2025, concetto che è stato esplicitato
anche nel DEFR peraltro. Prima ancora che il Comune esplicitasse la
volontà di candidarsi, vi erano già in cantiere attività
costruttive e silenziose che gli uffici affrontano e portano avanti
non da quando mi sono insediato io ma, le ripeto, sono processi
lunghi e che sono il frutto di decisioni degli amministratori che
si sono succeduti nei decenni, proprio per costruire quegli
strumenti scientifici culturali che permetteranno di svelare una
città ancora troppo spesso poco conosciuta nelle sue eccezionali
storie sommerse e nelle pluristratificazioni millenarie che sono
sotto i nostri piedi.
Di seguito il dettaglio di quanto a bilancio, alcune voci in
assestato, altre in previsione.
Spese per il progetto di valorizzazione - queste sono tutte
progettualità che sono già state implementate prima e che abbiamo
completato adesso - del comparto cittadino denominato Aosta Est
avviato nel 2016: l'importo complessivo di 6 milioni 660 mila euro,
di cui 2 milioni 780 mila da fondi FESR programmazione 2014-2020.
Spese per lavori di manutenzione, rilievo e restauro e
conservazione patrimonio archeologico: nel 2023, 333 mila euro; nel
2024, 510 mila euro; nel 2025, 510 mila euro. Spese per la
qualificazione del Museo archeologico regionale sottostante il
sottosuolo dell'area archeologica sottostante la parte di Aosta, 80
mila euro nel 2023. Spese per la valorizzazione del criptoportico,
la zona dell'area sosta custodi, 25 mila euro, per lavori di
manutenzione ordinaria. Cinta urbana in epoca romana, Arco onorario
di Augusto: per il 2023 abbiamo messo 200 mila euro. Villa della
Consolata: 2023, 100 mila euro. Spese per incarichi professionali e
progettazione museo e forme di comunicazione virtuale e via
app
, riscrittura testi e varie per la predisposizione delle
attività per la celebrazione del 2050esimo della fondazione di
Augusta Praetoria nel 2025; quindi dal 2022 al 2024 per questo
capitolo sono 102 mila 310 euro. Credo di aver risposto.
Presidente -
Per replica consigliere Manfrin.
Manfrin (LEGA VDA) -
Vede Assessore, lei da una parte ci
dice che vengono messe a disposizione delle risorse, poi dall'altra
ci dice che però quelle risorse in realtà sarebbero messe a
disposizione a prescindere perché c'è il compleanno di Aosta.
Benissimo, prendiamo atto quindi che lei ci dice che a oggi risorse
non vengono messe a disposizione. Bene, perché obiettivamente un
progetto di questo tipo è imbarazzante, non so come lo giudica lei.
Peraltro, non sono
slide
, ma è quello che è stato consegnato
alle varie istituzioni per valutare o meno di aderire al progetto
di Aosta capitale della cultura; non è che sono slide che uno ha
mandato nell'aere maligno, sono dei documenti ufficiali con errori
di grammatica e ortografia compresi, dove non c'è nulla che non sia
copiato e incollato, a parte quella descrizione è la richiesta di
soldi. Questo è quanto.
Il fatto che lei metta a disposizione delle risorse di
personale, credo che sia inutile evidenziare il fatto che nel
momento in cui sono a disposizione di un progetto non fanno altro,
quindi si distrae il personale dietro a un progetto che
evidentemente è minato all'origine, tralasciando tutte le
valutazioni rispetto alle determine dirigenziali.
Rispetto alle determine dirigenziali che lei ha inteso dire
"Beh, trasmetteremo al Comune di Aosta", la informo che queste
iniziative qui e questi rilievi sono già stati fatti al Comune di
Aosta in un'iniziativa che è stata proposta lo scorso consiglio
comunale. Lei sa cosa ha risposto l'assessore? "Noi abbiamo fatto
tutto nella massima trasparenza". Nient'altro. Il che non so
esattamente cosa significhi. Viene dato incarico di fare il 14
settembre un dossier per il 13 settembre ed è stato fatto nella
massima trasparenza. Anche se fosse stato fatto nella massima
oscurità, i fatti rimangono.
Detto questo, però credo che sia bene evidenziare che un primo
evento con il logo, esattamente quel logo che era già stato fatto
il 25 di agosto senza alcun incarico, senza alcun preventivo, senza
niente, un evento culturale si è già svolto. È un evento che è
stato intitolato "Riverberi", penso ne avrà sentito parlare, che
riportava già quel logo e che ha previsto una serie di sei
incontri. Io spero che lei abbia guardato la qualità dei soggetti
che sono stati chiamati a intervenire in questi sei incontri. In
tre di questi incontri il Sindaco del Comune di Aosta modera o
viene intervistato. Dove viene intervistato, viene intervistato con
un sindaco del PD, cioè il Sindaco di Bergamo, quindi una qualità
eccelsa di questi eventi culturali. In uno modera l'assessore
all'istruzione cultura del Comune di Aosta e nell'altro modera
l'assessore alle finanze del Comune di Saint-Christophe. Diciamo,
interventi di una certa robustezza che effettivamente ci spiegano
come Aosta sia capitale della cultura. Lasciamo poi perdere i temi,
ovviamente: il razzismo in buona salute, e ritorniamo chiaramente
sulle questioni che ben conosciamo; la storia di Ernesto Nathan che
denunciò l'azione del clero intesa a comprimere il pensiero ed
eternare il regno dell'ignoranza, questa è un'altra bella serata
culturale. Poi c'è una nota: l'uomo nell'età tecnica, dove modera
il sindaco Nuti, quest'ultimo viene presentato come musicologo,
politico, pedagogista e Sindaco di Aosta. Diciamo che il musicologo
viene prima del Sindaco, quindi probabilmente deve essere la sua
attività principale, e poi politico e sindaco sono messe disgiunte,
probabilmente devono essere due attività differenti. E raccontare
anche il diario di bordo dei sindaci nella pandemia non so che cosa
abbia di culturale, ma questo è.
Ovviamente trasmetteremo per le opportune valutazioni tutto
quello che abbiamo presentato e mi auguro che lo faccia anche lei
nei tempi più brevi possibili. Ma penso su questa storia della
candidatura l'illustrazione del dossier abbia illustrato
effettivamente qual è lo spessore e il valore dei dossier che sono
stati presentati e qual è il valore dei progetti che vengono
sottoposti a questo Consiglio.
Presidente -
Sospendiamo brevemente a questo punto i
lavori del Consiglio per arieggiare i locali. I lavori
riprenderanno a breve.
La seduta è sospesa dalle ore 10:52 alle ore 11:18 e alla
ripresa dei lavori presiede il vicepresidente Sammaritani.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK