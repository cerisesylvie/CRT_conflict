Consiglio Regionale della Valle d'Aosta - Oggetto del Consiglio n. 2962 del 19 settembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Parchi, riserve naturali, aree protette e attrezzate
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2962 del 19 settembre 2007 - Resoconto
OGGETTO N. 2962/XII - Eventuale istituzione di un'area
protetta a tutela del Monte Rosa. (Interrogazione)
Interrogazione
Premesso che:
-
due Comuni valdostani (Ayas e Gressoney-La-Trinité) hanno
proposto di istituire un'area protetta a tutela del Monte
Rosa;
-
tale ipotesi è stata oggetto di un incontro, il 23 novembre
2006, tra le amministrazioni comunali interessate e quella
regionale;
i sottoscritti Consiglieri regionali
Interrogano
il Presidente della Regione e/o l'Assessore delegato per
sapere:
1) quali elementi di interesse scientifico o naturalistico
suggerirebbero l'istituzione di quest'area protetta e sono stati
effettuati studi in proposito;
2) se è già stata individuata o delimitata la superficie che
potrebbe essere oggetto di eventuale destinazione a parco;
3) se la Regione condivide l'ipotesi di cui in
Premessa.
F.to: Tibaldi - Frassy - Lattanzi
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Nell'interrogazione si fa riferimento
alla proposta di 2 Comuni valdostani (Ayas e Gressoney-La-Trinité)
per l'istituzione di un'area protetta a tutela del Monte Rosa e si
fa altresì riferimento al fatto che si è svolto un incontro il 23
novembre 2006 fra le Amministrazioni comunali interessate e quella
regionale. Questo è ciò che ufficialmente sappiamo, perché anche al
di fuori di tali richieste vi è stato tutto un susseguirsi di
annunci e di enfatizzazioni varie da parte degli organi di stampa,
in merito a iniziative di divulgazione di questa idea, soprattutto
nell'ambito del Comune di Ayas, in cui noi non siamo stati
coinvolti, ma che hanno avuto un grosso rilievo da parte della
stampa, in particolare da parte di qualcuno particolarmente
sensibile a questa iniziativa.
In ogni caso, per tornare alle attività di cui siamo stati
partecipi, in merito alla prima richiesta:
"quali elementi di
interesse scientifico o naturalistico suggerirebbero l'istituzione
di quest'area protetta e sono stati effettuati studi in
proposito"
, qui bisogna fare una premessa: che sicuramente in
tutta la Valle d'Aosta vi sono degli elementi di interesse
scientifico e naturalistico che potrebbero suggerire l'istituzione
di aree protette per un motivo o per l'altro, ma questo non è
sicuramente condizione necessaria e sufficiente affinché nascano
dei parchi senza aver fatto tutta una serie di valutazioni sulla
loro possibilità di insediamento. L'area del Monte Rosa riveste
senza dubbio un grande interesse naturalistico, geologico,
paesaggistico, culturale, storico e turistico. Infatti, già nel
PTP, le linee programmatiche in materia di beni culturali e
ambientali individuano l'area comprendente il Grand Combin, il Mont
Cervin, il Monte Rosa come ambito di intervento strategico, area di
tutela e valorizzazione naturalistica, integrata alle limitrofe
aree svizzere e piemontesi dalla Val de Bagne alla Dent Blanche, al
versante svizzero del Monte Rosa, al Parco regionale dell'alta
Valsesia, nelle quali promuovere iniziative di protezione. Le
valenze di tipo geologico e naturalistico hanno portato negli anni
scorsi all'individuazione di un'area tutelata come sito di
importanza comunitaria e zona di protezione speciale, costituita
dal massiccio del versante valdostano del Monte Rosa, con le
testate delle Valli di Ayas e Gressoney, e dall'area di crinale fra
le conche di Valtournenche, del Breuil e del Vallone delle Cime
Bianche in Val d'Ayas. L'attenzione che è stata data in questi anni
alla salvaguardia di questi siti, quindi, è già stata manifestata
in tali occasioni. Tra l'altro, il versante meridionale del Monte
Rosa è di particolare interesse botanico, in quanto ospita numerose
entità floristiche che sono anch'esse da valorizzare. Anche dal
punto di vista faunistico e avifaunistico l'area è di particolare
interesse, tanto da essere stata segnalata come zona di protezione
speciale ai sensi della direttiva 79/409/CE, detta "direttiva
uccelli". Come dicevo, tutti questi presupposti sono condizione
necessaria, ma non sufficiente per l'istituzione "d'emblée" di
parchi senza fare tutti i dovuti approfondimenti, per questo
troviamo singolare la gestione di questa iniziativa, nel senso che
prima si fanno gli annunci poi si va a verificare cosa significa
fare un parco, tanto più che qui si è partiti da subito con un'idea
legata non solo a un parco regionale, bensì internazionale... chi
lo ha proposto avrà fatto le sue verifiche, probabilmente anche in
altre sedi.
In merito al secondo punto:
"se è già stata individuata o
delimitata la superficie che potrebbe essere oggetto di eventuale
destinazione a parco"
, bisogna dire che al momento non sono
stati avviati studi finalizzati alla creazione di un parco
naturale. La proposta di istituzione è stata avanzata dal Comune di
Ayas che, con nota dell'11 settembre 2006, indirizzata al
sottoscritto come Assessore all'agricoltura, chiedeva, d'intesa con
il Comune di Gressoney-La-Trinité, di concordare la procedura per
l'istituzione di un parco naturale per promuovere il turismo
estivo. La nota non precisava quale fosse l'area da destinare a
parco, sicuramente era l'idea che era stata lanciata con la
finalità di promuovere il turismo estivo. Vediamo poi cosa
significa invece un parco naturale, perché il fatto che promuova
anche il turismo estivo è sicuramente una delle ricadute, ma non è
l'iniziativa per cui si fa un parco.
Punto n. 3: a seguito di tale nota e dell'ipotesi avanzata dal
Comune di Gressoney-La-Trinité... fra l'altro, bisogna premettere
che nel frattempo, da parte dell'Amministrazione di Ayas, erano
stati presi contatti - di cui eravamo a conoscenza perché erano
stati evidenziati anche a noi per conoscenza - con i Comuni
circostanti di Valtournenche, dell'alta Gressoney, di Issime, per
sostenere questa iniziativa di istituire un parco internazionale. È
stato organizzato un incontro il 23 novembre 2006 alla presenza del
Presidente della Regione, del sottoscritto, dei Sindaci dei Comuni
di Ayas, Gressoney-La-Trinité, Gressoney-Saint-Jean e Valtournenche
e dei Presidenti delle Comunità montane Evançon, Monte Cervino e
Walser-Alta Valle del Lys, per avviare una prima discussione in
merito. Nel corso della riunione è stato evidenziato come la
proposta di istituzione di un parco naturale in tale area possa
risultare condivisibile, in quanto, come sopra accennato, sono
presenti forti valenze naturalistiche e storico-culturali, quindi
condizioni necessarie; sicuramente il consenso delle Comunità
locali è un elemento indispensabile, ma occorre anche che le stesse
Comunità locali comprendano le motivazioni e le implicazioni che
una tale iniziativa comporta, in particolare a livello
territoriale: questo è un passaggio importante, perché in tale sede
è stato ribadito... come sarebbe stato ribadito se avessimo avuto
un colloquio, come normalmente deve succedere per iniziative di
questo tipo, preliminare, prima di partire con un'iniziativa, far
presente come si devono impostare tali verifiche sul territorio.
Questo lo dico perché recentemente abbiamo avuto un'istanza da
parte del Comune di Châtillon che chiede di valutare un'ipotesi di
ampliamento del Parco del Mont Avic. Visto che abbiamo avuto
occasione anche di incontrarci in maniera preliminare, prima di
intraprenderne il percorso, è stato detto al Comune che ci deve
essere la massima condivisione su un'iniziativa di questo tipo e
devono essere fatti tutti i dovuti passaggi con tutti i soggetti
interessati in un modo o nell'altro nell'iniziativa, tutte le varie
sensibilità che vanno dalla propensione al rispetto della natura,
come delle varie sensibilità anche dal punto di vista delle
passioni, della caccia, delle attività turistiche, le eventuali
ricadute, le interferenze con l'attività agricola, comunque questo
è quello che è stato detto in quella riunione. Vi deve essere
consapevolezza da parte di chi propone queste iniziative e
soprattutto è stato rimarcato che l'obiettivo principale è la
tutela dell'ambiente naturale, pur nella convinzione che tale
salvaguardia può portare anche degli sviluppi dal punto di vista
dell'indotto e successivamente la realizzazione dell'area, sempre
con un giusto equilibrio: questo deve essere inserito nella
programmazione e pianificazione regionale, non siamo una Regione
inadempiente da quel lato - i dati statistici ce lo confermano -,
perché siamo una delle Regioni d'Italia con la più alta percentuale
di territorio protetto; quindi, da tale punto di vista, siamo nella
situazione di non essere inadempienti, quindi non proclami, ma
seguire le giuste procedure, è questo quanto è stato ribadito e
questo significa che vi è la massima disponibilità da parte
dell'Amministrazione per seguire dal punto di vista territoriale
tali iniziative. Le perplessità sul parco internazionale rimangono
e vanno chiarite, poi nel corso della citata riunione sono stati
evidenziati tutti questi temi e i rappresentanti degli enti locali
sono stati invitati a fare le necessarie riflessioni e a far
pervenire all'Amministrazione regionale una prima delimitazione
cartografica dell'area su cui avviare i necessari approfondimenti;
ad oggi questo non è ancora avvenuto, magari perché prima di fare
le richieste andava verificato con i Comuni coinvolti l'impatto di
tale iniziativa sul territorio.
Presidente
- La parola al Vicepresidente Tibaldi.
Tibaldi (CdL)
- L'impressione, Assessore, è che la Giunta
sia stata presa in contropiede su questa iniziativa del Parco
internazionale del Monte Rosa, perché, come lei ha sottolineato
normalmente, un'iniziativa di simile portata internazionale
presupporrebbe dei colloqui preliminari fra i vari soggetti
interessati. Qui qualcuno si è lasciato trascinare dall'entusiasmo
e forse ha fatto qualche annuncio frettoloso: mi riferisco al
Sindaco di Ayas. Posso comprendere anche la decisione del Sindaco
di Ayas, perché se questo colloquio preliminare veniva fatto con il
Presidente Caveri, l'annuncio frettoloso lo faceva Caveri,
conoscendo le sue abitudini... di conseguenza dice: "non voglio
farmi scippare l'idea, lo faccio prima io". Quali considerazioni
facciamo? Indubbiamente è condivisibile l'idea che una nuova area
protetta, se deve essere inserita nel contesto valdostano, debba
essere approfondita da un punto di vista scientifico, geografico e
di eventuali ricadute economiche che possono esserci per gli
operatori dei vari settori e l'indotto. Vi è una moda dei parchi, è
vero, che oggi vengono visti come rimedi indispensabili per il
rilancio di una montagna che è in crisi. Non so quanto questi
rimedi siano effettivamente giustificabili, è una moda del parco
che ha coinvolto anche Châtillon e Saint-Vincent, perché anche lì
con il Mont Avic si sta estendendo, a livello di influenza
culturale, nei Comuni vicini. Credo che tuttavia, leggendo la
rassegna stampa, sia stato più un "fuoco di paglia" del momento che
si è consumato fra ottobre e novembre dello scorso anno e poi non
ho più visto articoli o notizie in merito, pare che anche la
Regione si fosse impegnata a fare approfondimenti più puntuali, in
un'ottica di studio scientifico, di intesa con i Comuni che a
distanza di un anno non mi è parso di cogliere dalle sue risposte.
Gli elementi di interesse scientifico o naturalistico che lei ha
citato quindi sono generici: abbiamo l'avifauna, elementi botanici,
elementi geografici che possono essere valorizzati e di interesse,
ma quello studio scientifico di cui si era fatto cenno non mi pare
che l'abbiate avviato come Giunta; d'altro canto, l'ho compreso
anche dall'ultima risposta che lei ha fornito, che è all'insegna
della freddezza, anche se l'ipotesi è condivisibile e anche se da
parte vostra vi è la massima disponibilità. La nostra
interrogazione mirava a capire quali fossero le vostre intenzioni
in merito e se posso tradurla con una sintesi estrema: l'annuncio
c'è stato, vi stiamo ad ascoltare, ma per ora non ci interessa fare
nulla. Questo annuncio allora ha il sapore di uno "slogan" lanciato
da qualche Sindaco che ha voluto precedervi come idea, ma di fatto
mi pare di capire che non trovi riscontro come fattibilità in
Giunta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK