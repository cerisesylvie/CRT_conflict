Consiglio Regionale della Valle d'Aosta - Oggetto del Consiglio n. 473 del 11 marzo 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 473 del 11 marzo 2014 - Resoconto
OGGETTO N. 473/XIV - Interpellanza: "Ipotesi di spostamento
del Reparto di Gastroenterologia ed Endoscopia digestiva presso
l'Ospedale Parini".
Presidente -
Ha chiesto la parola, per l'illustrazione,
il collega Fabbri; ne ha facoltà.
Fabbri (UVP) -
Grazie Signor Presidente.
Signor Assessore, è noto a tutti come la Struttura complessa di
Gastroenterologia, insieme a tante altre Strutture complesse dei
reparti del nostro Ospedale sia un centro di eccellenza della
nostra assistenza sanitaria. La completezza e la qualità delle
prestazioni offerte dalla Gastroenterologia incontrano, da una
parte, il forte apprezzamento della nostra comunità, apprezzamento
che è andato via via crescendo anche in questi anni in cui è stato
istituito lo screening del cancro al colon retto e che ha visto
super impegnato quello che è il Reparto di Gastroenterologia.
Dicevo forte apprezzamento da parte della nostra comunità, il quale
ha il pregio di fare in modo che i nostri cittadini vengano curati
adeguatamente nella nostra regione, che non ci siano fenomeni di
emigrazione verso altri reparti di questo tipo altrove; anzi,
addirittura, da quello che mi consta, c'è quella che si può dire
una mobilità attiva verso il nostro reparto.
Ora, in seguito a riorganizzazioni interne, sembra che tale
reparto debba essere trasferito dal Beauregard, dove ora si trova,
nella sede centrale dell'Ospedale Parini, ed in particolare che
debba essere collocato nell'area del Reparto di Chirurgia generale.
Se così fosse, ci chiediamo e le chiediamo, Signor Assessore, quale
sia la
ratio
di questo spostamento, che non è stato inoltre
mai discusso con i sanitari direttamente interessati, e se siano
state tenute nella giusta considerazione le ricadute negative che
tale operazione comporterebbe. Tra queste, ne elenco alcune: la
creazione di promiscuità tra l'area medica e l'area chirurgica, con
pazienti che necessitano di cure e di terapie differenti, generando
quindi delle criticità gestionali al personale sanitario e ai
pazienti stessi. Inoltre, la discontinuità spaziale tra quello che
è il reparto di degenza e il servizio di Endoscopia digestiva
collocato in un'altra sala sarebbe fonte di ulteriori problematiche
gestionali...pensiamo solo alle urgenze che si potrebbero
verificare. Infine, ultimo, ma non ultimo, l'ipotizzata drastica
riduzione dei posti letto da 15 a 18 è ingiustificata - a parere
nostro, naturalmente - alla luce della notevole attività svolta
dalla Struttura complessa di Gastroenterologia. Ho qui alcuni dati
dell'attività del 2012: 639 ricoveri ordinari, 918 day hospital,
addirittura 6.000 indagini di endoscopia digestiva, 2.547 visite
ambulatoriali, quindi una notevolissima mole di lavoro.
Per tutti questi motivi, Signor Assessore, le chiediamo, con la
nostra interpellanza, se ci può spiegare, se ci può dire quali sono
le intenzioni reali sulle ipotesi di spostamento del reparto
sopraddetto; se si ha coscienza, appunto come si diceva prima,
degli impatti negativi di uno spostamento in Chirurgia generale e
se è stata fatta una valutazione della soluzione alternativa di
spostare negli spazi di Chirurgia d'urgenza questo servizio di
Gastroenterologia. Grazie.
Presidente -
Grazie. Ha chiesto la parola l'Assessore
Fosson, per la risposta da parte del Governo; ne ha facoltà.
Fosson (UV) -
Sì, grazie Presidente.
Grazie Signor Consigliere...lei mi chiama Signor Assessore, io
la chiamo Signor Consigliere...grazie. Condivido tutte le sue
premesse. Ecco, lei parlava nell'interpellanza di "fiore
all'occhiello", poi adesso ha parlato di "eccellenza del reparto";
sempre citando dei dati che sono pubblicati sul nostro servizio di
informatica. Confermo quello che dice lei, che rafforzano questo
concetto di eccellenza, intanto nel senso che nell'anno nel 2012 si
sono fatti 6.000 interventi endoscopici in pazienti ambulatoriali -
sono un dato molto importante - con uno 0,88 di indice di
performance - più è basso e più è importante - e di uno 0,96 di
case mix
con un numero di 65-67 pazienti attratti nel 2012
dall'esterno. Non solo: proprio nella storia della prevenzione in
Valle d'Aosta, il reparto è stato estremamente importante, perché
ha iniziato, prima, nell'ambito del Distretto 3 di Châtillon,
finanziato dal Comune di Châtillon, proprio con lo screening del
colon, che ha visto tra l'altro registrare una percentuale
altissima di adesioni (del 60-61 percento); uno screening anche
faticoso, per cui condivido quello che diceva lei, ecco.
L'osservazione importante è che i reparti ad alta incidenza e
soprattutto con degli esami particolari, anche con una
pericolosità, si portano giù, e si rinforza dunque il discorso del
Presidio unico. Perché era fondamentale che l'Endoscopia venisse
giù? Perché certi esami in urgenza, per esempio, non potevano
essere fatti al Beauregard. Tipico esempio chirurgico: l'ulcera
d'urgenza sanguinante che doveva essere coagulata con il malato in
precaria stabilità emodinamica, e non poteva essere trattato al
Beauregard, non avendo la rianimazione. Si pensi anche all'ERCP,
cioè all'estrazione di un calcolo fatto per via endoscopica, ecco,
tutti esami con un altissimo rischio e pericolosità, per cui, farli
al Beauregard dove non c'è rianimazione, dove non c'è la sala
operatoria comporterebbe in rischio alto, perché una volta facendo
un'endoscopia per un'ulcera sanguinante, bisognava portarlo subito
in sala. Per queste motivazioni, proprio perché è un reparto
importante, che svolge un'attività importante, portarlo nel
Presidio unico trova una ragione, ecco. Direi che questa è una
scelta già fatta da tempo, proprio perché l'intensità era tale,
faceva sì che proprio le urgenze determinavano tutto ciò.
È un reparto che merita grande attenzione e che,
nell'organizzazione di adesso sarà un reparto di endoscopia
completamente nuovo, rifatto. Sono andato a visitarlo per
rispondere correttamente alla sua interpellanza e lì, in Ospedale,
al 2° piano, adesso stanno finendo i lavori di tutto un reparto di
Endoscopia nuovo, cioè al posto di due sale di Endoscopia che
avevano al Beauregard adesso ne avranno 3; non solo, la dialisi
viene spostata nella nuova Dialisi, e la vecchia Dialisi diventerà
il day hospital dell'Ospedale e una parte di questo day hospital
sarà dedicato alla Gastroenterologia...ecco, quindi c'è
un'attenzione tutta nuova.
C'è un problema sulle degenze e questo lo condivido con lei. Ne
ho parlato col dottor Crotta a lungo, ci siamo sentiti; tra l'altro
questa è anche un'occasione, mi sembra, perché l'Istituzione della
Valle d'Aosta ringrazi il dottor Crotta - che va in pensione adesso
- per tutta un'attività fatta in più di vent'anni come Responsabile
della Struttura. I posti letto non necessari, con un day hospital
di 3 o 4, forse non sono più giustificabili perché lui mi parlava
di una sufficienza di 8 o 9 posti di degenza. Si pensi ad esempio
che le epatiti vengono già ricoverate in Malattie Infettive. Era
previsto che la degenza di questo reparto fosse temporaneamente in
Chirurgia generale, su questo lei ha ragione. Condivido la sua
preoccupazione, per cui stiamo studiando tutti i dati e il
trasferimento è certamente legato allo spazio della Chirurgia
d'urgenza. Si potrebbe anche pensare e ragionare di portare su al
Beauregard un reparto medico di maggiore intensità; ci stiamo
lavorando sopra e, come le ho già detto altre volte, molto
volentieri, se io potessi presentarle tutti i dati capirebbe meglio
che è più importante che le "parti importanti" si portino nel
Presidio che può offrire tutto, no? C'è la necessità - mi permetta
- di avere questo Presidio centrale con uno spazio sempre maggiore,
per cui l'ampliamento del Presidio centrale, per queste ragioni
elencate, diventa sempre più urgente e auspicabile. Grazie.
Presidente -
Ha chiesto la parola, per la replica, il
Consigliere Fabbri; ne ha facoltà.
Fabbri (UVP) -
Sì, grazie Signor Assessore.
Certamente l'accorpamento è...diciamo nella logica delle cose,
soprattutto in questi tipi di interventi che possono prevedere
delle urgenze non indifferenti; del resto, va anche in quel senso
l'accorpamento di altri reparti nell'Ospedale. Io sono super
convinto che chi è preposto alla riorganizzazione e al buon
funzionamento delle strutture sanitarie opera affinché tutto sia
fatto nel migliore dei modi, e non ci permettiamo di dubitarne.
Sembra però, in questo caso, in questo caso di cui ci stiamo
occupando, che la possibilità di una diversa collocazione della
Gastroenterologia - come si diceva, nel reparto lasciato libero
dalla Chirurgia d'urgenza - potrebbe essere, dico "potrebbe essere
una soluzione"...io non sono un tecnico e quindi rimando ai tecnici
una soluzione ottimale, ecco, a meno che non vi siano, appunto,
delle altre difficoltà tecniche che noi non conosciamo... Un altro
pensiero che mi viene adesso da esprimere qui, davanti al
Consiglio, è che il Reparto di Gastroenterologia del Beauregard era
stato fatto
ex novo
non più di 3 o 4 anni fa...mi ricordo di
essere andato anche all'inaugurazione...un reparto, anche lì,
moderno, un fiore all'occhiello, chiamiamolo come vogliamo, che
adesso era stato studiato proprio per la gastroenterologia, e che
adesso, ahimè, non verrà utilizzato per quello.
Vorremmo, comunque, che coloro che dovranno decidere su ciò di
cui abbiamo trattato in questa interpellanza si prendano l'impegno
di non demolire questa Struttura della Gastroenterologia, che -
come dicevamo prima - è di fondamentale importanza per la nostra
sanità, avendo finora assolutamente ed egregiamente svolto la sua
funzione, e soprattutto che non sia sacrificata restringendone
troppo i posti letto, e che possa continuare ad essere un punto di
riferimento per i nostri pazienti valdostani. Grazie.
Presidente -
Grazie. Punto 25 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK