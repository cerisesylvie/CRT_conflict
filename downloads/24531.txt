Consiglio Regionale della Valle d'Aosta - Oggetto del Consiglio n. 3435 del 4 aprile 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3435 del 4 aprile 2008 - Resoconto
OGGETTO N. 3435/XII - Interpellanza: "Decentramento nella
città di Aosta di punti di prelievo per analisi cliniche".
Interpellanza
Ricordato che i servizi sanitari territoriali sono un
presidio importante per facilitare l'accesso dei cittadini alle
prestazioni della salute e per ridurre il carico di lavoro sulle
strutture ospedaliere;
Tenuto conto che le analisi chimico cliniche e biologiche
sono uno dei più diffusi strumenti diagnostici e che pertanto tali
prestazioni dovrebbero essere ben radicate sul territorio;
Constatato che nella città di Aosta i cittadini sono
costretti ad utilizzare per la maggior parte le strutture
ospedaliere, in quanto il punto di prelievo di via Guido Rey è
spesso a ridotta attività per mancanza di personale e perché al
Consultorio di Borgnalle, al servizio del quartiere Dora e delle
zone limitrofe abitate da oltre 4 mila persone, gode di una
funzionalità ridotta in quanto l'utente deve prima prenotare il
prelievo presso gli uffici comunali di c.so Padre Lorenzo, poi
recarsi al consultorio per il prelievo e poi ritornare in c.so
Padre Lorenzo per ritirare i risultati, suscitando quindi scarso
interesse nella popolazione;
i sottoscritti Consiglieri regionali
Interpellano
l'Assessore regionale competente per conoscere se
intenda:
1) attivare un adeguato numero di punti prelievo nella città
di Aosta, al servizio dei differenti quartieri;
2) nel frattempo attivare procedure più snelle per
l'effettuazione di prelievi nel consultorio del quartiere
Dora;
3) potenziare il personale presso il punto prelievi di via
Guido Rey.
F.to: Sandri - Fontana Carmela
Presidente
- La parola al Consigliere Sandri.
Sandri (PD)
- Da una personale constatazione è riemerso
con evidenza il concetto che sul tema dei prelievi c'è una mala
organizzazione a livello dell'USL della Regione, nel senso che
abbiamo sempre detto che dobbiamo differenziare i servizi
territoriali dai servizi ospedalieri, tuttavia la cittadinanza di
Aosta differentemente da quella di tutto il resto della Regione è
obbligata ad andare in ospedale per fare i prelievi... perché
questo? Perché abbiamo dei servizi territoriali sul territorio
della città di Aosta che non funzionano come dovrebbero; il punto
prelievi di Via G. Rey che adesso avrà i soldi per la
ristrutturazione grazie al Ministro Turco che eri ha firmato con
l'Assessore un provvedimento in materia e un finanziamento
importante, è stato chiuso svariati giorni nei mesi scorsi per
mancanza di personale, facevano esclusivamente i prenotati e per un
certo periodo non hanno neppure accettato le prenotazioni.
Abbiamo poi il discorso del Consultorio di Borgnalle, dove c'è
una trafila complicatissima, bisogna prima andare a prenotarsi in
Corso Padre Lorenzo presso i servizi sociali, poi fare il prelievo,
poi tornare a ritirare le risposte in Corso Padre Lorenzo. Ci sono
un serie di disfunzioni che rendono difficile per i cittadini
valdostani avere un servizio di qualità, come invece c'è sul
territorio: un cittadino di Morgex chiama il suo centro, vi si
reca, fa le analisi e lì le recupera senza alcuna difficoltà e
senza trovarsi in quella bolgia clamorosa che è il Laboratorio di
analisi. Non fa bene all'Ospedale di Aosta avere tanti pazienti
esterni che girano, perché c'è anche il rischio di infezioni.
Pertanto si chiede all'Amministrazione regionale quale fossero
gli intendimenti per potenziare l'attività territoriale dei punti
prelievo nella città di Aosta e trovare delle formule per
migliorare l'efficienza e l'efficacia del Consultorio del Quartiere
Dora e del punto prelievi di Via G. Rey.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Condivido che in questo periodo il punto
prelievi di Via G. Rey abbia avuto dei problemi organizzativi,
dicevo prima alla collega Squarzino come i nostri piccoli numeri
alle volte ci rendono più vulnerabili e il fatto che sia andato in
pensione un amministrativo e un altro sia malato non ha permesso di
continuare quell'attività che viene svolta lì regolarmente.
Condivido che poteva essere gestito meglio, siamo però anche in un
periodo in cui c'è una grande vertenza sulla stabilizzazione del
precariato a cui noi teniamo molto, e la finanziaria dello Stato
impedisce di prendere dei Co.Co.Co. e dei liberi
professionisti.
Sul fatto del potenziamento della medicina territoriale e dei
prelievi sono d'accordo, anche se il problema dei prelievi
obiettivamente, come per esempio i prelievi nelle farmacie e negli
altri punti, quanto si voleva fare nella manutenzione della "legge
Bindi", pone dei problemi di qualità, di conservazione, di
reagenti... per cui non è sufficiente solo pensare a più punti, ma
garantire a questi una qualità. C'è comunque un grande programma
che è in fase di ultimazione, che abbiamo chiamato programma P.O.C.
(Point of care), con esami a distanza sotto il controllo
qualitativo di una struttura complessa dell'ospedale, per togliere
il più possibile i malati che vengono all'interno di un ospedale
per fare un esame e per portare nell'ospedale delle altre
problematiche, non solo le infezioni. Siamo ormai in fase di scelta
delle apparecchiature, c'è stato un finanziamento anche con il
Servizio informatico della Regione, proprio il P.O.C., una grande
novità è il poter fare prelievi in diverse sedi per esempio anche
nelle grosse RSA, eccetera. Di fronte a questo, nell'area
territoriale nel 2007 sono aumentati del 34% i prelievi e il 35%
dei prelievi domiciliari; sottolineo come una grande conquista il
fatto che un'infermiera professionale mandata dalla struttura
centrale e dall'area territoriale vada a fare dei prelievi e poi li
riporti in ospedale, 35% in più dei prelievi domiciliari.
Infine ringrazio anch'io il Ministro Turco, che ieri ci ha dato
un grosso finanziamento sottolineando l'importanza della sanità in
Valle. Rettifico solo quello che ha detto il collega Sandri, perché
il centro prelievi che ha finanziato sarà il centro di Viale
Ginevra dell'ospedale, cioè pensiamo di rifare completamente un
centro prelievi quasi all'esterno dell'ospedale in quella palazzina
dove c'era l'ematologia, proprio per permettere intanto
un'accoglienza diversa, un'efficienza maggiore e minori tempi di
attesa.
Presidente
- La parola al Consigliere Sandri.
Sandri (PD)
- Evidentemente abbiamo scoperchiato un
problema che esisteva. Non condividiamo, mentre apprezziamo
l'onestà dell'Assessore che ha ammesso tutti i problemi di questo
settore, il tipo di scelte che si stanno facendo, nel senso che i
cittadini valdostani nella mente dell'Assessore sono divisi in due
categorie: quelli di categoria "A" che hanno a disposizione dei
punti chiari, unici, i consultori e i poliambulatori in cui si
possono avere tutte le procedure e le prestazioni; quelli di
categoria "B", che sono quelli di Aosta, che invece devono andare
una volta al consultorio, una volta al poliambulatorio di Via G.
Rey, una volta in ospedale e una volta adesso in questi nuovi
P.O.C. Credo non sia utile disorientare le persone, soprattutto
quelle più anziane, che sono quelle che utilizzano di più questi
punti, con questa organizzazione e di nuovo non si fa la scelta di
potenziare i consultori.
Chiediamo all'Assessore che ritorni sulla posizione che ha fatto
o comunque adatti questa sua scelta di P.O.C. localizzandoli nei
consultori; quindi aprire un punto prelievo in Via Saint Martin de
Corléans, in Via Festaz non è più possibile perché siete riusciti a
chiuderlo, lo facciamo a Plan Félinaz per la città di Aosta, non è
il massimo, ma è sempre meglio perché lì la gente è abituata ad
andare per il CUP e per altre prestazioni ambulatoriali, e
ovviamente potenziare il servizio di Borgnalle, togliendo questa
disgraziata procedura che abbiamo illustrato e che lei non ha avuto
la bontà di smentire, né di pronunciarsi nel merito. Il tutto
dimostra che questa sanità valdostana è stata gestita in questi
anni con un'idea ospedalocentrica anche di tipo vecchio e che non
c'è la volontà, né la capacità, di fare il nuovo. L'unica cosa
nuova che si riesce a fare è trovare dei nomignoli in inglese con
cui abbellire una realtà, che di moderno e di bello non ha
veramente nulla!
Auspico che non ci si trovi mai più in questa regione di fronte
a un amministrazione che si nasconde dietro i piccoli numeri,
dietro le difficoltà organizzative per coprire delle deficienze dal
punto di vista politico, delle incapacità dal punto di vista
strategico che poi sono pagate da tutta la popolazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK