Consiglio Regionale della Valle d'Aosta - Oggetto del Consiglio n. 2544 del 7 marzo 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2544 del 7 marzo 2007 - Resoconto
OGGETTO N. 2544/XII - Contenimento da parte dell'USL dei
tempi d'attesa per le prestazioni di diagnostica e specialistica.
(Interpellanza)
Interpellanza
Ricordato che entro il 31 gennaio scorso la Regione Valle
d'Aosta, come ogni altra Regione italiana doveva presentare al
Ministero alla Salute il Piano regionale per la riduzione di tali
liste e che entro il 28 febbraio p.v. le aziende sanitarie dovranno
definire i piani aziendali per la riduzione dei tempi di attesa
necessari a ottenere le prestazioni di diagnostica e specialistica
da parte del Servizio sanitario nazionale;
Preso atto che l'U.S.L. della Valle d'Aosta ha nel frattempo
attivato un monitoraggio di alcune liste di attesa sul proprio sito
informatico e che al 20 febbraio 2007 si potevano constatare le
seguenti liste di attesa pari o superiori a 50 giorni:
1.
visita cardiologica + ECG (Ospedale regionale cod.
bianco)
2.
ecocardiogramma (Ospedale regionale cod.
bianco)
3.
Spermiogramma (Ospedale regionale - Poliamb.
Donnas)
4.
Ecocolordoppler aorto-iliaco (Ospedale regionale -
Poliamb. Donnas)
5.
Visita chirurgica (Ospedale regionale Poliamb.
Donnas)
6.
Visita proctologica (Ospedale regionale)
7.
Visita dietologica (Poliamb. Donnas cod. verde - P.
D. cod. bianco gg. 101)
8.
Visita ematologica (Ospedale regionale)
9.
Esami cardiologia nucleare (Ospedale
regionale)
10.
Test di tolleranza ed anestetici locali (Ospedale
regionale - gg. 86)
11.
Visita allergologica (mua) (Ospedale regionale -
gg. 149)
12.
Ecocolordoppler tronchi sovraortici (neuro)
(Poliamb. Donnas)
13.
Emg prenotazione (Ospedale regionale - Poliamb.
Donnas)
14.
Visita oculistica (Ospedale regionale)
15.
Visita odontostomatologia (Ospedale
regionale)
16.
Colposcopia (Ospedale Beauregard)
Evidenziato inoltre che, a fronte di 51 giorni di attesa per
una visita chirurgica generale sia all'Ospedale regionale che al
Poliambulatorio di Donnas, si aspettano solo 8 giorni per una
visita chirurgica per l'obesità;
i sottoscritti Consiglieri regionali
Interpellano
l'Assessore regionale competente per conoscere se
intenda:
1) richiamare l'U.S.L. della Valle d'Aosta ad una azione
energica per il contenimento di questi tempi di attesa e per
l'eliminazione della "scappatoia" della chiusura delle liste anche
attraverso la messa in discussione del premio di risultato di fine
d'anno per la dirigenza;
2) aprire un tavolo di confronto con i responsabili delle
unità budgetarie ospedaliere e dei servizi territoriali, per
raggiungere più elevati livelli di ottimizzazione delle
disponibilità orarie del personale sanitario, in particolare
medico, al fine di ridurre i tempi di attesa, particolarmente per
le prestazioni più richieste e di interesse generale;
3) ipotizzare la sospensione delle autorizzazioni alla libera
professione intramurale e dei progetti obiettivo per quelle équipes
che non abbiano raggiunto i livelli previsti dei tempi di attesa
per le loro prestazioni a pazienti esterni;
4) prevedere, in accordo con la direzione dell'area
territoriale dell'U.S.L., un progetto di potenziamento delle
prestazioni territoriali che riducano i tempi di attesa nei
poliambulatori, anche al fine di sgravare l'attività ospedaliera e
di ridurre le prestazioni disponibili solo presso i presidi
ospedalieri di Aosta.
F.to: Sandri - Fontana Carmela
Presidente
- La parola al Consigliere Sandri.
Sandri (GV-DS-PSE)
- Prendo atto che anche la segreteria
del Consiglio è latitante oltre che la Presidenza, per cui il
Presidente pro-tempore deve leggere l'ordine del giorno, è una
novità anche questa del Consiglio regionale e ne prendiamo atto. È
un problema anche, Presidente della Regione, di dare dignità a un
Consiglio che rischia di perderne da tutte le parti e anche queste
questioni formali hanno una loro valenza in quanto a dignità.
Per quanto riguarda l'interpellanza, ci sono alcuni dati
oggettivi che il nostro Assessore conosce sicuramente e di cui
volevamo avere informazione, cioè entro il 31 gennaio la Regione
doveva presentare il piano regionale per la riduzione delle liste
di attesa al Ministero ed entro il 28 febbraio le aziende sanitarie
avrebbero dovuto definire i piani aziendali di riduzione delle
liste di attesa. Il 20 febbraio abbiamo fatto sul sito Internet,
per quanto valga, una revisione e abbiamo trovato ben 16
prestazioni, dalla visita cardiologica alla colposcopia, passando
attraverso l'ecocolordoppler, la visita chirurgica, la visita
ematologica, la visita cardiologica più "ECG", la visita
allergologica, la visita oculistica o la visita
odontostomatologica, cioè tutte prestazioni non rarissime come lo
spermiogramma, che avevano dei tempi superiori a 50 giorni,
arrivando in alcuni casi - come il test di tolleranza ad anestetici
locali - ad 86 giorni, 101 giorni per una visita dietologica al
Poliambulatorio di Donnas - codice bianco - e ai 149 giorni per una
visita allergologica all'Ospedale regionale. Questi sono dati
preoccupanti, poi facendo un'analisi si sono evidenziate cose
ulteriormente preoccupanti, come ad esempio per una visita
chirurgica all'ospedale generale il 20 febbraio c'erano 51 giorni
di attesa a fronte solo di 8 giorni per una visita chirurgica per
l'obesità. C'era anche l'opportunità di dire: sarà importante la
cura dell'obesità, ma credo che questa differenza forse sia in
relazione ad un utilizzo poi degli interventi chirurgici
dell'obesità ad altri fini che non solo quello sanitario.
Volevamo chiedere, sulla base di queste osservazioni, tutta una
serie di dati in merito all'azione che si fa per ridurre le liste
di attesa, perché da questa piccola inchiesta che abbiamo fatto
emergono due elementi essenziali. Il primo è la poca chiarezza fra
i tempi di attesa, quando si va attraverso le vie normali, quindi
con la richiesta del proprio medico e si hanno delle risposte a
50-70 giorni, dopodiché se la prestazione viene fatta in libera
professione te la passano 2 giorni dopo. Volevamo capire se le
stesse équipes mediche possono giocare sia su un piano che
sull'altro, utilizzare quindi le liste di attesa per incrementare
la propria libera professione, o se questa cosa è una questione
inevitabile.
Il secondo elemento è una questione di chiarezza. Abbiamo sul
sito che tutta una serie di prestazioni della Radiologia hanno
tempi di 28-32-34 giorni, però vicino c'è scritto "gestione
Radiologia", perché non sono gestite dal "CUP" e sono moltissime,
allora telefoni in Radiologia: "ah, le facciamo entro 60 giorni, ma
venga qua...", quindi pochissimo controllo da parte dell'azienda su
questo tipo di prenotazioni, tempi di attesa molto variabili quasi
"ad personam" per cui il medico verifica la richiesta non si
capisce bene in base a quale tipo di cosa, e ti danno risposte. Ho
provato 10 minuti fa e mi dicono: "ah, la risonanza magnetica la
facciamo entro 60 giorni", invece sul sito c'è scritto 28. Voglio
capire quei dati del sito... sono veri o sbagliati? Ma se mi
presento a livello di libera professione: "ah, ma deve venire qua,
non possiamo dire, però sicuramente ci sarà meno da aspettare...".
Allora credo che su tutta questa cosa ci sia una gran confusione
fatta un po' ad arte. Volevamo avere dall'Assessore un po' di
illuminazione su questi temi, in modo da dare ai cittadini delle
risposte più certe e mettere in piedi delle procedure più chiare e,
soprattutto, che non siano basate sulla disponibilità di questo o
di quest'altro "barone ospedaliero"!
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Non so se riuscirò ad illuminarla su alcuni
meccanismi, che forse anche a noi sfuggono. Dirò quanto è
stabilito, poi le verifiche e i provvedimenti devono seguire una
segnalazione precisa e non toccano solo a noi. Quando si parla di
liste di attesa non fa mai piacere a nessuno, è evidente, perché
quando c'è un bisogno di salute anche un giorno solo di attesa può
essere in più; d'altronde bisogna riconoscere che dobbiamo
applicare dei meccanismi di educazione e di appropriatezza, questo
è alla base della legge sui ticket, stimolare non solo l'utente, ma
il medico a che gli esami devono essere fatti con appropriatezza,
altrimenti c'è un rischio per la salute e un ingolfamento di
servizi che lavorano ogni anno di più e forniscono ogni anno delle
prestazioni in più. Le richieste non appropriate ci sono da parte
del medico e dell'utente e le liste di attesa hanno una funzione
comunque di portare ad una maggiore attenzione a queste
richieste.
Mi si permetta di dire che sulle liste di attesa è facile per
tutti fare della demagogia, l'opposizione fa il suo mestiere ma
bisogna su questo essere oggettivi, perché è facile fare della
demagogia su un argomento che è doloroso per il paziente, ma che
non piace a nessuno di noi, soprattutto a chi ha lavorato per 26
anni solo nel pubblico e ha cercato di risolvere con sacrificio
personale quanti disguidi si possono verificare. Mi si permetta
ancora di dire che i nostri numeri di personale addetto ci rendono
particolarmente vulnerabili, perché è sufficiente che in un reparto
di Oculistica un'operatrice entri in gravidanza o in malattia, e
che soprattutto in un periodo di blocco di assunzioni non si trova
facilmente uno specialista che venga a sostituire per un periodo
fisso un altro specialista che è invece o in gravidanza o in
malattia. Siamo d'accordo, lo dicono tutti gli specialisti che le
liste di attesa si superano con una maggiore appropriatezza imposta
con protocolli...
Volevo fare delle osservazioni in risposta all'interpellanza.
Abbiamo preparato questo programma regionale del contenimento delle
liste di attesa e lo abbiamo deliberato prima del termine,
deliberazione n. 3466 del 17 novembre 2006, quindi molto prima di
quanto aveva previsto il Ministero. Qui bisogna sottolineare che
questo nostro programma prevede 4 livelli di priorità: "U",
l'urgenza immediata che viene risolta sempre in Pronto Soccorso,
"A", le urgenze differibili che vengono viste sempre per questa
deliberazione regionale entro 72 ore. Questo è un particolare
significativo perché è sufficiente che il medico prescrittore si
assuma, conoscendo il paziente, la responsabilità di dire che è
un'urgenza differibile, cioè un malato che deve essere visto presto
perché ha una condizione patologica che, se non esaminata, gli può
provocare dei problemi, questo viene visto entro 72 ore. Il 3°
livello, il più significativo, prevede le prestazioni di primo
accesso, e segna 2 limiti precisi, di 30 giorni per le prime visite
e di 60 giorni per ogni accertamento strumentale. Poi il punto "P",
programmabili, esami di controllo che possono essere visti con una
periodicità diversa.
Sempre questa nostra deliberazione del mese di novembre 2006
prevede, nel punto 6 dell'allegato, il divieto di chiusura delle
prenotazioni: le eragazioni possono essere chiuse da quella data lì
solo per gravissimi problemi organizzativi precisi e comunicati
alla Regione. Se succede, bisogna segnalare nome e cognome e dove,
comunque sono previste anche al punto 6 della deliberazione delle
sanzioni per chi chiude le liste di attesa senza averne
l'autorizzazione. Non esistono più i progetti obiettivo, che erano
decisi dalle singole Unità operative, ma la libera professione è
richiesta e controllata dall'azienda solo per diminuire le liste di
attesa, decisa dall'azienda là dove ci sono delle prestazioni del
curante, dello specialista che ha in cura il paziente, di
prestazioni che vanno al di là delle liste di attesa.
Il miglioramento dell'informazione, tutto è migliorabile, ma
aver messo su Internet tutti i tempi di attesa soprattutto nei vari
distretti e lì, mi si permetta... ma se uno per una visita
dietologica purtroppo per la carenza di uno specialista che si è
reso indisponibile a Donnas viene ad Aosta e rientra nei termini,
non penso che una visita dietologica non possa spostarsi da un
distretto all'altro..., anche perché sempre per la questione dei
piccoli numeri non possono essere garantite tutte le prestazioni in
tutti i distretti, anche perché certe prestazioni richiedono
attrezzature particolari. Su certe prestazioni radiologiche... è
vero, non sono prenotabili dal "CUP", ma questo il radiologo e gli
specialisti, non solo i nostri, rivendicano che per alcuni esami ci
vuole un'indicazione dello specialista e del radiologo che lo
esegue, cioè contattare una preparazione; che il "CUP" rimandi o
usi discorsi diversi a seconda dell'utente questo è da verificare e
lo stiamo verificando.
Ci sono delle specialità nuove che forse ai nostri tempi non
esistevano, quella dell'allergologia, è una specialità nuova dovuta
al fatto che c'è uno specialista di grande professionalità che
lavora da noi. Possiamo dire che vari medici di famiglia e
specialisti di altre branche, come l'anestesista, affrontavano per
le allergie da farmaci da soli queste prestazioni, ma con l'avvento
di un allergologo hanno riferito a lui tutta una serie di patologie
che prima venivano trattate in modo diverso. Sono mesi che
cerchiamo un allergologo da mettere a fianco, perché non si può
legare una branca così, solo a uno specialista, non lo si trovava
per i motivi che abbiamo detto; è di questi giorni che uno
specialista di Pavia ha accettato finalmente l'offerta e questo è
un settore critico di una nuova specialità.
La proctologia, lì, l'unico dato che non mi risulta e che la
prego di verificare non sono le visite chirurgiche che vanno a 50
giorni, ma sono le visite chirurgiche proctologiche. Le visite
chirurgiche generali risultano a 22 giorni all'Ospedale di Aosta e
a 10 giorni in tutti gli altri distretti. Anche lì la proctologia
l'hanno sempre vista gli specialisti chirurghi, adesso nell'ambito
della Chirurgia c'è una nuova sottodifferenziazione che è la
proctologia, credo che anche un chirurgo generale debba saper
affrontare la proctologia, perché è nella normale competenza di un
chirurgo, ma sono delle nuove specialità e differenziazioni che ci
portano a delle aree un po' critiche, soprattutto quando queste
nascono, quando specialisti importanti cominciano a lavorare in
questo settore e si crea un fabbisogno.
L'ematologia è cronicamente insufficiente, perché abbiamo sempre
avuto solo uno specialista. Fra i giovani valdostani che hanno
fatto richiesta di borse di studio per una specializzazione abbiamo
incoraggiato uno di questi ad iscriversi alla scuola di ematologia
per diventare in futuro più autosufficienti. Citerei però anche i
dati positivi, cioè il 50% delle prime visite specialistiche viene
fatto in tempi inferiori ai 10 giorni, il 48% per l'esattezza e il
20,5 delle prime visite viene fatto da 11 a 20 giorni. Per tutte le
prestazioni diagnostiche siamo al di sotto dei 60 giorni, cosa che
era prevista dal programma che avevamo fatto: questo significa che
a parte le prestazioni urgenti e le differibili che vengono fatte
in 72 ore, mi sembra che i risultati estremamente positivi sul 50%
delle prestazioni visite e addirittura sul 94% delle prestazioni
ambulatoriali, si sia ottenuto e sia un dato molto positivo. Si può
migliorare, siamo tutti d'accordo, ho detto cosa pensavo delle
liste di attesa. Ci sono i tavoli su cui si sta facendo una
discussione, la discussione sul budget che sta facendo la Direzione
sanitaria con i vari specialisti ha al centro e come primo livello
quello dell'abbassamento delle liste di attesa, la libera
professione dettata dall'azienda è uno strumento per abbassare
queste liste. Quest'anno il fondo regionale aggiuntivo che veniva
dato a pioggia a tutti i medici è storicizzato, cioè questo fondo
viene dato a seguito di prestazioni aggiuntive rese, è necessario
un governo dell'appropriatezza, c'è un osservatorio sulle liste di
attesa perché la domanda cambia, in quanto, a seconda di certi
stimoli, l'utente è più portato verso una specialità che verso
un'altra.
Si può fare di più, ma sia le attestazioni dell'ISTAT di questi
giorni, sia i comitati di gestione delle liste di attesa degli
utenti che sono stati portati a conoscenza di tutti i meccanismi e
soprattutto della monitorizzazione, dicono che le nostre liste di
attesa, pur nella difficoltà di numeri e di gestione di un servizio
sanitario in una piccola Regione, sono ad altissimo livello; si può
migliorare, e stiamo cercando di farlo, ma il sistema che è stato
messo in atto comincia a dare i risultati.
Presidente
- La parola al Consigliere Sandri.
Sandri (GV-DS-PSE)
- Mi sembra che la risposta
dell'Assessore sia debole per 2 motivi: il primo, perché nessuno lo
ha messo sotto accusa, invece la sua è una difesa d'ufficio. Credo
che l'atteggiamento che dovrebbe avere l'Assessore sia quello di
essere l'interprete dei cittadini e quindi quando ha sollecitazioni
di questo genere, pretendere delle risposte non addomesticate come
quella che ha dato, ma risposte più convincenti; il secondo, perché
è sbagliata l'impostazione che lei ha dal punto di vista politico.
Qui bisogna rendersi conto che oggi la sanità, in questa Regione,
sembra di più uno strumento per dare dei benefici a chi ci opera -
case costruttrici di apparecchiature, personale medico,
consulenti... - che non per dare il servizio ai pazienti. Teniamo
conto che stiamo parlando di una cosa molto cara, oggi comunque con
queste regole di ticket abbiamo che l'appropriatezza non è più in
discussione, perché molta gente rinuncia a fare degli esami perché
costano troppo; quindi scaricare sull'appropriatezza è una via di
uscita sciocca, che è solo un modo per gli specialisti
dell'Ospedale di scaricare sui pazienti e sui medici ambulatoriali
le loro responsabilità.
Molta gente quando va dal medico, oggi, che gli prescrive una
serie di analisi dice: "dottore, questo mi costa 90 euro oppure
questo mi costa 50 euro... non si può fare qualcosa di meno?"...
quindi c'è già una riduzione delle prestazioni da questo punto di
vista, perché sono carissime. Faccio un esempio che ho verificato:
se si va all'ambulatorio dell'ipertensione, si fa un primo "check
up"... sono 210 euro di ticket che bisogna pagare! Non tutti sono
in grado di poterlo fare, anche fra quelli che non hanno
l'esenzione dal ticket! Allora il discorso dell'appropriatezza,
qui, non sta in piedi, bisogna invece dare un servizio positivo in
tempi decenti, ma soprattutto che la sanità non diventi un
discrimine sociale, perché oggi significa che i ricchi si possono
curare e gli altri meno. Questo vale proprio rispetto al meccanismo
delle liste di attesa: io allungo le liste di attesa così
l'Amministrazione mi dà degli incentivi per ridurre le liste di
attesa e mi dà la libera professione... questo è il meccanismo che
funziona e che invece dobbiamo smontare!
La parte peggiore l'ha detta proprio lei, quando dice: "entro 20
giorni bisogna fare le prime visite, dopodiché la visita chirurgica
il 20 febbraio"... ho la fotocopia di Internet che ho stampato,
erano 51 giorni, poi con un'interpellanza si sono dati da fare e
sono a 22, ma sono sempre più dei 20 che ha detto lei! Uno oggi
pensa di andare dal chirurgo non perché vuole fare un controllo del
peso, ma uno va dal chirurgo perché ha un intervento chirurgico che
è una cosa importante; far aspettare più di 20 giorni trovo che sia
una cosa negativa, una prestazione oltretutto che costa cara!
L'altra questione riguarda le risonanze magnetiche, le TAC,
l'ecocolordoppler, tutti questi interventi di grande impatto
economico per l'azienda e anche dal punto di vista della Regione,
perché sono tutte attrezzature pagate a caro prezzo dalla Regione,
ed economico per la gente, perché si trova sempre a questo
meccanismo: lei deve presentarsi, perché non si può prenotare allo
sportello del "CUP" per telefono, quindi c'è già lo svantaggio di
andare 2 o 3 volte, e poi si trova sempre la solita risposta: 60
giorni se passa con la mutua, 10 giorni se viene di notte a fare
gli esami in progetto obiettivo con altre cose della Regione e
dopodomani se è in libera professione... questo meccanismo ha da
finire! E lei ne è politicamente responsabile! Da questo punto di
vista non è quello che è la situazione attuale, ma è il suo
atteggiamento che d'ora in avanti sarà sotto osservazione, perché
lei si è preso degli impegni, oggi, noi li verificheremo con quelli
che ha preso in Giunta, con quello che ha detto adesso in merito al
codice blu, al codice differenziato e a quelli che possono essere
differiti nel tempo, e vedremo la verifica! La mia impressione è
che oggi al centro della sua azione, ancora di più al centro
dell'azione dell'USL, non ci sia la volontà di dare al cittadino
valdostano un servizio, non dico a basso prezzo, ma a prezzo giusto
ed efficiente, ma sia quello di tutelare una serie di posizioni di
privilegio!
Concludo con 2 osservazioni. Lei non mi ha risposto rispetto al
potenziamento dei poliambulatori; faccio presente che a proposito
di sostituzioni, ancora oggi, malgrado sia in aspettativa da 4 anni
ed essendoci dei radiologici specialisti disponibili sul
territorio, non sono stato sostituito nei Poliambulatori di Donnas
e di Morgex; in secondo luogo, che su tali questioni si è fatta una
convenzione con l'"IRV", che lei non ha citato, per ridurre i tempi
di attesa, mentre sappiamo che se vogliamo evitare l'uscita fuori
Valle - cosiddetto "turismo sanitario" - sarebbe opportuno
utilizzare tutte le risorse del territorio, quindi sia quelli
disponibili a lavorare nell'USL, sia quelli disponibili a lavorare
per l'USL. A questo riguardo ce ne sono parecchi di studi
professionali che possono dare una mano a ridurre i tempi di
attesa, perché è importante che sia la Valle d'Aosta che risponde
ai cittadini valdostani e non solo "gli amici degli amici" o quelli
che hanno delle posizioni dominanti!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK