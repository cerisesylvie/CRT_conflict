Consiglio Regionale della Valle d'Aosta - Oggetto del Consiglio n. 883 del 18 novembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 883 del 18 novembre 2014 - Resoconto
OGGETTO N. 883/XIV - Interpellanza: "Adozione di misure per
evitare la diffusione della flavescenza dorata nei
vigneti".
Presidente
- La parola al collega Grosjean.
Grosjean (UVP) -
Siamo a parlare di un problema che sta
diventando una realtà anche in Valle d'Aosta. Credo sia giusto dire
due parole su questa flavescenza dorata, che per molti di voi sarà
forse la prima volta che sente questa citazione: è una fitopatia,
una malattia per semplificare, che negli ultimi trenta-quarant'anni
ha creato danni immensi in tutta la viticoltura europea, partendo
alla fine degli anni '50 dalla Francia, sviluppandosi poi in tutte
le altre zone viticole e ultimamente, negli ultimi vent'anni, sta
facendo danni enormi nel vicino Piemonte. Finora aveva fatto danni
enormi nelle zone a viticoltura molto intensiva e quindi noi
pensavamo o speravamo - sperare serve a poco - di essere una
regione indenne, visto che la nostra è una viticoltura, direi,
veramente poco intensiva. Purtroppo da alcuni anni la flavescenza
si è sviluppata anche in Valle d'Aosta, abbiamo avuto un primo
focolaio alcuni anni fa, ne abbiamo un secondo e quindi la
preoccupazione dei viticoltori è piuttosto forte, anche perché le
normative pubbliche, gli uffici fitopatologici prevedono che ci sia
un decreto di trattamento obbligatorio nella zona infetta e nella
zona limitrofa. Ebbene, è vent'anni che in Piemonte fanno
trattamenti, la superficie infetta da flavescenza dorata
attualmente è di almeno ventimila ettari su quarantamila, quindi il
50 percento della viticoltura piemontese è a rischio estirpazione,
perché la flavescenza è una malattia singola della pianta, ma si
trasmette da pianta a pianta per mezzo di un insetto, una cicalina,
scaphoideus titanus
è il nome scientifico. Quest'insetto
vive tranquillamente sulla vite, non provoca danni diretti alla
vite, ma se per disgrazia c'è una pianta infetta, una volta che
l'insetto ha punto le foglie per succhiare un po' di linfa da
questa pianta, va poi a pungere altre piante sane e la diffusione
arriva per contatto, per puntura, quindi un danno veramente
esponenziale, la pianta...l'infezione rimane latente per un anno,
due o tre a seconda dello sviluppo, della vigoria, di tante
condizioni della pianta, pertanto non ci si accorge neanche subito,
ma nel momento in cui ci si accorge, probabilmente, il vigneto è
completamente infetto e a rischio di moria e quindi le piante vanno
a seccare nel giro di un anno o due.
In Piemonte, ma non solo in Piemonte, hanno provato di tutto,
hanno fatto tutta una serie di prove di trattamento, ma purtroppo
il trattamento è sempre solo stato fatto sull'insetto, che non è la
causa, ma semplicemente il vettore e quindi inevitabilmente i
risultati non sono venuti. Com'è arrivata l'infezione in Valle
d'Aosta? Purtroppo con barbatelle, cioè piantine di viti
provenienti probabilmente dal vicino Piemonte, credute forse
indenni, ma hanno portato l'infezione, quindi ecco che il primo
focolaio si è sviluppato circa tre anni fa, il secondo focolaio è
partito quest'anno e quindi la preoccupazione dei viticoltori è
veramente molto forte. Abbiamo anche visto purtroppo in Piemonte
che con la semplice lotta chimica non si riesce a fare niente. La
cosa che spaventa enormemente è che andiamo ad imporre la lotta
anche nelle aziende dove hanno scelto di fare il biologico, quindi
anche qui una problematica ancora più grave. La seconda zona di
infezione purtroppo è ben presente, la flavescenza dorata non è di
oggi, è già stata scoperta qualche giorno fa...cioè qualche mese
fa...ai viticoltori della zona per adesso nessuna informazione,
nessuna comunicazione. Chiedo quindi semplicemente all'Assessore se
sa dirmi quali indicazioni intende portare l'Assessorato per
affrontare questo problema.
Presidente -
La parola all'Assessore Testolin.
Testolin (UV) -
Grazie Presidente.
Riprenderò in breve quello che è già stato così enunciato dal
collega Grosjean. Effettivamente questa è una malattia, una
fitopatia da quarantena oggetto di lotta obbligatoria, che è
regolamentata a livello, appunto, nazionale dal decreto
ministeriale delle politiche agricole. Come previsto dal decreto,
le piante malate non possono essere curate, ma devono essere
estirpate e distrutte perché non esistono al momento fitofarmaci
efficaci nel risanamento e in quanto la loro presenza in campo
rappresenta una fonte di inoculo pericoloso ai fini della
diffusione della malattia stessa, com'è già stato sottolineato. Per
contro la lotta al vettore attraverso l'abbattimento delle
popolazioni, che si effettua con l'uso di insetticidi anche
biologici, sembrerebbe...ha la funzione di ridurre il rischio di
diffusione della malattia qualora ci sia la presenza di piante
malate anche non sintomatiche. Per essere efficace, la lotta del
vettore deve essere fatta su vasti territori senza l'esclusione di
nessun vigneto. I risultati negativi della lotta avuti, per
esempio, in Piemonte sembrerebbero dovuti al rifiuto di molti
viticoltori di effettuare i dovuti trattamenti alla presenza di
vigneti incolti che rappresentano un ulteriore serbatoio di inoculo
del fitoplasma. Affinché le azioni di lotta e di profilassi siano
realmente efficaci, è necessario infatti che tutti i viticoltori
della zona focolaio intervengano contro il vettore, che si
estirpino i vigneti incolti e che si eliminino tempestivamente le
piante malate. Tali operazioni possono essere anche imposte, ma la
loro effettiva esecuzione resta a carico di ogni singolo
conduttore.
Il Servizio fitosanitario regionale in capo all'Assessorato
dell'agricoltura e risorse naturali è la struttura territorialmente
preposta all'applicazione del decreto di lotta. Esso a partire dal
2001 effettua annualmente il monitoraggio sulla presenza di piante
malate e sulla distribuzione e sull'entità delle popolazioni
dell'insetto vettore. Dall'inizio dei monitoraggi l'insetto vettore
è sempre risultato presente in Valle d'Aosta, ad esclusione di una
parte dell'Alta Valle, con popolazioni che variano di intensità da
zona a zona. Il primo ritrovamento di flavescenza dorata, come già
citato dal collega Grosjean, è avvenuto nel 2006 su una barbatella
che era stata moltiplicata in un vivaio piemontese, successivamente
la flavescenza dorata si è ripresentata nel 2012. Nel corso degli
anni sono state dichiarate indenni quasi tutte le aree individuate
come zone focolaio. Oggi permane un focolaio a Gressan a cui si
aggiungono tre altri nuovi focolai: uno ritrovato a fine estate
2013 ad Issogne e due ritrovati nella tarda estate 2014 a
Saint-Christophe e Charvensod, per i quali, come sottolineato,
devono essere applicate le disposizioni della lotta obbligatoria
già citate. Si sottolinea anche che nelle zone focolaio, dove cioè
si prospetta ancora la possibilità di eradicare la malattia, gli
unici sistemi di lotta conformi al decreto obbligatorio sono
attualmente i trattamenti insetticidi contro il vettore e per i
vigneti biologici con prodotti ammessi come le piretrine e
l'estirpo immediato delle piante sintomatiche senza necessità di
analisi di conferma. Al momento sono in corso nuove prove anche nel
vicino Piemonte per verificare l'efficacia di alcuni prodotti
biologici, atti a diminuire l'incidenza della malattia, ma non si
hanno ancora risultati definitivi sulla loro efficacia e si tratta
comunque di interventi che al momento non sono recepiti dal decreto
di lotta obbligatoria.
L'attività dei tecnici dell'Assessorato prevede, oltre alla
sorveglianza delle zone interessate dai focolai, uno stretto
contatto con i viticoltori sensibilizzati e sollecitati al
controllo e alla pronta segnalazione di eventuali manifestazioni
della flavescenza. Il monitoraggio sul territorio effettuato negli
ultimi quattordici anni, la sinergia con i viticoltori stessi,
coscienti del pericolo che questo fitoplasma e il suo vettore
rappresentano per la nostra viticoltura, ci hanno permesso di
determinare e confinare i focolai di cui sopra e in alcuni casi,
dopo i dovuti controlli ed interventi oggettivi, di eradicarli. Si
evidenzia infine che l'attività del Servizio fitosanitario non si
limita all'applicazione del decreto di lotta obbligatoria, ma si
attiva grazie alla valenza scientifica conferitagli dai compiti di
istituto a ricercare, in collaborazione con strutture o enti
qualificati, soluzioni atte a contrastare l'introduzione o a
consentire le eradicazioni di organismi nocivi. Nel caso specifico
della flavescenza sono in corso costanti contatti con tecnici di
altre Regioni e docenti universitari di alto profilo e in
particolare si hanno dei contatti con gruppi di studio, che nel
caso specifico della lotta alla flavescenza stanno studiando il
comportamento del PH all'interno del fusto, infatti si può credere
che con un PH inferiore le piante risultino più resistenti alla
stessa malattia. Siamo inoltre in attesa dei risultati di alcune
prove che si stanno facendo in Valle in collaborazione tra diversi
soggetti, tra cui l'
Institut agricole
e alcune aziende
private, per sperimentare una micorizzazione del vigneto adulto con
tecniche semplici.
L'impegno dell'Assessorato è pertanto quello di proseguire
nell'attività di controllo e di lotta alla flavescenza,
intervenendo laddove necessario e mantenendo sempre un alto livello
di attenzione sulla problematica, ben coscienti evidentemente che
la lotta contro i parassiti è talvolta impari poiché si impiega
molto tempo per conoscerli e altrettanto tempo per combatterli.
Presidente -
Grazie Assessore. La parola al Consigliere
Grosjean.
Grosjean (UVP) -
Beh, prima riflessione: mai visto una
vite malata nei vigneti incolti, mai visto una vite infetta da
flavescenza nei vigneti abbandonati, questo dovrebbe già spiegare
qualcosa, quindi vuol dire che estirpare i vigneti abbandonati e
fare i trattamenti purtroppo non dà risultati. È vero, il decreto
prevede che bisogna fare questi trattamenti, anche se sappiamo che
i risultati ahimè non ci sono, probabilmente bisogna guardare
altrove e bisogna cominciare a stare attenti ai risultati che
vengono fuori. Prima cosa: perché non imporre o cercare, come
Assessorato, in collaborazione con l'
Institut
, probabilmente
di far fare le barbatelle, che vengono utilizzate in Valle d'Aosta,
in zone indenni per esempio. Io, dopo una lunga tribolazione con
gli uffici, le barbatelle del mio vigneto sono riuscito a farmele
fare in una regione indenne, perché dobbiamo continuare a farle
fare in Piemonte? Per carità, non è che io ce l'abbia con i
piemontesi, però purtroppo in questo momento hanno questa
gravissima problematica. In più - non so se lei ne è a conoscenza -
le barbatelle prodotte in Piemonte, visto che è zona indenne,
vengono termoterapizzate. Termoterapia vuol dire portare ad una
certa temperatura per un certo momento queste barbatelle prima di
essere messe in commercio, praticamente subiscono una
sterilizzazione. Lei saprà benissimo che ogni cosa sterile è molto
più facilmente infettata da qualsiasi altra cosa, perché non ha più
la lotta biologica interna, quindi una delle prime cose sarebbe
magari studiare la possibilità di fare delle barbatelle in zone
indenni.
Lei mi parlava di comunicazione...la comunicazione l'ho imparata
oggi, io pensavo due, invece siamo a quattro zone a rischio e
questo mi spaventa veramente molto.
Terza cosa: la cosa che mi fa arrabbiare di più è che abbiamo
perso un'altra occasione, abbiamo perso l'annata 2014 per
intervenire, perché ormai è accertato che ci sono dei
prodotti...lei ha accennato alle micorrize, ma ci sono dei prodotti
specifici che, se usati in un momento specifico, vanno a rinforzare
la pianta, la quale diventa autoimmune a questo tipo di infezione,
che poi, oltre alla flavescenza, c'è il mal nero, c'è il mal
dell'esca, ci sono tutta una serie di altre infezioni, di altri
fitoplasmi che vanno ad inserirsi e tutto proviene molto
probabilmente dal disastro economico che abbiamo fatto a partire
dal 1950 in avanti con le nuove tecniche di concimazione, diserbi e
lavorazioni mal fatte sui vigneti.
La cosa che più mi fa arrabbiare è che i risultati migliori che
hanno avuto in Piemonte negli ultimi tre anni di prove di
sperimentazione sono laddove alcuni viticoltori hanno utilizzato un
prodotto prodotto in Valle d'Aosta da un'azienda
leader
a
livello mondiale nella produzione di...come si chiamano? di spore,
di micorrize che vanno a rinforzare la pianta. Il momento ottimale
per l'intervento è subito dopo la vendemmia, c'è la possibilità di
fare un richiamo in primavera, ma abbiamo perso l'occasione per
fare un primo intervento già a partire già da quest'anno. La
sperimentazione, caro Assessore, non è che la deve fare lo IAR a
tutti i costi, se la fanno in Piemonte e vedono che c'è una linea
di direzione che sta andando bene e che sta dando i primi
risultati...perché se poi andiamo ad approfondire biologicamente e
chimicamente cosa succede all'interno della pianta, capiamo anche
l'importanza della presenza di queste micorrize, di questi enzimi
nel terreno. Perché quindi non partire già subito, quest'anno,
anche se non è previsto dal decreto del Ministero e intervenire con
questi prodotti, dando anche un po' di importanza ad un'azienda che
sta avendo un successo incredibile al di fuori della Valle: la CCS
di Quart? Colgo l'occasione, e poi termino, per ricordarvi che
venerdì c'è un importante convegno all'
Institut agricole
, si
parlerà anche di flavescenza, ci saranno tanti piemontesi presenti,
spero che ci sia lei, ma che ci siano anche i funzionari del suo
Assessorato, perché è ora di cambiare marcia su queste cose.
Presidente -
Grazie collega. Punto 26 all'ordine del
giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK