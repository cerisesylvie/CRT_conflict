Consiglio Regionale della Valle d'Aosta - Oggetto del Consiglio n. 1921 del 27 luglio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1921 del 27 luglio 2011 - Resoconto
OGGETTO N. 1921/XIII - Interrogazione a risposta immediata:
"Contenzioso tra l'Amministrazione regionale e alcuni custodi di
castelli e giardini".
Interrogazione a risposta immediata
Appreso dal settimanale La Vallée Notizie del 23 luglio 2011
e dall'Agenzia Aostaoggi del 25 luglio 2011 che l'Amministrazione
regionale è stata condannata a pagare venti mensilità a quattro
custodi di castelli e giardini assunti con contratto a tempo
determinato;
Atteso che i costi complessivi a carico della Regione
ammontano ad oltre 160.000 euro;
Constatato che è la seconda sentenza di questo genere in
Valle d'Aosta, dopo quella che riguardava le lavoratrici del J.B.
Festaz;
Ritenuto che ci sono le condizioni perché il contenzioso tra
lavoratori precari e Amministrazione regionale si estenda
ulteriormente;
i sottoscritti Consiglieri regionali
Interrogano
il Governo regionale per sapere se la Regione Valle d'Aosta
provvederà a pagare secondo quanto previsto dalla sentenza di primo
grado.
F.to: Donzel - Carmela Fontana - Rigo
Président
- La parole au Conseiller Donzel.
Donzel (PD)
- Egregio Presidente, cari colleghi, è un
argomento sui cui dovremo per forza tornare in settembre, quando
avrò acquisito ulteriore materiale in merito, però già questa
situazione si presenta gravissima: sono 160.000 euro circa i costi
che l'Amministrazione regionale è tenuta a pagare per questa
vertenza. Ricordo che a circa 200.000 ammontavano quelli che doveva
versare per la vertenza "G.B. Festaz" e si tratta di vertenze
esplorative, di pochi e sparuti precari che hanno il coraggio di
esprimersi e di far valere le loro ragioni. Mi chiedo cosa accadrà
quando 300 di questi precari, che si trovano nelle stesse
condizioni di quelli che hanno vinto la causa, decideranno di
rivolgersi ad un giudice del lavoro! Probabilmente l'ammontare
della cifra - lo potete calcolare rapidamente - salirà ad oltre
1.000.000 di euro!
Siamo di fronte ad una situazione gravissima. Noi vogliamo
capire se l'Amministrazione intende pagare, se invece ricorre in
appello, ma una cosa è certa: i cittadini stanno pagando i costi
legali di queste vertenze. C'è qualcosa che non va, c'è un deficit
politico-amministrativo, un'incapacità di gestire i rapporti con il
personale che si sta veramente scaricando sulle spalle dei
cittadini valdostani, in un momento in cui, come vedremo nelle
variazioni di bilancio più avanti, andiamo a spostare entità di
100-200.000 euro, noi ne gettiamo in spese legali 200-300.000,
perché probabilmente c'è qualche funzionario o politico che non
conosce la normativa ed incappa in continui errori, che poi...
(interruzione del Presidente della Regione, fuori
microfono)
...no, sono cose non vecchie, sono cose reali!
Président
- La parole au Président de la Région,
Rollandin.
Rollandin (UV)
- Merci M. le Président.
La questione che viene qui sollevata, come sappiamo, è uno dei
punti di riflessione a cui siamo chiamati, perché su questo tema
c'è sicuramente una rincorsa, in particolare da parte di un
sindacato, a seguire questi temi ed a invogliare alcuni, che sono
disponibili, a fare questi ricorsi. Ricorsi di situazioni
sicuramente di precari, che però avevano avuto nel tempo tutta la
legittimazione con atti assunti nella piena disponibilità ed
accordo con le forze sindacali di allora.
Abbiamo preso atto della sentenza emessa il 22 luglio, in cui
sono stati letti i dispositivi delle sentenze in argomento, che
riconoscono delle somme a titolo di risarcimento di danno senza
alcuna indicazione dell'ammontare delle somme individualmente
riconosciute. Il giudice ha però rigettato le domande di
stabilizzazione, che è il punto nodale perché si è fatto credere a
queste persone che bastava fare ricorso per essere assunte a tempo
indeterminato. Voglio ricordare che sia per il "Festaz" che per
questa, non è di stabilizzazione che si tratta, ma di una sentenza
che riconosce un danno riferito all'interessato, ancora da
quantificare.
Per quanto riguarda il punto relativo a cosa si fa, le sentenze
di condanna sono chiaramente provvisoriamente esecutive; nel
momento in cui avremo i dispositivi e vedremo come, la Regione farà
ciò che la legge prevede, fermo restando che aspettiamo di valutare
le motivazioni delle sentenze e poi presentare i ricorsi, in quanto
su questa materia c'è motivo di approfondimento, tenendo conto
delle disposizioni che sono state emanate a livello nazionale.
Bisogna capire da che parte si vuole andare, perché questo sistema
non tiene più, altro che precari! Dopodiché si dice: benissimo, se
non si vuole più assumere nessuno, questa è la logica, perché la
stabilizzazione per una serie di ragioni molto evidenti non è
possibile dappertutto e per tutti...questa è la conseguenza a cui
si dovrà arrivare!
Président
- La parole au Conseiller Donzel.
Donzel (PD)
- Sono molto stupito, Presidente, della sua
risposta, perché lei, anziché spiegare le ragioni del fatto che la
Regione è tenuta a pagare, quindi fino a prova contraria viene
condannata, lei lancia una minaccia e dice: state attenti, che se
continuate su questa strada perderete il lavoro! È la prima volta
che mi stupisco di questo tipo di risposta, sono davvero - visto
che non posso argomentare -, assolutamente deluso da questa
risposta, che è una velata minaccia, anziché un'assunzione di
responsabilità organizzativa di questa Amministrazione
regionale!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK