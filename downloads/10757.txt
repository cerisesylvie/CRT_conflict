Consiglio Regionale della Valle d'Aosta - Oggetto del Consiglio n. 1750 del 9 gennaio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1750 del 9 gennaio 1991 - Resoconto
OGGETTO N. 1750/IX - Interventi per prevenire il fenomeno
della prostituzione di colore nelle strade tra Nus e Chambave.
(Ritiro di mozione)
Presidente: Do lettura della mozione presentata dal Consigliere
Gremmo:
MOZIONE
Attesa la preoccupante invasione di prostitute di colore nelle
strade fra Nus e Chambave;
preocccupato che il pericolo che tale deprecabile fenomeno
rappresenta per le popolazioni locali e per tutta la nostra
collettività;
ritenendo doveroso intervenire urgentemente per prevenire tale
piaga;
Il Consiglio regionale della Valle d’Aosta
impegna
il Presidente della Giunta ad avvalersi dei suoi poteri
prefettizi istituendo nella zona, come primo atto concreto, un
sotto-commissariato fisso di pubblica sicurezza o organismo analogo
operante in specie nelle ore serali e notturne.
Presidente:
Ha chiesto la parola il Consigliere Gremmo,
ne ha facoltà.
Gremmo (UAP):
Signor Presidente e colleghi consiglieri,
ho ascoltato con molta attenzione le dichiarazioni politiche,
peraltro largamente equilibrate e tutto sommato condivisibili in
astratto, dei colleghi che sono intervenuti sulla questione di
Bologna, facendo per la verità delle acute e penetranti
osservazioni concernenti anche la nostra Valle. Devo dire che, per
certi versi, l'intervento del Consigliere Mafrica mi è parso
estremamente puntuale nel sottolineare l'esistenza - io avevo preso
appunti - "di nuove trame e di nuovi oscuri disegni che stanno
attraversando il nostro Paese" e che portano a queste provocazioni,
violenze, assassini ed a questi atti di vergognoso, deprecabile e
mai troppo condannato razzismo, che colpisce i diseredati.
In effetti, è proprio partendo da questo ragionamento che io ho
presentato la mia mozione, perché, come molto opportunamente è
stato ricordato anche dal Consigliere Rollandin, alcuni atti di
delinquenza e di violenza che si stanno verificando all'interno
della Valle d'Aosta non avvengono casualmente, cioè non sono fatti
della vecchia delinquenza spicciola ed occasionale, che in qualche
modo dava fastidio, ma che comunque le forze dell'ordine riuscivano
a tenere sotto controllo.
Io sono convinto che il nostro Paese sia decisamente entrato
nell'occhio del ciclone di quelle che, giustamente, il collega
Mafrica chiamava "nuove trame". Uno degli aspetti di queste nuove
trame e di questi oscuri disegni che stanno entrando nel nostro
Paese riguarda il grande, complesso, articolato e difficile
problema della immigrazione dal Terzo Mondo.
Come è vero che non è possibile considerare in blocco le
presenze dei cittadini stranieri in modo ostile, perché rifugge da
noi una concezione di questo tipo, è però altrettanto vero che i
fenomeni che hanno interessato il nostro Paese non sono stati
governati, non sono stati correttamente interpretati e non sono
stati opportunamente tenuti a freno.
Ecco allora che negli ultimi anni noi abbiamo assistito alla
presenza nel nostro Paese di una massa enorme di persone arrivate
senza che, come diceva il Consigliere Trione, da parte nostra ci
fosse una cultura dell'accoglienza, una capacità di predisporre
delle strutture che permettessero a queste persone di avviare
processi di integrazione. Con una analogia che forse è un po'
troppo forzata, ci siamo trovati nella situazione dell'America dei
primi del secolo, dove gli arrivi non sufficientemente programmati
di persone da altri continenti hanno trovato le strutture sociali
locali largamente impreparate.
In questa situazione noi ci siamo trovati nell'assoluta
incapacità, che ormai verifichiamo tutti giorni, di dare a questa
massa di persone, arrivata nel nostro Paese, una possibilità di
integrazione.
Dove io vedo, a monte, un qualche cosa di oscuro? Qui si è
parlato molto, e direi anche giustamente, del pericolo di guerra
nel Medio Oriente, ma io vorrei brevemente richiamare l'attenzione
su un'altra vicenda che in qualche modo, in questi giorni, è sulle
prime pagine dei giornali: la vicenda della Somalia.
Quante volte abbiamo visto il dittatore somalo abbracciato con
Bettino Craxi e tutta la squadra socialista? E' una immagine che
abbiamo visto parecchie volte sui giornali e non è stata una
vicenda occasionale, perché abbiamo anche letto sui giornali che
una strada, del tutto inutile ed esattamente parametrabile alle
"cattedrali nel deserto" che a suo tempo sono state fatte con la
Cassa per il Mezzogiorno a Gioia Tauro, ma molto remunerativa dal
punto di vista degli interessi economici di qualcuno, è stata fatta
in Somalia, con i soldi italiani. Così i soldi che potevano essere
adoperati per aiutare quelle popolazioni, in realtà sono stati
gettati per costruire un'opera perfettamente inutile.
Quando abbiamo visto esplodere la ribellione democratica e
popolare in Somalia, il mio pensiero ha fatto un accostamento
mentale di questo tipo: quante volte la politica del governo
italiano, anzi di certi settori ben identificabili e di certi
ministri degli esteri, anch'essi ben identificabili, di certi
momenti, nel Terzo Mondo, ma specialmente nel Nord Africa, è stata
così miope da accordare credito a dei dittatori, a dei massacratori
e a della gente che poi abbiamo scoperto non avere alcuna
sensibilità nei confronti di quelli che, come ricordava il
Consigliere Trione, sono i principi più alti dell'uomo, cioè la
tolleranza e la democrazia? Quante volte poi, specialmente verso i
regimi di alcuni Paesi del mondo arabo che si affacciano sul
Mediterraneo - vorrei ricordare tre Paesi estremamente
interessanti: Marocco, Tunisia e Libia - il Governo italiano ha
fatto degli accordi e sottoscritto delle concessioni che alla fine
si sono rivelati dei
boomerang
per noi?
Pensiamo a quanti nostri connazionali, che, dopo aver lavorato
per tanti anni in Libia, sono stati buttati fuori dal regime
dittatoriale di Gheddafi, senza essere per nulla risarciti dal
Governo italiano. Perché i cittadini italiani buttati fuori da
Gheddafi non sono stati risarciti? Perché la ragion di Stato
permetteva, garantiva ed obbligava il Governo italiano a fingere
che certe cose non ci fossero.
Allora l'ipotesi oscura ed angosciante, che si è fatta strada in
me, ma anche in tanti altri, è che, sulla pelle di questi poveri
disperati "
déracinés"
del Terzo Mondo, che arrivano nel
nostro Paese, ci siano stati degli accordi per cui alcuni settori
del Governo italiano hanno detto: "Noi accogliamo tutto e tutti,
perché in questa maniera alleggeriamo la pressione demografica nei
nostri Paesi, noi trasformiamo lo Stato italiano in una specie di
zona franca, dove possono arrivare tutti quelli che potete mandare,
così in cambio noi abbiamo un elettrodotto, un metanodotto con la
Tunisia, rapporti privilegiati con il dittatore somalo, delle
aperture di credito politico o di materie prime da parte di
altri...".
Secondo me, questa trama oscura si è palesata proprio per
l'atteggiamento sbagliato e, starei per dire, incosciente che chi
può ha avuto nei confronti dell'immigrazione dal Terzo Mondo. Torno
a ripetere, un Paese che era completamente impreparato ad
affrontare tale immigrazione - le stime ufficiali parlano di un
milione o di un milione e mezzo di clandestini che arrivano dal
Terzo Mondo, mentre in realtà sono molti di più - ed impreparato a
garantire anche un minimo di sopravvivenza ai propri cittadini è
andato ad aprire in modo incondizionato le sue frontiere,
permettendo la presenza al proprio interno di un numero
strabocchevole di persone.
Quando poi i buoi erano scappati dalla stalla - e questa è la
cosa più grave - esce la normativa Martelli, la quale, in tutte le
sue configurazioni, non si pone neanche il problema di risolvere in
nessuna maniera la questione di come affrontare l'emergenza vita
posta da questo milione e mezzo di persone.
E' vero che la legge Martelli si pone in qualche modo
l'obiettivo di fermare nuovi afflussi - e ci mancherebbe anche che,
in uno Stato come l'Italia, peraltro giovani ed in età di lavoro,
che, con la normativa Martelli, hanno la possibilità di fare
affluire i parenti con i visti turistici, cosa che capita
regolarmente specialmente dalla Tunisia e dal Marocco - ma non si è
posta e non si pone il problema di come dare a questo milione e
mezzo di persone una possibilità di reale sopravvivenza.
Chi ne ha approfittato? Ecco che a questo punto ha ragione il
Consigliere Mafrica quando parla di trame, di disegni e di giochi.
Noi sappiamo - non credo di dire una cosa nuova, visto che la
dicono tutti - che nel nostro Paese la mafia, la 'ndrangheta e la
camorra, che all'inizio erano delle formazioni di tipo tribale, che
riguardavano il sottosviluppo mentale e culturale di certi ceti
egemonici, che purtroppo opprimevano delle splendide regioni della
penisola, negli ultimi anni hanno trasformato la loro struttura ed
i loro centri di interesse, hanno trasferito in nuove zone di
aggressione i propri centri di delinquenza organizzata. E allora,
proprio a causa della miopia, dell'incapacità e dell'impossibilità
di dare una soluzione decente al problema che riguarda un milione e
mezzo di esseri umani, gran parte di questi esseri umani sono stati
vittime della possibilità di essere intruppati come manovalanza a
basso costo nelle attività di tipo delinquenziale delle
organizzazioni mafiose.
E' proprio quello che sta accadendo per quanto attiene al
problema della prostituzione - io non sono mai nazista e non ho mai
fatto questione di colore della pelle per quanto attiene ai
cittadini; ho una nipotina di carnagione più scura, il cui papà,
fortunatamente per lei, è un signore di colore delle Antille e non
mi sono mai posto, né credo che nessuno di noi si sia mai posto il
problema del colore della pigmentazione della pelle- ma è evidente
che la presenza di prostitute in numero anche notevole nella nostra
regione, pone alla nostra attenzione un fenomeno che fino a qualche
anno fa non esisteva.
Io credo che questo fenomeno sia presente in Valle d'Aosta
proprio perché le trame mafiose e delinquenziali, di cui si parlava
prima, cioè la struttura che trasforma questi esseri umani in
pedine dello scacchiere di delinquenza diffusa realizzato dalle
organizzazioni mafiose, sta emergendo. In realtà cioè la mafia e la
delinquenza, per colpa della miopia di chi ci ha governato, hanno
potuto disporre di una massa di manovra di un milione e mezzo di
persone.
Non stupiamoci, allora, se accadono de fenomeni che vedono il
nostro Paese trasformato ormai in un terreno di caccia, dove
cominciano ad esserci le guerre tribali. Non stupiamoci se nel
nostro Paese accadono, come accadono, degli scontri interetnici,
che vedono delle forme di violenza al massimo livello portate in
quella che è non solo una guerra fra poveri, ma una guerra tra
popoli. Non stupiamoci se accadono queste cose, perché, nel momento
in cui non si è organizzato e programmato nulla, queste cose
possono accadere facilmente. Non stupiamoci però soprattutto se la
mafia e la delinquenza organizzata vedono tradizionalmente
realizzati, nella droga da un lato e nella prostituzione
dall'altro, i canali privilegiati del suo profitto illecito.
Che cosa sta accadendo allora? Noi abbiamo verificato che la
diffusione della droga, feno-meno una volta limitato e che comunque
riguardava noti spacciatori ed un mondo chiuso, si è ora dilatata a
dismisura, perché purtroppo gran parte di questo milione e mezzo di
persone viene irretita per lo spaccio minuto della droga.
Non rischiano più di tanto, non sono consumatori, perché la
grande massa di questi spacciatori di tipo nuovo non è costituita
da consumatori di droga, ma da gente che commercia questa sostanza
per arricchimento, e quindi hanno una massiccia capacità di
diffusione. Sono inoltre incontrollabili, perché, contrariamente a
quello che si dice, la stessa norma di controllo della legge
Martelli non ha realizzato un controllo reale delle presenze di
immigrati del Terzo Mondo nel nostro Paese, perché sono stati
censiti e controllati solo quelli che avevano i documenti in
regola, cioè quelli che erano legali, ma non è stata neanche
lontanamente avvicinata la grande maggioranza degli immigrati. Ecco
allora che lo spaccio della droga nel nostro Paese, da fenomeno di
tipo marginale, è diventato un fenomeno ormai diffuso.
Io non voglio, e non mi permetterei mai, mettere la croce sulle
spalle di questa povera gente - credo che non ci siano dubbi che in
ogni caso la vittima sia sempre da considerare vittima - ma non
possiamo sempre girare con la pelle di salame davanti agli occhi e
non dire come stanno le cose. Purtroppo le cose stanno in questi
termini e voi capite che un'immigrazione numericamente così
massiccia (un milione e mezzo di persone) corrisponde a quindici
volte la popolazione della Valle d'Aosta...
E' vero che qualcuno considera la Valle d'Aosta una realtà che
non vale niente e questo qualcuno è l'eurodeputato della Lega
Lombarda signor Peroni, che neanche quindici giorni fa ha
dichiarato che non si può andare in Europa con una realtà
insignificante come la Valle d'Aosta, ma io credo che la realtà
della Valle d'Aosta valga ancora qualcosa. Pensate comunque cosa
possano significare un milione e mezzo di persone arrivate in
questo modo.
Un altro settore su cui la delinquenza organizzata di tipo
mafioso ha trovato larga possibilità di movimento è proprio quello
della prostituzione di colore. Povera gente, donne trattate
veramente come bestie e sfruttate da protettori senza nessuno
scrupolo, vengono tenute in alcuni alberghi di Torino - individuati
tra l'altro anche dalla polizia, perché ogni tanto appaiono sui
giornali i nomi degli alberghi in cui vengono tenute queste povere
donne - e ad una certa ora della sera vengono accompagnate ai treni
dai protettori italiani, mafiosi e legati alle organizzazioni
delinquenziali, e dirottate alle varie località come carne da
macello e psicologicamente lo diventano nel momento in cui
mercificano il loro corpo.
Io vado a Torino molto spesso per dovere d'ufficio, come si suol
dire, ma ad una certa ora alla stazione di Porta Nuova arrivano
queste persone che, sotto gli occhi di tutti, dal protettore sono
dirottate: 20 verso Casale, 18 verso Alessandria, 32 verso Pinerolo
ed un certo numero verso la Valle d'Aosta. Col treno che parte da
Torino alle 19,20 capita spesso che un vagoncino o una parte
consistente del treno sia occupata da queste persone che poi
scendono a Chambave od a Nus,secondo come l'organizzazione
criminale - questo è il problema - decide di stanziarle.
La situazione si è fatta talmente pesante ed allarmante in
quella zona, e non casualmente, che i cittadini si sono allarmati e
si sono mobilitati come potevano: sono state fatte petizioni
popolari, si è sentito del malcontento, fortunatamente qualche mese
fa molti organi di stampa - del resto la mia mozione è di novembre
- hanno dedicato ampio spazio a questo problema... tanto più che in
Valle d'Aosta è emerso - e su questo voglio insistere - che la
presenza di tale prostituzione non è occasionale, cioè non è un
fatto sporadico, ma organizzato da precise organizzazioni mafiose,
che hanno interesse ad utilizzare questa massa di manovra che viene
dirottata a ventaglio sui treni locali, peraltro molto meno
controllati di altri, in Piemonte ed in Valle d'Aosta.
Qual è allora il senso di questa iniziativa di sapore tutto
politico? Non ritengo certamente che le forze dell'ordine non
abbiano fatto o non stiano facendo il loro dovere, anzi ritengo il
contrario, ritengo però che la struttura che attualmente sta
controllando quella zona sia insufficiente.
Ricollegandomi a quello che diceva prima il Consigliere Trione,
ritengo che se vogliamo fare penetrare dapprima nella nostra
coscienza e poi in quella degli altri il sentimento della cultura
dell'accoglienza, cioè il sentimento della volontà di capire il
problema di chi viene da noi, occorre che noi - e questo vale più
nel loro che non nel nostro interesse - distinguiamo bene i termini
della questione.
Quando si parla in astratto di immigrati, di extracomunitari o
di persone di colore, senza tener conto che la realtà è in effetti
estremamente articolata, perché c'è l'extracomuniatario che ha la
laurea (30 per cento) e che può diventare un fior di cervello
capace di arricchire la nostra civiltà e la nostra cultura, che
deve essere distinto dall'extra-comunitario che viene qui solo in
una posizione di marginalismo, si cade in una generalizzazione che
non ci permette di capire il problema. Quando si parla in astratto
di questioni che riguardano gli immigrati, senza distinguere la
ragazza per bene, che viene qui a fare un lavoro fisso perché vuole
inserirsi in questa realtà, dalla prostituta di colore che viene
irretita dall'organizzazione mafiosa, offendiamo la dignità della
ragazza del Terzo Mondo che viene equiparata mentalmente ad una
realtà che con lei non ha niente a che fare.
Secondo me, è proprio questa demagogia a favorire il razzismo,
che è paura di qualcosa che non si conosce; ma se le cose vengono
spiegate e dette nei loro giusti termini, ecco che allora il
rischio del razzismo, cioè della paura verso ciò che non si
conosce, diminuisce, perché si è psicologicamente portati ad
accettare ciò che si conosce.
Allora, diciamo la verità: siamo di fronte ad un problema di
tipo sociale e delinquenziale, che concerne i rapporti di sicurezza
della nostra Regione. Questo non ha nulla a che fare con il
problema dell'extracomunitario.
Prima mi è stato dato un questionario, che riguarda la rivista
"Milieu rural", che peraltro non stimo. Ebbene, l'inserimento
nell'agricoltura valdostana di extracomunitari che vanno a fare
certi lavori che, purtroppo, alcuni nostri giovani non hanno più
intenzione di fare, è un elemento positivo di arricchimento, con
cui dobbiamo coraggiosamente avere un atteggiamento di tipo nuovo.
Andando in questa direzione, secondo me, possiamo imbatterci in
tutto ciò che di positivo possiamo trovare.
Questo però non deve assolutamente essere confuso con la realtà
della prostituzione di colore, che sta arrivando in Valle d'Aosta
perché le organizzazioni mafiose e di delinquenza - in questo senso
ha ragione il Consigliere Mafrica che ce lo ricordava prima -
stanno tramando per distruggere il senso della convivenza nel
nostro Paese. Questo è il vero problema. Lo spaccio della droga, la
prostituzione di colore organizzata - questo è il fenomeno nuovo -
gli atti di violenza e l'aizzare gruppi di cittadini l'uno contro
l'altro, sono tutte iniziative fatte in modo preordinato, per
scardinare le nostre istituzioni democratiche.
Ecco allora che s'è data prova di grande miopia da parte di
quelle forze politiche che non hanno capito che la vera trama del
terrore degli anni '90 non è più quella del terrore di tipo
ideologico, com'era la trama delle "brigate rosse" e delle trame
nere degli anni '70 ed '80, ma quella etnica.
Qualcuno sta cioè tentando di "balcanizzare" il nostro Paese,
perché in questa maniera il tessuto connettivo, democratico e
progressivo del nostro Paese viene alterato. E' proprio quello che
sta accadendo ora, tant'è che non a caso, in mezzo a questa
immigrazione incontrollata, cominciamo a scoprire un numero sempre
più crescente di agitatori di professione legati ai movimenti
terroristici del Medio Oriente.
Sappiamo molto bene che, in mezzo a quelli che venivano definiti
"gli studenti palestinesi", si mimetizzavano i terroristi violenti,
che da sempre attentano alla libertà, alla sovranità ed alla
democrazia dello Stato di Israele. La cautela deve quindi essere
massima.
Io ho presentato questa mozione su un tema molto specifico, al
quale vorrei che il Consiglio prestasse la dovuta attenzione,
perché sono convinto che il fenomeno non può essere estirpato dalla
sera alla mattina. A fronte di quella importante, saggia, pacifica,
non violenta ed intelligente manifestazione di alto senso civico
dei cittadini di Chambave, guidati dal loro sindaco, a cui gli
elogi non possono che essere massimi, per aver avuto il coraggio di
assumere una posizione così difficile, pur in termini così
equilibrati, ho francamente constatato una diffusa indifferenza da
parte delle forze politiche.
Quella manifestazione è parsa o comunque è stata presentata da
qualche organo di stampa - ma ben conosciamo tutta la mia disistima
per certi organi di stampa - come una manifestazione di razzismo
paesano o di xenofobia montanara. In realtà, quei cittadini sono
stati molto più allertati della nostra classe politica, forse
perché quel problema lo vivevano sulla loro pelle.
Ecco allora che io mi permetto di fare presente - e questo è il
senso politico della mia iniziativa - che non è con iniziative
lasciate alla spontanea rabbia dei cittadini che si può risolvere
il problema. Questa volta si tratta dell'immigrazione della
prostituzione di colore, ma tra qualche settimana ne riparleremo
inevitabilmente, perché si moltiplicheranno le proteste dei
cittadini del Quartiere Cogne, che giustamente lamentano il fatto
che lo IACP ha lasciato degli alloggi di edilizia popolare, che le
graduatorie, la legge ed i regolamenti dicono che devono essere
dati ai cittadini valdostani indigenti, in mano a degnissime
persone, ma che comunque dal punto di vista culturale, perché la
cultura ha comunque un senso, dal punto di vista della mentalità,
perché la mentalità ha comunque un senso, e che dal punto di vista
della voglia di integrarsi nella comunità che li circonda hanno
creato dei problemi.
Adesso parliamo quindi della prostituzione di colore, ma fra due
settimane dovremo parlare per forza - perché sono problemi che la
gente comincia a vivere - di questo problema, perché evidentemente
non è giusto creare delle ingiustizie in casa nostra rispetto a
gente che, magari, per tutta la vita ha aspettato un alloggio dello
IACP, e che poi si vede assegnare quell'alloggio a persone che
comunque creano dei problemi di integrazione umana rispetto alla
comunità. Dovremo parlare del problema droga in termini nuovi,
perché, se è vero che la delinquenza mafiosa ha trovato deI canali
di spaccio di tipo differente, questi canali non si fermano a
Pont-Saint-Martin, ma arrivano, e direi anche in modo privilegiato,
anche nella nostra Regione.
Voglio sgomberare il campo da qualunque ipotesi di mie posizioni
preconcette, ma cominciamo a ragionare tutti assieme su questi
fenomeni, perché, fino a quando noi diciamo: "La legge Martelli
stabilisce che un extracomunitario che delinque sia espulso (in
realtà non viene mai espulso, perché è sufficiente che ricorra al
TAR per bloccare il decreto di espulsione, che quindi risulta
inefficace da questo punto di vista), La legge Martelli li ha
censiti (non è vero neanche questo, perché ha censito solo quelli
che erano legalmente presenti nel nostro Paese, mentre le centinaia
di extracomunitari non legalmente presenti non si sono
presentati)...."; In realtà però non siamo garantiti in nulla,
perché abbiamo centinaia di giovani - per loro fortuna sono quasi
tutti giovani - allo sbando ed allo sbaraglio, concentrati nelle
grandi metropoli e senza centri di aggregazione di alcun tipo.
Se avessero avuto almeno l'intelligenza - questo sarebbe stato
facilmente attuabile - di obbligare queste persone a risiedere in
centri di non grande congestione abitativa, forse il problema
sarebbe stato meno drammatico. Ma voi capite bene che, quando
abbiamo centinaia di queste persone concentrate a Torino, Milano o
Genova, per la delinquenza organizzata è facilissimo attingere a
piene mani a questa massa di manovra.
Ecco allora che la mia mozione, molto modestamente, per quel
niente che io conto, vuole essere un segnale, un campanellino
d'allarme che mi permetto di suonare per quelli che contano, che
comandano e decidono. Ho pensato che fosse giusto cominciare a
porre questo problema, perché ho visto purtroppo che, al di là
delle parole - a parole ciascuno di noi è toccato dal problema e
ritiene di avere un certo atteggiamento - nei fatti non siamo in
grado di entrare nel merito delle cose.
Qual è il merito delle cose? E' che il fenomeno della
prostituzione di colore, così come si è configurato nella nostra
Valle, è di tipo nuovo, allarmante e pericoloso, perché è inserito
in un contesto di delinquenza di tipo mafioso, che ha lo scopo di
scardinare lo Stato democratico, di limitare la sovranità e la
sicurezza dei cittadini. Questo è il problema. Alla mafia interessa
ormai conquistare i gangli vitali dello Stato. La mafia dei
colletti bianchi ha ormai un potere economico diffuso e certe trame
nere, nel senso peggiore del termine, che si stanno muovendo nel
nostro Paese, sono funzionali a questi progetti.
Torno a ripetere che, se la delinquenza terroristica dei passati
decenni aveva delle connotazioni ideologiche, oggi le ha di tipo
etnico. Noi non dobbiamo sottovalutare il problema, altrimenti
faremmo torto a noi stessi. Questo è un micro-problema, se lo si
intende affrontare nell'ottica delle forze dell'ordine, per le
quali dieci o quindici prostitute non rappresentano certamente un
problema, ma il retroterra di allarmante dietrologia che esso
comporta, secondo me, dovrebbe allertarci.
Io ho presentato una mozione e continuerò a presentare delle
mozioni, perché ritengo che il Consiglio regionale della Valle
d'Aosta, nella sua sovranità ed intelligenza, debba avere il
coraggio di dare, come ha fatto spesso, delle risposte alte a
questi problemi. Abbiate pazienza, ma se noi ci accodiamo alle
risposte molto basse, terra-terra e pressappochiste date da altre
istituzioni al problema, sbagliamo.
Il Governo centrale ha appena votato una legge che stanzia dei
fondi per i centri di accoglienza per gli extracomunitari. Anche su
questo aspetto del problema, sarà bene valutare come ed in che
direzione spendere i soldi che arriveranno in Valle d'Aosta, perché
la demagogia in queste cose corre il rischio di aggravare i
problemi, ma non di risolverli.
Qualcuno teorizza che ormai si deve andare verso una società
multirazziale. Non credo che questa sia la prospettiva, credo
invece che dobbiamo andare verso delle società in cui ogni popolo
ed ogni etnia, nel suo territorio, debba avere il diritto di
decidere in che modo ed in che direzione aprirsi, perché la
sovranità appartiene al popolo, ma al popolo appartiene anche un
territorio, nel quale non è detto e non è giusto - e gli esempi che
abbiamo sotto gli occhi ci indicano che sarebbe sbagliato - che si
vada ad una alienazione e ad una distruzione delle identità.
In America, dove è stata tentata la strada della cosiddetta
società multirazziale, oggi ci sono città invivibili, perché gli
scontri interetnici tra bande tribali violente in lotta tra di
loro, che noi purtroppo stiamo cominciando ad assaggiare ed a
leggere sui nostri giornali ("A Roma, banda di marocchini attacca
la banda dei libici... Scontri tra zingari e slavi... Scontri tra
negri ed arabi..."), sono all'ordine del giorno.
E' questo il modello? Siamo così servi della visione americana
del mondo, da pensare di voler avere anche noi delle città come New
York o come altre città americane, dove la gente non solo non può
uscire di sera, ma neanche di giorno? E' questo il modello? Siamo
così filoamericani nel senso peggiore del termine, da pensare di
costruire una società dove i portoricani di sera si riuniscono in
bande per andare ad ammazzare i negri e dove i mafiosi, venuti da
certe regioni dello Stato italiano, imperversano nello spaccio
della droga? E' questo il tipo di società che vogliamo? Cerchiamo
di stare attenti.
Partendo da questo ragionamento, continuerò a richiamare
l'attenzione del Consiglio regionale della Valle d'Aosta sul fatto
che, se non affronteremo il problema dell'immigrazione clandestina,
in tutte le sue sfaccettature, con delle proposte nuove e ci
adeguiamo ad una certa demagogia, saremo sconfitti.
Presidente:
Ha chiesto la parola il Consigliere Monami
Cristina; ne ha facoltà.
Monami Cristina (PCI):
Mi associo alla preoccupazione del
collega Gremmo in relazione al problema della prostituzione, grave
e preoccupante, non per motivi morali o moralistici, ancor meno per
motivi di facciata e meno ancora forse per motivi di colore, come
lo stesso Consigliere Gremmo ha testé affermato.
Questo problema ci preoccupa ed offende in parte anche la
dignità umana, perché dà occasione allo sfruttamento più feroce ed
indiscriminato della persona sulla persona - non si può più dire
dell’uomo sulla donna, perché sappiamo che la
prostituzione colpisce l’uno e
l’altro sesso - e procura guadagni illeciti a chi
esercita violenza. Il luogo di prostituzione dà opportunità di
incontro a sottoculture, come il mondo della droga, della malavita,
l’emarginazione ed ora anche
l’immigrazione; dà origine al propagarsi di malattie
gravi, come l’AIDS...
Sono d’accordo, quindi, sul fatto che questo
Consiglio regionale debba porre la sua attenzione anche a questo
problema e sono d’accordo anche sul concetto di
prevenzione citato dalla mozione. E’ peraltro vero
che il concetto di prevenzione, che evoca azioni importanti,
finisca talvolta per diventare una parola vuota e priva di senso.
Cerco ora di spiegare meglio che cosa intendo dire.
Se si parla di prevenzione, io chiamerei in ballo
l’Assessore alla Pubblica istruzione, perché si dia
da fare, inventi, pensi e rifletta su come la scuola possa
intervenire rispetto a questo problema; tiro in ballo
l’Assessore alla Sanità ed Assistenza sociale,
perché credo che sia anche di sua competenza mantenere sotto
controllo se non altro le conseguenze del problema; tiro in ballo
gli Assessori alla casa, al turismo ed
all’industria, perché noi sappiamo che la
disoccupazione, la mancanza di case e di occupazione per i giovani
creano emarginazione e gettano i nostri giovani nel mondo della
droga, della criminalità ed anche della prostituzione; chiamo in
ballo il Presidente della Giunta, quale capo del governo regionale
ed anche quale Prefetto. Ecco, io la prevenzione la vedo e la
intendo in questo modo.
Non mi convince la soluzione proposta, cioè che "un
sottocommissario fisso di pubblica sicurezza o organismo analogo
operante in specie nelle ore serali e notturne" possa costituire
prevenzione a questo grave problema. Non mi convince anche perché
mi sembra che la nostra società, in relazione alla prostituzione,
si sia sempre e solo affidata alle forze
dell’ordine. Ed allora, in un mondo che sta
cambiando - si va verso emigrazioni massicce che nessuno può
fermare, si va verso una società multirazziale - credo che noi,
come Consiglio regionale, non possiamo proporre come rimedio a
questo grave fenomeno vecchi metodi già sperimentati, che però non
hanno dato risultati.
Per quello che ne so io, per quello che ho letto sui giornali ed
ho visto nei servizi televisivi, le prostitute - questa "e",
plurale e femminile, potrebbe anche essere sostituita da una "i",
maschile e plurale - vengono regolarmente schedate da anni. Se su
questa mozione ci fosse scritto che dovrebbero essere schedati
anche i loro avventori, potrei pensare che questa soluzione darebbe
qualche risultato. Qui però non c’è scritto e
comunque non credo che sia quella la strada da percorrere.
Nel ringraziare il Consigliere Gremmo per aver cercato di
attirare l’attenzione del Consiglio su un problema
così grave, cosa che io condivido, devo anche precisare che non
sono del tutto d’accordo sul modo in cui, alla fin
fine, la mozione propone di porre rimedio al grave problema.
Presidente:
Ha chiesto la parola il Presidente della
Giunta, Bondaz; ne ha facoltà.
Bondaz (DC):
Il problema evidenziato dalla mozione ha
sicuramente varie sfaccettature, come risulta del resto anche dagli
interventi susseguitisi in quest’aula. Non credo
pertanto che esso possa essere facilmente risolvibile nel senso
proposto dalla mozione. e forse sono necessari interventi molto più
diversificati per giungere ad una definizione che oltretutto è
molto difficile visto e considerato che una tale attività
probabilmente è nata insieme al mondo.
Siccome la mozione chiede di impegnare il Presidente della
Giunta ad adempiere un certo atto, devo segnalare al Consigliere
proponente che questa Presidenza è intervenuta più volte presso gli
organi di polizia per sollecitare l’intensificazione
della loro vigilanza nelle zone interessate dal fenomeno della
prostituzione e più precisamente nei Comuni di Chambave, Verrayes,
Saint-Denis e Nus. Il problema è stato altresì posto
all’attenzione del Comitato per
l’ordine e la sicurezza pubblica. Queste cose le
avevo già segnalate rispondendo ad una precedente
interpellanza.
Faccio osservare che l’azione delle forze
dell’ordine è sempre stata tempestiva e, a quanto mi
risulta, efficace, prova ne sia, al di là delle singole
valutazioni, che sono stati emessi vari decreti di espulsione nei
confronti di prostitute di colore, giustificati da mancanza di
documenti, certificazioni e cose di questo genere.
Al Consigliere proponente posso dire che oggi il fenomeno è
tenuto costantemente sotto controllo, anche perché sussistono
problemi di carattere igienico, specie in prossimità di alcune
scuole, cui ho già fatto cenno in una precedente seduta, tal che si
può sostenere che sia l’intervento dei carabinieri,
sia quello della questura sono molto attivi ed efficaci.
Anche per delle grosse difficoltà di ordine burocratico che
potrebbero frapporsi all’istituzione del posto di
polizia richiesto dal Consigliere Gremmo e tenuto conto che la
Valle d’Aosta è una Regione abbastanza piccola e che
le forze dell’ordine stanno svolgendo con efficacia
il loro lavoro, nella certezza di dire cose assolutamente esatte ed
oggettivamente valutabili, chiederei al Consigliere Gremmo se
queste considerazioni che ho esposto, sono ritenute da lui
sufficienti.
Se così fosse, gli chiederei la cortesia di ritirare la mozione
in quanto essa sarebbe superata dalla constatazione che le forze
dell’ordine stanno già eseguendo lodevolmente il
loro lavoro.
Presidente:
Ha chiesto la parola il Consigliere Gremmo;
ne ha facoltà.
Gremmo (UAP):
Effettivamente devo dare atto che il
problema era stato affrontato, tant’è che prima il
Presidente Rollandin e poi anche lei vi siete interessati della
prostituzione di colore ed è esatto che sono stati emessi degli
ordini di espulsione. Questa mozione risale infatti a novembre ed è
stata presentata sull’onda della protesta popolare
ed era servita a richiamare l’attenzione delle forze
politiche sullo specifico problema della prostituzione di
colore.
Io non ho alcuna difficoltà a ritirarla, a condizione che venga
fatto quanto chiesto dalla collega Monami. Mi rendo conto che la
mia ottica era un po’ riduttiva, nel senso che non è
certamente l’intervento della polizia il modo
migliore per affrontare il problema, ma la mozione era stata
presentata sull’onda di un problema immediato.
E’ chiaro che, se io ho sete, non mi si può
magnificare la bontà della Coca Cola, visto e considerato che mi
basta un normale bicchiere d’acqua. Le cose dette
dal Presidente ci testimoniano che per ora c’è
almeno il bicchiere d’acqua.
Io ritiro la mozione, ma resta il mio impegno a vigilare, come
del resto è già nostro dovere istituzionale, ed a ritornare in
qualche modo sull’argomento qualora fosse
necessario.
Il vero problema è quello prospettato dal Consigliere Monami
Cristina, cioè che noi non possiamo cercare di risolvere il
problema in modo occasionale e neppure ritenerlo risolto solo
perché una volta apriamo un centro di accoglienza,
un’altra volta facciamo una manifestazione culturale
di un certo tipo ed un’altra ancora organizziamo una
retata. In realtà, o la Valle d’Aosta, ed in questo
noi potremmo essere propositivi, dimostra a tutti che conta
qualcosa e che è in grado di avere una sua visione globale del
problema, di tipo nuovo, perché non ci sono scelte sufficienti
(sono sbagliate quelle proposte finora dalla legge Martelli e mi
paiono deboli quelle proposte dalle regioni vicine,
tant’è che non ho difficoltà a dire che le scelte
della Regione Piemonte sono inaccettabili in tutti i sensi),
riuscendo a creare qualcosa di nuovo, oppure non ci muoviamo
affatto.
La maggioranza, di cui peraltro io non faccio parte, potrebbe
forse delegare al collega Monami la possibilità di ragionare,
nell’ambito di quella Commissione che avete
costituito con il collega Bich, più su questi termini che su
problemi che riguardano il Terzo Mondo geografico.
Presidente:
Allora, come chiesto dal Presidente della
Giunta ed accettato dal Consigliere proponente, la mozione iscritta
al punto 4 dell’ordine del giorno è da considerare
ritirata.
Il Consiglio prende atto
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK