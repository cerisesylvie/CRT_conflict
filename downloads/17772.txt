Consiglio Regionale della Valle d'Aosta - Oggetto del Consiglio n. 940 del 3 novembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Piano socio-sanitario regionale
Precedente
Successivo
Resoconto integrale del dibattito dell'aula
Oggetto del Consiglio n. 940 del 3 novembre 1999 - Resoconto
OGGETTO N. 940/XI Intendimenti in merito alla presentazione
del disegno di legge di riorganizzazione del Servizio sanitario
regionale. (Interpellanza)
Interpellanza Constatata l’inefficienza e il
degrado a cui va incontro il Servizio Sanitario pubblico nella
nostra Regione;
Preso atto della urgente necessità di dare
all’USL e all’Ospedale regionale una
dirigenza adeguata e capace di riorganizzare il Servizio Sanitario
in Valle d’Aosta;
Vista la necessità di affrontare i punti di crisi esistenti,
compreso quello della Direzione Sanitaria
dell’Ospedale regionale;
Preso atto delle risoluzioni che in tal senso sono state
proposte dall’Assessore e approvate a maggioranza
nella seduta del Consiglio regionale del 6-7 ottobre u.s. e della
volontà di dare all’USL l’autonomia
nella gestione della salute, nei termini previsti dalla normativa
regionale e nazionale;
i sottoscritti Consiglieri regionali
Interpellano
la Giunta regionale e l’Assessore competente per
conoscere quali sono gli intendimenti e i tempi entro i quali
intende presentare il disegno di legge concernente la
riorganizzazione del Servizio Sanitario regionale in modo da dare
un assetto stabile e autonomo alla gestione
dell’USL, mediante la nomina del Direttore
Generale.
F.to: Beneforti - Squarzino Secondina
Presidente
La parola al Consigliere Beneforti.
Beneforti (PVA-cU)
È trascorso un mese dall'approvazione
della risoluzione proposta dalla maggioranza con cui il Consiglio
regionale impegnava la Giunta, in particolare l'Assessore alla
sanità, di presentare con urgenza il disegno di legge concernente
la riorganizzazione del Servizio sanitario regionale, in modo da
dare un assetto stabile alla gestione dell'USL, mediante la nomina
del Direttore generale.
Ho appreso dagli organi d'informazione l'approvazione da parte
della Giunta di un disegno di legge tendente ad aggiornare e ad
adeguare la normativa regionale sociosanitaria ai cambiamenti
avvenuti a livello nazionale.
Questo non può che far piacere a chi, come noi, ha sempre
sostenuto e fatto propri i contenuti della riforma ter, portati
avanti per conto di tutti dal Ministro Bindi. Oggi però non intendo
entrare nel disegno di legge della Giunta, lo faremo in questa sede
quando ci sarà presentato e avremo il testo sotto mano.
Credo - e sono convinto che così la pensano l'Assessore e la
Giunta - che per l'esperienza che ognuno si è fatto nel settore
sanitario la cosa più urgente oggi sia cambiare il vertice
dell'USL. Possiamo approvare le più belle leggi del mondo, ma se
queste non vengono messe in pratica siamo punto e a capo!
Mi domando se siamo oggi noi nelle condizioni di uscire dalla
crisi sanitaria esistente e di fare fronte al nuovo che viene
avanti, anche quello che propone la Giunta con la sua delibera, con
l'attuale commissario e con l'attuale Direzione sanitaria
all'Ospedale regionale. Sono convinto di no. Pertanto l'assetto
stabile e autonomo della gestione dell'USL si può dare e realizzare
nella misura in cui si cambia, ma si cambia presto e subito!
Occorre una dirigenza all'altezza dei compiti che gli vengono
affidati. Oggi non bastano più le iniziative di "facciata" per
salvare un'immagine propria o degli altri, non bastano più i
comunicati e le conferenze stampa, le trasmissioni televisive di
parte senza la presenza di chi può contestare certe affermazioni.
Assistiamo ad interviste anche in televisione che sono un monologo,
si va per difendere il proprio operato senza che vi sia nessuno che
possa fare un po' di contraddittorio, dire le cose come stanno e
far sapere all'opinione pubblica del perché c'è una contestazione
sulla gestione della politica sanitaria in Valle. Non bastano più i
comunicati di solidarietà e quant'altro può essere messo nel piatto
dell'utente, se questo non tocca con mano come i suoi problemi
vengono risolti. E lei, Assessore, sarà credibile nella misura in
cui dimostra di passare dalle parole ai fatti.
Le parole d'ordine programmazione e autonomia, a cui oggi vi
richiamate nel settore sanitario, sono sempre state da noi
sostenute e c'erano anche nella vecchia legge. Ma voi pensate di
affidare ancora a lungo la gestione in forma autonoma dell'USL
all'attuale dirigenza? Questa è la domanda che vi pongo, e la
risposta che attendo, con la presentazione di
quest'interpellanza.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Ero convinto che alla domanda che è stata
presentata nell'interpellanza dovessi rispondere semplicemente
dicendo, come è stato già affermato, che il disegno di legge è
stato approvato dalla Giunta regionale il 25 ottobre, così come era
stato anticipato più volte in quest'aula, quando si era previsto
quale periodo per l'approvazione del disegno di legge in
applicazione della riforma il mese di settembre-ottobre dell'anno
in corso.
Il disegno di legge è attualmente all'attenzione dell'Ufficio
legislativo e sarà sottoposto a breve alla V Commissione; auspico
che la stessa commissione possa con velocità esaminare il disegno
di legge, per poterlo approvare in tempi brevi.
Ciò detto, mi pare che l'intervento del Consigliere Beneforti
abbia allargato il campo rispetto all'interpellanza, e ne
approfitto per dare alcune sintetiche risposte.
La crisi acuta della sanità estiva è stata per fortuna in parte
superata, a metà novembre saranno circa una quindicina?
(interruzione del Consigliere Marguerettaz, fuori
microfono)
? l'ironia del Consigliere Marguerettaz la prendiamo per tale?
dicevo che a tutt'oggi abbiamo circa una decina di infermieri
professionali in più, ne sono previsti altri 4-5 entro la metà del
mese di novembre; sono state aumentate le sedute operatorie; si sta
concludendo l'accordo per gli interventi in day-surgery; si sta
lavorando per una nuova impostazione dei rapporti sindacali su
tutti gli impegni maggiori presi all'interno del documento che è
stato votato.
Ne sono seguiti, è vero, una serie di comunicati, d'interviste e
di contro interviste; non entro nel merito della trasparenza e del
contenuto delle interviste perché è un campo in cui non voglio
cimentarmi. Affermo e ribadisco che se dev'esserci, come è il caso
che ci sia, una giusta informazione, l'informazione dovrebbe
evitare di riportare strumentalizzazioni nei confronti
dell'Assessore che è credibile, dice il Consigliere Beneforti, au
fur et à mesure di cosa sta facendo e di cosa fa rispetto a quello
che dice. A questa affermazione rispondo con tutta tranquillità che
i problemi della sanità sono stati ampiamente dibattuti in questo
Consiglio regionale, che alcuni di questi problemi riusciremo a
risolverli in ambito regionale e che altri non sono risolvibili. Il
"decreto Omnibus", che è uno dei punti della risoluzione del
Consiglio regionale, è bloccato dal Parlamento, perché ci sono
fortissime opposizioni di certe forze politiche che non sono sedute
su questo tavolo di governo.
Ho avuto un incontro ultimamente con il Direttore generale e il
Capo di Gabinetto del Ministero della sanità e gli aspetti dello
sblocco dei rapporti Ministero-Università sono all'ordine del
giorno del Consiglio dei ministri odierno. C'è un grosso scontro
fra due ministri del PPI, e sarebbe facile ironizzare su questo,
non lo facciamo perché siamo persone serie, ma al di là delle
persone fisiche che bisognerebbe travalicare, perché non è
l'Assessore alla sanità, Vicquéry, o chiunque altro, chi gestisce
certi problemi, e non sono il Ministro Bindi e il Ministro Zecchino
che gestiscono certi problemi, ci sono dei poteri forti alle spalle
che ostacolano la risoluzione dei problemi fra i due settori. E a
valle di questo non si sblocca per nulla la situazione degli
specialisti e degli specializzandi, che è uno dei temi forti posti
dagli assessori regionali alla sanità, che sono stati convocati di
nuovo domani mattina per prendere in esame questi grossi
problemi.
Per cui pregherei tutti di evitare di parlarci addosso, perché
di strumentalizzazioni, di comunicati, di interviste a direzione
unica ne abbiamo sentite e ne sentiremo comunque! Prego tutti di
parlare, come ha detto giustamente Beneforti, dei fatti; allora
guardiamo i fatti e proponiamo soluzioni a problemi esistenti!
Il problema esistente è quello delle liste d'attesa, dobbiamo
cercare di superarlo, ed è superabile con certi interventi.
Non ritengo, per rispondere alla domanda che è stata posta, che
la sostituzione del management attuale risolva d'emblée tutti i
problemi che ci sono, perché non sono tutti ascrivibili al
management attuale, alcuni lo sono mentre altri sono ascrivibili
sicuramente all'Assessore che se n'è già assunto la responsabilità
in tutte le sedi, altri sono ascrivibili a fattori esterni al
sistema. Un sistema che è complesso e che attraversa una fase di
transizione molto delicata.
Pertanto riconfermo l'impegno a dare un assetto definitivo e
stabile al management dell'azienda USL, ma per fare questo chiedo a
tutti collaborazione nell'ambito dei rapporti di maggioranza e
opposizione, in modo che questo disegno di legge abbia un iter
celere nella commissione competente e in seguito in questo
consesso.
Presidente
La parola al Consigliere Beneforti.
Beneforti (PVA-cU)
Assessore, prendo atto della sua
risposta e mi limito a questo, del resto mi sembra di non poter
fare altro di fronte alle sue affermazioni che non posso
condividere.
Lei dice che la crisi acuta si è allentata, io le dico che si,
può essere allentata un po' nelle sale operatorie, ma nel resto è
rimasta tale e quale a quella che avevamo. Questo è quello che ci
comunicano gli operatori della sanità che colloquiano con noi!
Che poi dei mali della sanità siano responsabili i Popolari,
credo che questo non si possa dire! Mi fa sentire troppo importante
se davvero tutte queste cose fossero determinate dal PPI, che pure
è una componente importante in un governo di coalizione.
Il discorso della specializzazione è un problema, nessuno lo
nega, ma non si può pensare che sia l'unico problema, per cui
risolto quello, sono risolti tutti i problemi del settore della
sanità!
Per quanto riguarda la collaborazione, in questa sede l'abbiamo
dimostrata in più occasioni. Abbiamo proposto una conferenza sulla
sanità per cercare insieme di vedere quali erano i mali della
sanità in Valle, avete bocciato la mozione; abbiamo chiesto di
creare un gruppo di lavoro per fare un'indagine sulla politica
sanitaria in Valle, voi avete risposto negativamente! Queste
proposte erano un modo per collaborare e per cercare le cause che
stanno alla base della crisi nella politica sanitaria in Valle, e
anche per cercare le soluzioni per uscire da questa crisi!
In più occasioni abbiamo affermato che vi avremmo "tallonato"
insistentemente, fino a quando non ci fosse un cambio di rotta
nella politica sanitaria regionale. Pertanto voglio ribadire che
anche i provvedimenti da voi indicati o che indicherete nel futuro,
per dare all'USL la gestione concreta della sanità regionale; come
i contratti di programma concordati con l'USL previsti nel piano
sociosanitario non possono essere realizzati, se non date alla
sanità strutture efficienti e competenze chiare e precise; se non
date all'Ospedale una direzione sanitaria capace ed efficiente, se
non date all'USL una direzione generale diversa.
Ma chi è, se non la Direzione dell'Ospedale, ad elaborare e
proporre il piano delle strutture e attrezzature carenti o obsolete
o mancanti? Chi è, se non la Direzione sanitaria ospedaliera, a
coordinare l'attività libero-professionale all'interno
dell'Ospedale, a distribuire il personale infermieristico, gli
operatori sanitari, a coordinare i servizi, compresi quelli
d'igiene e di polizia, se non la Direzione sanitaria? Chi è che
dispone l'apertura e la chiusura dei posti letto all'interno
dell'Ospedale, se non la Direzione sanitaria? Chi segue
l'ospedalizzazione e la deospedalizzazione all'interno
dell'Ospedale regionale, se non la Direzione sanitaria? Chi è che
può potenziare e seguire l'andamento dei servizi, in modo da
evitare le liste di attesa oggi esistenti, se non la Direzione
sanitaria?
Se non volete vanificare anche il dibattito che c'è stato e
tutte le iniziative che prenderete, nonché gli impegni che vi siete
presi, occorre cambiare la gestione della politica sanitaria in
Valle d'Aosta. Non si può tardare, occorre dare una dirigenza
adeguata, una dirigenza che abbia la forza di opporsi a chi non ha
interesse che la sanità pubblica diventi efficiente. Assessore, c'è
all'interno dell'USL chi non ha interesse a che la sanità pubblica
diventi efficiente!
Occorre una dirigenza che sia sopra le parti all'interno e
all'esterno dell'USL; un primario, un collega interno non può
essere sopra le parti anche se è un bravo medico; non può essere
autonomo un direttore sanitario nominato che va a prestare servizio
come libero professionista anche in un istituto privato qual è
l'IRV.
Oggi abbiamo un Direttore sanitario all'ospedale, che va a
prestare la sua professionalità anche in un istituto privato. Può
darsi che tutto corra liscio, non voglio fare il processo alle
intenzioni, ma questa è una realtà e se andate all'IRV vedete il
nome del Direttore sanitario dell'Ospedale regionale. Le colpe sono
tutte dei Popolari, dice l'Assessore; si limiti e non ce le dia
proprio tutte! Io dico che solo con una diversa gestione si può
uscire dalle insufficienze e dal degrado e dare ai Valdostani una
sanità pubblica efficiente.
Mi rendo conto che è difficile trovare le persone idonee, forse
avete cercato e non avete trovato, per questo si allungano anche i
tempi; ma se non si risolve il problema della dirigenza, si possono
semplificare le procedure di controllo, amministrative e
gestionali, si possono coinvolgere gli enti locali nella
programmazione sociosanitaria attraverso il Consiglio permanente
degli enti, si può istituire il Consiglio dei sanitari con funzioni
di consulenza tecnico-sanitaria, si possono ripartire i settori
dell'USL in quattro aree, si può dare all'USL tutta l'autonomia che
volete, ma non si esce dall'inefficienza, dal degrado, dalla crisi
in cui la sanità è venuta a trovarsi!
Certo, vedo che qualche obiettivo ve lo siete posto sposando la
"riforma Bindi", e questo è positivo; non voglio fare qui il
processo alle intenzioni! Ma, Assessore, all'insegna della riforma
e dell'autonomia dell'USL, non pensate di scaricare le vostre
responsabilità, perché queste responsabilità vi rimangono comunque
tutte! In particolare vi rimane la responsabilità politica, a cui
non potete sottrarvi, anzi dovete risponderne di fronte alla
collettività valdostana.
Non pensate di non più rispondere alle interrogazioni,
interpellanze e mozioni sulla gestione dell'USL, perché non ci
stiamo a questo discorso! Quando presentiamo qui interpellanze e
interrogazioni, non si devono ripetere alcuni fatti che sono
avvenuti nel precedente Consiglio, quando ci sono state presentate
risposte dell'USL che sono state chiamate tecniche, ma che non
erano risposte! Credo che un Consigliere regionale che presenta
interpellanze e mozioni debba avere le risposte sì tecniche, ma
anche politiche, e le risposte politiche può darle solo la Giunta e
l'Assessore competente!
Per noi pertanto il responsabile della sanità in Valle, come nel
sociale, è l'Assessore competente eletto dal Consiglio regionale,
pertanto, oggi come domani, quando le cose che riguardano la salute
dei cittadini non vanno bene, non pensate di abdicare al mandato
ricevuto, perché è facile nel momento in cui le cose non vanno bene
di dire: è compito dell'USL e scaricare le responsabilità. Questo
sarebbe troppo comodo!
Ripeto, non vogliamo oggi fare il processo alle intenzioni.
Quando avremo il testo della legge da voi predisposto, lo
verificheremo più approfonditamente.
Mi auguro comunque che queste ulteriori riflessioni che ho fatto
in questa sede servano a farvi comprendere l'importanza di quanto
da tempo andiamo sostenendo. In caso contrario, non ci arrenderemo,
continueremo a "tallonarvi" fino in fondo, perché siamo convinti di
essere sulla retta via e di contribuire a risolvere i problemi
della salute nella nostra regione.
Vogliamo dare il nostro contributo; accettate il confronto, il
dialogo e vedrete che da parte nostra troverete tutta la
collaborazione necessaria per fare anche della sanità un fiore
all'occhiello della Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK