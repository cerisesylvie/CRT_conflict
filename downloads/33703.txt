Consiglio Regionale della Valle d'Aosta - Oggetto del Consiglio n. 1791 del 4 maggio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CREDITO
Consorzi garanzia fidi
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1791 del 4 maggio 2011 - Resoconto
OGGETTO N. 1791/XIII - Interpellanza: "Revisione dei criteri
per il sostegno della Regione ai Consorzi di garanzia
fidi".
Interpellanza
Nelle scorse settimane, il Presidente della Regione ha
espresso l'intenzione di rivedere i criteri di sostegno della
Regione ai Consorzi di garanzia fidi (Valfidi artigiani, CTS
commercio, Confidi industriali, Confidal turismo e Confidi
agricoltori) esercitando una pressione non indifferente nel senso
di costringerli a costituire una Confidi unica e dando alle stesse
una sorta di ultimatum per la fine dell'anno;
Ricordando come nel vicino Piemonte operino al momento ben 23
confidi attive a vario titolo;
Avendo appreso di possibili integrazioni in atto fra le
confidi esistenti, nel senso di portare ad una probabile dualità i
soggetti operanti nel settore in Valle d'Aosta;
i sottoscritti Consiglieri regionali
Interpellano
la Giunta regionale per sapere:
1) quali condizioni abbia fissato esattamente la Giunta
regionale alle attuali Confidi per sollecitare il processo di
unificazione;
2) quali nuovi criteri di sostegno intenda fissare la Regione
ai Consorzi di garanzia fidi;
3) se per gli anni a venire intenda effettivamente chiudere i
rubinetti, come annunciato, ad uno o più soggetti che non intendano
aderire alla 'suggerita' fusione tra i soggetti esistenti.
F.to: Louvin - Giuseppe Cerise - Chatrian
Presidente
- La parola al Consigliere Louvin.
Louvin (ALPE)
- Grazie Presidente.
Siamo già venuti sull'argomento Confidi in tempi non molto
remoti, l'Assessore Lavoyer lo ricorda sicuramente; devo dire che
mi ha alquanto sorpreso leggere dichiarazioni energiche su questo
tema nei giorni scorsi, ben sapendo che il Governo regionale
sollecita una razionalizzazione del sistema dei Consorzi di
garanzia fidi (non è l'unico a muoversi in questa direzione, anche
in altre Regioni ci sono procedimenti analoghi), ma devo dire che,
almeno dal modo in cui sono riportate le notizie dagli organi di
stampa, l'iniziativa prende un tono e un sapore particolari.
La posizione dell'Amministrazione è nota: o si crea un unico
soggetto per tutti i settori produttivi o la Regione chiude i
rubinetti - così riassumono due diverse fonti di stampa il senso
delle dichiarazioni rilasciate dal Presidente e dall'Assessore in
una conferenza stampa -, ma in particolare una Confidi unica -
ribadisce il Presidente - è la soluzione per spendere di meno e
avere risultati maggiori per tutti gli associati, se si sfilano
alcuni è chiaro che diventa sempre più debole il processo di
aggregazione; comunque entro la fine dell'anno tutti dovranno
decidere. Dunque - qui trae le conclusioni l'articolista, ma mi
pare che non sia andato tanto al di là del punto di vista che
veniva espresso - per i tre Confidi degli industriali, degli
agricoltori e del turismo gli scenari sono due: o aderiscono al
percorso di unificazione intrapreso da Valfidi e CTS o rimangono ai
margini, con il rischio di non ottenere più i contributi regionali
e di perdere attrattività. Messa così, converrà l'Assessore, che
non è esattamente una prospettiva molto elegante! Siamo sorpresi
che, accanto ad un lavoro che possiamo comprendere di
sollecitazione e di stimoli, si introducano delle logiche "della
carota e del bastone": stiamo parlando di 430.000.000 di euro di
affidamenti, di un settore pesante, quindi, sappiamo per quanto
riguarda la liquidità, l'accesso al credito da parte delle nostre
aziende e siamo già intervenuti su questo settore per segnalare la
nostra preoccupazione per il modo in cui si sta muovendo la
Regione. Francamente non capiamo perché non si esplicitino
chiaramente delle condizioni, dei requisiti e si continui a giocare
muscolarmente nei confronti delle categorie produttive.
Vogliamo chiederle, Assessore...ci dica quali condizioni fissa
esattamente la Giunta regionale alle Confidi nel processo di
unificazione; presumo che lei non mi verrà a dire che l'obbligo è
l'unificazione, l'obbligo sarà raggiungere degli standard di
efficienza, di convenienza per quanto riguarda le imprese, perché
il fatto che ci siano una, due, cinque aziende, non credo che sia
una questione sulla quale il Governo regionale - come nessun altro
Governo, mi pare -, in sistemi di mercato, possa dare
un'indicazione di questa natura. Quindi cosa intenda mettere in
campo come criteri di sostegno, per garantire attrattività,
economicità nel funzionamento di questo sistema. Assessore, confido
vivamente che lei smentisca questa terminologia e questo approccio
della "logica dei rubinetti"; aspettiamo veramente con seria
preoccupazione la sua risposta, perché riteniamo che sia una
questione a fronte della quale non possiamo giocare solo al gatto e
al topo fra l'Amministrazione regionale e questa o quella Confidi.
Grazie.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Grazie Presidente. La premessa
dell'intervento del collega Louvin è una premessa non corretta:
nessuno mai ha sollecitato un'unica Confidi con delle condizioni
che potevano poi creare i presupposti di una "politica dei
rubinetti".
Abbiamo chiesto come Amministrazione regionale, in un confronto
che, le posso assicurare, è tutt'altro che muscoloso con i
rappresentanti delle Confidi, anzi, il clima è ottimo, è un clima
di totale collaborazione...quindi non c'è assolutamente alcuna
dichiarazione di tipo energetico per far sì che le Confidi
diventino una sola. Le sollecitazioni che, secondo noi,
l'Amministrazione regionale fa correttamente sono che le Confidi -
una, due o cinque - assumano determinate caratteristiche nel loro
ruolo. Successivamente entrerò nel merito del perché queste
caratteristiche torneranno a vantaggio non solo degli associati, ma
anche di chi deve erogare dei soldi pubblici a sostegno degli
associati.
L'invito di questo Governo non è quindi di fare un'unica
Confidi, ma l'invito di questo Governo - che peraltro sta scritto
nelle cose - è che in tempi accettabili il ruolo delle Confidi
diventi un ruolo che può essere esercitato correttamente solo se le
stesse sono iscritte all'ex "107", ora "106", ma...perché questo?
Semplicemente per il fatto che se le Confidi hanno questo tipo di
caratteristica, la loro forza contrattuale nei confronti degli
istituti di credito è molto più forte. Il 75 percento che le
Confidi prestano di garanzia, i finanziamenti che le stesse erogano
agli associati, garantiti con fondi pubblici...se le Confidi hanno
questa caratteristica di intermediario finanziario, queste garanzie
vengono iscritte in bilancio, da parte degli istituti di credito,
in un determinato modo; se le Confidi non hanno questa
caratteristica, queste garanzie valgono zero dal punto di vista del
bilancio dell'istituto di credito (servono qualora il soggetto
abbia una situazione di fallimento, e a quel punto la banca
risponderà per il 25 percento e, per il 75 percento, la Confidi).
Nell'altra condizione queste garanzie vengono iscritte nel
patrimonio, perché sono garanzie tutelate dalla Banca d'Italia.
Questo è il motivo di fondo essenziale per cui c'è questo invito,
peraltro recepito, anzi c'è uno spirito di collaborazione ed una
convinzione da parte di tutte le Confidi che si debba andare in
questa direzione.
Prima di concludere, per smentire categoricamente che non c'è
stata mai nessuna minaccia di applicare una "politica dei
rubinetti" nei confronti di alcuna delle Confidi, le volevo
sottolineare quali erano i punti principali che stanno alla base di
una modificazione dell'attuale legge n. 75 che regola i rapporti
fra Regione e Confidi. Modifiche che portano nella direzione di far
sì che le stesse debbano avere una certa caratteristica e loro ne
sono ben consapevoli, prova ne è che, in una recente riunione, due
delle principali Confidi - la società Confidi industriali e la
Confidi albergatori - hanno già presentato un progetto di fusione,
un protocollo d'intesa ed un percorso per l'iscrizione delle stesse
all'articolo 106 (il 107 diventa di nuovo il 106 adesso).
Quali sono le modificazioni? La prima grande innovazione è che
il contributo che diamo del 75 percento sull'abbattimento del costo
del denaro come Amministrazione regionale su intermediazione delle
Confidi, che va ad abbattere il costo degli interessi di un
finanziamento, avverrà sull'effettivo costo di questo
finanziamento. Sinora questo 75 percento faceva riferimento - come
per altre Confidi a livello nazionale - ad un tasso di interesse di
riferimento a livello nazionale, questo per evitare anche una
situazione dove si rischiava che il contributo che veniva dato o
che potenzialmente poteva essere dato all'associato, potesse
addirittura superare il costo del denaro del finanziamento stesso.
Quindi la prima modifica è che il 75 percento sarà applicato
all'effettivo costo del denaro a livello attuale della tipologia di
mutuo erogato agli associati. Questa è una premessa non da poco,
che sta alla base della seconda innovazione, ovvero la condivisione
che bisognerà arrivare ad un'unica convenzione. Unica convenzione
non vuol dire scritta nello stesso modo, unica convenzione per
quanto attiene i criteri e le modalità ed i costi del denaro delle
singole operazioni. Allo stato delle cose avevamo cinque Confidi,
rapporti con 11 banche e 55 convenzioni diverse; cosa vuol dire una
"convenzione diversa"? Non è il problema del protocollo d'intesa
con l'istituto bancario che fa la prestazione, ma vuol dire che per
lo stesso tipo di mutuo se vado dalla Confidi A il costo del denaro
dalla banca è il 5 percento, per l'altra Confidi è il 6 percento.
Allora non possiamo per lo stesso tipo di mutuo pagare ad un
soggetto perché sceglie una certa Confidi, il 75 percento di un
costo del denaro con un punto percentuale in più; noi dobbiamo
cercare di pagare il 75 percento, perché è denaro pubblico, al
costo ottimale dal punto di vista delle convenzioni. E questo anche
per il fatto che costa meno come denaro pubblico erogato, ma costa
meno anche per il soggetto che ottiene il finanziamento, perché noi
paghiamo meno se paghiamo il 75 percento di un onere tassato al 5
percento rispetto al 6, ma anche l'imprenditore se paga il 5
percento anziché il 6 ha un onere inferiore. Quindi il primo punto
è che tutte le Confidi trovino una situazione di avere un'unica
convenzione coordinata con i vari istituti di credito, in modo che
la forza contrattuale delle Confidi nei rapporti con le banche sia
di avere un'unica convenzione e pertanto di avere dei rapporti dal
punto di vista finanziario uniformi: questa ci pare una cosa
estremamente logica e razionale.
L'altro aspetto è l'impegno da una parte delle Confidi di
iscriversi nel "106" del testo unico bancario, perché sarà di nuovo
il 106: era il 106, era il 107, adesso diventerà di nuovo il
106...ho già spiegato prima qual è la forza maggiore di essere in
106, e diciamo che questo non è un invito, ma è una condizione che
tutte le Confidi condividono. Quindi l'Amministrazione regionale
non ha detto che applicheremo la "politica dei rubinetti", abbiamo
detto che, se questo non avverrà entro la fine del 2011,
probabilmente dal 2012 in poi, non perché lo vogliamo noi, non
potremo più dare i contributi alle Confidi che non hanno queste
caratteristiche; le stesse Confidi ne sono consapevoli.
Allo stato delle cose abbiamo, sul nostro panorama regionale
delle Confidi, un'unica sola Confidi che è iscritta al "106", la
Valfidi, e le altre che stanno iniziando questo percorso. Dalle
ultime comunicazioni che abbiamo ci sarà un'aggregazione fra la
Valfidi e la CTS commercianti e un'aggregazione fra le altre tre
Confidi rimanenti. Nessuno dice che deve essere un'unica Confidi,
diciamo che le Confidi devono avere queste caratteristiche, nel
momento in cui la CTS farà questa aggregazione con la Valfidi
automaticamente avrà questa caratteristica. Per quanto attiene gli
albergatori e gli industriali, ci hanno già presentato - le posso
fare avere una copia della comunicazione - il loro accordo di
fusione e anche il loro percorso per l'iscrizione in "106". Quindi,
proprio per salvaguardare questo iter che è stato formalizzato per
iscritto da queste due Confidi, ci sarà all'interno della
modificazione della legge - che sarà oggetto di condivisione con
tutte le associazioni Confidi - una norma transitoria per il 2011
per queste Confidi che hanno intrapreso questo percorso e che
raggiungeranno questo obiettivo presumibilmente entro la fine
dell'anno.
C'è quindi un clima tutt'altro che teso, non c'è nessun diktat
particolare da parte del Governo regionale in questa direzione, e
diciamo che la volontà è di andare tutti nella stessa direzione che
porterà dei vantaggi, sia per gli associati, sia per quanto attiene
l'utilizzo del denaro pubblico.
Presidente
- La parola al Consigliere Louvin.
Louvin (ALPE)
- Grazie Presidente.
Ringrazio l'Assessore, ben lieto di sentire le smentite che però
dobbiamo sollecitare attraverso delle iniziative pubbliche in
Consiglio regionale, quando è molto più semplice emettere un
comunicato e dire: signori della stampa, sturatevi le orecchie
perché non avete assolutamente capito niente! Diverse fonti
riproducono testualmente dichiarazioni degli amministratori
regionali e poi sentiamo qui, con piacere, che l'intento è
tutt'altro! Usciamo tranquillamente dalla polemica "ho detto, non
ho detto", però ci sembra strana questa insistenza, questo
leitmotiv
è un po' che lo si sente. Siamo ben felici di
sapere che c'è un clima quasi natalizio, poi non si sa mai chi è il
tacchino sul piatto...siamo felici di sapere che lei ritiene che
c'è un buon clima, ma l'eco che abbiamo dall'esterno non è
esattamente uguale.
Volevamo soprattutto dire che stiamo seguendo con attenzione
quello che succede parallelamente nelle altre Regioni, i vicini
piemontesi hanno lo stesso problema, anzi l'hanno addirittura più
ampio del nostro, sono anche più compromessi dal punto di vista
finanziario, perché sono presenti attraverso la Finpiemonte in un
uno degli organismi di garanzia fidi, quindi devono sfilarsi da lì,
ma c'è un clima molto più dialogante di quanto a noi non sembri.
Qui abbiamo la sensazione che invece la pressione sia stata messa
in modo molto forte, non vogliamo polemizzare su questo, ma ci
permettiamo di ricordare che il ruolo della Regione non deve essere
il ruolo di fare la voce grossa con le categorie, bensì quello di
fissare, invece - come lei stava facendo in termini tecnici -,
degli obiettivi da raggiungere, indicare dei percorsi. La Regione
non è il bancomat, quindi deve poter mettere - a condizioni eque e
valide per tutti i soggetti - a disposizione delle risorse e
giustamente perseguire l'obiettivo che lei mi dice. Noi siamo
perfettamente contenti che si giunga al risparmio, ma quello che ci
colpisce è che giornali anche economici diano conto per le Regioni
vicine di percorsi che vanno ad individuare questi
key
point
, che stanno ad indicare che non c'è una convenzione
fissa, bensì che ci sono dei punti in sostanza sui quali bisogna
accordarsi. Che poi non è molto diverso da quello che lei ci ha
detto, ma ci permetta, guardando dall'esterno quello che succede e
quello che ci viene riferito, abbiamo una sensazione diversa e -
ripeto - sentire o leggere che o si crea un soggetto unico per
tutti i settori o la Regione "chiude i rubinetti"...la parola
"chiude i rubinetti" non se la inventano i giornalisti, è stata
detta ed è stata detta anche fra le mura delle discussioni che sono
state in corso!
Assessore, la invitiamo ad essere molto attento; so che dedica
molto tempo a questa questione che è fondamentale, qui ci giochiamo
il credito per circa 6.000 aziende valdostane fra piccole e grandi,
abbiamo una pluralità di soggetti interessati a che questo funzioni
bene. Noi siamo spettatori e sollecitatori di una soluzione equa.
Non forzi la mano e abbia la cortesia di riferirlo - data l'assenza
- al Presidente, che è colui che ha pronunciato - stando ai
giornalisti - queste dichiarazioni...non forzate la mano, date i
tempi ed i percorsi necessari e fate in modo che ci sia questa
marcia di avvicinamento, ma nelle condizioni e con le forme che le
categorie economiche ritengono utili. Se ha un senso la
sussidiarietà orizzontale, il rispetto della società civile da
parte della società politica, questo è un terreno sul quale
dobbiamo essere molto, molto cauti.
Grazie Assessore comunque della sua disponibilità a darci
concretamente, se possibile, anche le linee sulle quali si intende
muovere la Giunta regionale; naturalmente ci saranno tempi per la
formalizzazione del disegno di legge, ma se avrà la bontà di farci
conoscere nel dettaglio i suoi contenuti che state discutendo anche
nelle commissioni competenti, non ci sottraiamo all'ascolto ed
all'interlocuzione. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK