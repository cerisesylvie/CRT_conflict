Consiglio Regionale della Valle d'Aosta - Oggetto del Consiglio n. 422 del 10 febbraio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 422 del 10 febbraio 1999 - Resoconto
SÉANCE DU 10 FÉVRIER 1999 (APRÈS-MIDI)
OGGETTO N. 422/XI Ritardi nel processo di riqualificazione
dell'area industriale Cogne. (Interpellanza)
Interpellanza Premesso
- che l'area industriale Cogne di Aosta è oggetto di un
complesso intervento di riqualificazione;
- che le opere di bonifica sono preliminari al riutilizzo di
gran parte dell'area;
- che numerose sono le aspettative del comparto artigiano e
piccolo imprenditoriale in genere circa l'utilizzo di tali terreni
per i propri insediamenti produttivi;
- che risultano ritardi nell'avanzamento delle opere di
riqualificazione;
tutto ciò premesso, i sottoscritti Consiglieri regionali
Interpellano
l'Assessore regionale all'industria per sapere:
1) quali sono le ragioni che stanno rallentando il processo di
riqualificazione dell'area Cogne;
2) quali provvedimenti s'intendono adottare per accelerare la
riconversione dell'area;
3) entro quali termini si prevede di realizzare i primi
insediamenti;
4) se si ritiene di procedere alla vendita dei lotti bonificati
ai terzi interessati o se, invece, si ritiene di seguire altri
criteri di assegnazione.
F.to: Frassy - Tibaldi
Président La parole au Conseiller Frassy.
Frassy (FI) Nell'interpellanza precedente abbiamo parlato di
problemi dell'industria, riferendoci ai problemi occupazionali e di
prospettiva dell'ex Sadea di Verrès, ma i problemi dell'industria
connotano anche quest'interpellanza su un'area sicuramente più
vasta e di conseguenze su quelli che sono problemi più vasti per le
dimensioni dell'area stessa e per quelle che sono le conseguenti
situazioni e soprattutto le aspettative che si riflettono sulla
riconversione dell'area Cogne.
Penso che sia importante che la riconversione dell'area Cogne
sia una riconversione funzionale, che avvenga in tempi compatibili
con quelle che sono le esigenze del comparto dell'artigianato e
della piccola e media industria, e soprattutto che si possano
sapere per tempo non soltanto le previsioni, ma che si possa avere
per tempo l'aggiornamento di quelle previsioni ogni qualvolta
queste previsioni vengono ad essere modificate e si possa anche
sapere per tempo quali saranno le soluzioni finali.
Entrando nel merito dell'interpellanza, è innegabile che tutta
la vicenda dell'area Cogne ha subito, per una serie di situazioni
le più svariate, ritardi che hanno spostato nel tempo le previsioni
di riutilizzo dell'area stessa.
Ricordo a me stesso prima ancora che all'Assessore come nel
lontano dicembre 1994 le previsioni erano: nel dicembre 1995
ultimazione progetto esecutivo di bonifica, che in realtà poi
avvenne quasi due anni dopo, nel settembre del 1997, nel luglio
1996 previsione di avvio dell'appalto; nel dicembre 1999 la
previsione di ultimazione lavori. Questo, dicevo, in una delibera
del 9 dicembre 1994, che è stata poi oggetto di successive proroghe
motivate da un insieme di situazioni.
Oggi come oggi mi sembra di poter dire che ci sia comunque un
termine finale dal quale, salvo mutamenti di natura normativa che
al momento non si intravedono, è un termine che ci è imposto
dall'utilizzo di quelli che sono i finanziamenti comunitari.
L'affido degli appalti dovrebbe avvenire entro il 1999, perciò la
conclusione dei lavori dovrebbe avvenire entro il dicembre 2001,
perché se così non fosse ci sarebbe il rischio di non poter
utilizzare o non utilizzare per intero i finanziamenti
comunitari.
Sappiamo che c'era una ditta che aveva avuto l'appalto, la CGP,
che probabilmente alla fine è fallita e sappiamo che c'è una
risoluzione contrattuale in corso, vorremmo capire a che punto si
trovi la vicenda della risoluzione contrattuale e soprattutto se
sono già state bandite le nuove procedure di affidamento, e di
conseguenza come pensa l'Assessore di poter recuperare il tempo che
è stato perso a causa di questa e di altre vicende, soprattutto in
riferimento alle scadenze a cui facevo cenno prima per quanto
riguarda i finanziamenti CEE. Questi sono i primi due quesiti
dell'interpellanza.
I secondi due quesiti hanno una funzione d'informativa nei
confronti dei soggetti che dovranno insediarsi. Fra le tante voci
che stanno circolando sul riutilizzo dell'area Cogne, ce n'è una -
che riporto in quest'aula all'Assessore, il quale probabilmente
dirà di non averla sentita, oppure l'avrà sentita e la smentirà o
la confermerà - secondo cui ci sarebbe l'intendimento di andare a
realizzare o come Amministrazione regionale o con la società Vallée
d'Aoste Structure le infrastrutture e i capannoni e di procedere
poi a degli affitti alle aziende che saranno interessate a
insediarsi in quelle aree.
Se ciò fosse vero, al di là dei costi che quest'operazione
comporterebbe per le finanze pubbliche, ci sarebbe l'impossibilità
da parte di artigiani e di imprenditori di accedere non solo alle
norme di finanziamento agevolato nazionali e comunitarie, ma di
accedere anche alle stesse norme regionali - mi riferisco alla
legge n. 9/89 - che prevede un 30 percento di spesa a fondo perduto
per quanto riguarda questo tipo d'investimenti e un 40 percento a
mutuo agevolato. Ed è evidente che nella valutazione generale di
quella che può essere un'economia sana, un'economia sana è quella
che si muove su iniziativa dell'imprenditoria stessa.
Mi risulta anche che ci siano già stati dei segnali
d'interessamento da parte delle categorie sin dalla primavera
scorsa, e che ci siano una cinquantina di aziende che hanno
manifestato l'interesse e la disponibilità a costituire uno o più
consorzi, per poter gestire e insediarsi in autonomia all'interno
di queste aree.
Perciò vorremmo capire se l'Assessore ha sentito queste voci e
se sono voci che partono dall'Assessorato stesso o se sono, come al
solito, voci prive di fondamento, e se sui criteri di assegnazione
l'Assessore e la Giunta hanno già formulato delle ipotesi. Nel caso
che ciò non sia ancora accaduto, inviteremmo l'Assessore ad
informare il Consiglio e comunque la commissione affinché si possa
per tempo creare quel presupposto che consenta al momento in cui
l'area sarà disponibile un pronto utilizzo dell'area stessa.
Ultima riflessione, e richiamo il punto 3 dell'interpellanza, è
se la previsione del 2001 sia la previsione che ha a riguardo
l'area destinata agli insediamenti dell'artigianato e della piccola
e media impresa.
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) Come ricordava il Consigliere Frassy,
l'avvio del piano di urbanizzazione dell'area Cogne ha avuto un
rallentamento dovuto al fatto che c'è stata una risoluzione del
contratto con l'impresa CGP.
La situazione oggi è la seguente. Sulla base della "Merloni ter"
si sta valutando di affidare alla società, che era la prima esclusa
nell'appalto vinto dalla CGP, la continuazione dei lavori; questo
consentirebbe un'accelerazione dei tempi, tenuto conto che la
rescissione del contratto è avvenuta in tempi molto brevi da parte
del Tribunale di Aosta.
Questo consente di portare a termine i lavori sulla base di
quanto previsto dall'obiettivo 2 e del documento unico di
programmazione della CEE, che prevedono la chiusura dei pagamenti
al 31 dicembre 2001, quindi malgrado l'inconveniente che si è
verificato, siamo nelle condizioni di rispettare questi tempi.
Per quanto riguarda la bonifica, l'appalto è stato aggiudicato
nel dicembre 1999, la ditta che ha vinto l'appalto è
un'associazione temporanea d'imprese fra cui ci sono Ecodeco,
Ferrero, Piemonte Costruzioni e ISAF, con un termine di consegna
dei lavori sempre nel novembre 2001.
Per quanto riguarda quelle che venivano definite voci o
illazioni, ovvero il fatto che una parte della superficie venga
costruita con fondi comunitari, la situazione è questa. L'area
industriale prevede sulla base di un accordo di programma con il
Comune di Aosta la possibilità di costruire 92.000 metri quadrati,
dei quali 5.000 verranno riservati agli insediamenti artigiani, e
questo è quanto prevede l'accordo di programma tra Regione e
Comune; 4.500 metri quadrati sulla base di fondi assegnati con
l'obiettivo 2 dalla CEE verranno costruiti direttamente da Vallée
d'Aoste Structure.
Quindi corrisponde al vero questo, ma non è un'illazione, è un
dato collegato all'opportunità di utilizzare un finanziamento
comunitario. Per quanto riguarda la restante area - ricordiamoci
che l'area è di 92.000 metri quadrati - l'orientamento è quello,
così come è stato fatto in altre aree industriali, di dare
all'imprenditore che intende realizzare un'attività produttiva il
diritto di superficie.
Formula che ha dimostrato una sua validità per diversi motivi,
vuoi per la tempestività, vuoi per la possibilità di riutilizzo
dell'area in caso in cui l'impresa non giunga a buon termine, vuoi
per il fatto che comporta un minore impegno finanziario da parte
della Regione rispetto alla costruzione diversa. Per cui questo
tipo di orientamento, quello della concessione del diritto di
superficie all'impresa che intende localizzarsi nell'area, viene
confermato.
Per quanto riguarda poi l'accelerazione della riconversione e
soprattutto della realizzazione di nuovi insediamenti produttivi,
la Giunta regionale ha approvato una proposta di legge - che andrà
naturalmente all'esame delle commissioni - da portare in Consiglio
regionale, che consente di dare dei contributi alle imprese che si
localizzeranno nell'area Cogne sia sotto forma di contributo, sia
sotto forma di finanziamento, sia sotto forma di prestito
partecipativo o prestazione di garanzia, ovvero un insieme di
strumenti che consentono di personalizzare gli interventi rispetto
alle aziende che vorranno localizzarsi nell'area. Questo consentirà
l'utilizzo dell'equivalente di sovvenzione netta massima che è
consentita dalla CEE per l'obiettivo 2, che è del 10 percento dei
contributi per investimenti materiali, del 10 percento per le
grandi imprese, del 15 percento per le medie imprese, del 20
percento per le piccole imprese.
Questo disegno di legge è stato proposto per il fatto che, sulla
base anche di approfondimenti e studi che sono stati fatti nel
campo della reindustrializzazione, le aree che hanno avuto maggiore
successo sono quelle che consentono, oltre ovviamente ad una serie
di altri fattori che riguardano servizi, ambienti industriali,
eccetera, forme più elevate equivalenti di sovvenzione netta.
Per quanto riguarda la reindustrializzazione dell'area, Finaosta
sulla base anche di un finanziamento di 100 milioni dato dal
Ministero dell'industria sta mettendo in opera un'iniziativa di
divulgazione delle opportunità offerte dall'area. Per quanto
riguarda gli orientamenti di insediamento, di massima si può dire
che l'insediamento deve riguardare innanzitutto imprenditori locali
con piani di espansione, questo vale sia per industrie in senso
stretto sia per aziende artigianali, la rilocazione per obiettivi
urbanistici definiti dal Comune o dalla Regione, quindi rilocazione
di imprese già presenti in Valle, iniziative industriali diverse
provenienti sia dalle industrie nazionali oppure da industrie
estere.
L'orientamento quindi è anche quello di rafforzare i settori e i
poli che già sono presenti in Valle, penso al polo elettronico,
penso al polo collegato al settore dell'auto, penso anche a servizi
al turismo; questi sono ovviamente degli orientamenti di
massima.
La proposta di legge consente di accelerare i tempi per quanto
riguarda l'insediamento di nuove imprese, sapendo che c'è un
interesse sull'area, ma sapendo anche che se guardiamo solo il
panorama piemontese e se ci vogliamo anche allargare al nord
Italia, esistono indubbiamente molte aree attrezzate all'interno di
questo panorama e quindi è bene rendere più competitiva l'area
Cogne per concludere positivamente l'opera di
reindustrializzazione.
Iniziative, proposte specifiche di reindustrializzazione,
criteri e modalità andranno ovviamente al di là delle indicazioni
di massima che ho dato in questa sede, ovviamente.
Président La parole au Conseiller Frassy.
Frassy (FI) Ho ascoltato con attenzione quelle che l'Assessore
stesso ha definito indicazioni di massima. Considerando che i tempi
da rispettare sono stati confermati in quelli che erano stati da me
indicati nell'illustrazione dell'interpellanza, dovremmo trovarci
di conseguenza al 2001 come tempo massimo, il che vuol dire due
anni circa per arrivare a concretizzare la prima parte perlomeno
della riconversione, della riutilizzazione delle aree dismesse;
l'invito che formuliamo all'Assessore è quello di non aspettare di
trovarsi nell'imminenza della scadenza del 2001 perché è evidente
che ci sono delle esigenze che vanno verificate prima.
Ad esempio, i 5000 metri quadrati da notizie che penso siano in
possesso anche dell'Assessore, sembrerebbero essere notevolmente
sottodimensionati rispetto alle esigenze espresse da quegli
operatori a cui faceva riferimento l'Assessore che già sono attivi
sul territorio se non del Comune di Aosta, comunque sul territorio
valdostano, tant'è che le stime sono di una superficie coperta
quattro volte tanto, vicino ai 20.000 metri quadrati.
Perciò prendiamo atto delle indicazioni di massima, prendiamo
atto che i tempi dovrebbero essere rispettati, anche perché il
rispetto dei tempi diventa determinante ai fini del conseguimento
dei finanziamenti; domanderemo però poi all'Assessore di
relazionare sugli sviluppi, perché le indicazioni di massima a due
anni della scadenza devono iniziare a concretizzarsi in indicazioni
più puntuali, di dettaglio, in indicazioni di tipo esecutivo ed
operativo.
Perplessità invece le esprimiamo per quanto riguarda il
meccanismo di realizzazione delle opere sull'area stessa, perché se
è vero che 4500 metri quadrati sono ipotizzati con finanziamenti
dell'obiettivo 2, è altrettanto vero che i finanziamenti
dell'obiettivo 2 dovrebbero essere utilizzati in una panoramica più
precisa di quanto non siano le indicazioni di massima testé
confermate dall'Assessore. Perciò auspichiamo che in un periodo
medio breve - e ipotizziamo un periodo di 4 mesi - l'Assessore
possa dirci come pensa che i fondi dell'obiettivo 2 possano essere
coniugate con le esigenze degli operatori locali che già hanno
dimostrato all'Assessorato di avere certe esigenze e certi
interessi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK