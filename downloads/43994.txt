Consiglio Regionale della Valle d'Aosta - Oggetto del Consiglio n. 1095 del 1° dicembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Sport invernali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1095 del 1° dicembre 2021 - Resoconto
OGGETTO N. 1095/XVI - Interpellanza: "Azioni volte alla
risoluzione dei problemi conseguenti ai lavori di spostamento della
pista 16 nel comprensorio di Breuil
Cervinia-Valtournenche-Zermatt".
Bertin (Presidente) -
Punto n. 33. Per l'illustrazione,
consigliera Spelgatti.
Spelgatti (LEGA VDA) -
La pista 16, la cosiddetta "Pista
del rientro", del comprensorio sciistico Breuil
Cervinia-Valtournenche-Zermatt, oltre che a essere utilizzata da
qualsiasi utente degli impianti di risalita della Cervino S.p.A., è
l'unica pista che permette il collegamento della frazione Cielo
Alto con i restanti impianti di risalita del comprensorio di
Cervinia.
Nell'estate 2019 l'avvio dei lavori di spostamento della pista
16 e del cantiere per la costruzione del fabbricato Piemonte nel
lotto base 3 S.r.l. ha reso evidente che il tracciato storico della
pista 16 sarebbe scomparso per sempre, vanificando, o comunque
rendendo assai più difficoltoso, il collegamento verso il paese
dalla località Cielo Alto e la stessa possibilità di raggiungere la
partenza delle funivie con gli sci.
Prima di detti lavori la percorrenza era agevole per qualsiasi
sciatore, ora, in conseguenza della nuova modificazione del
tracciato, è diventata molto pericolosa -posto che è stata di molto
ristretta inserendovi strette curve a S - e soprattutto la parte
finale è stata resa assai pendente tanto che i gatti delle nevi per
risalirla dovranno ancorarsi ad alberi o a strutture fisse.
Al termine dell'elevatissima pendenza non vi è spazio per
arrestare la discesa degli sciatori con notevole pericolo per gli
sciatori stessi - che evidentemente potranno essere pochi ed
espertissimi - di non arrestarsi in sicurezza e di finire
inevitabilmente in strada o contro reti di protezione ove venissero
installate.
Questa è altresì l'unica pista che permette il collegamento
all'impianto di risalita denominato G, di recente oggetto
d'importanti investimenti di ammodernamento dell'impianto di
risalita e di riqualificazioni della pista 22 da parte della
Cervino S.p.A. ai restanti impianti di risalita. In sostanza può
affermarsi che l'interruzione della pista 16, o comunque i lavori
che l'hanno interessata, l'hanno di fatto resa inutilizzabile
quantomeno, a tutt'oggi, dalla moltitudine di sciatori la cui pista
era stata preordinata con il fatto che dovrà ipotizzarsi che detta
moltitudine dovrà raggiungere gli impianti di risalita con altri
mezzi.
La frazione Cielo Alto è servita da un'unica pubblica via di
accesso di collegamento all'abitato di Cervinia, detta strada
comunale che si sviluppa per circa 1 km è priva di marciapiedi e di
segnaletica orizzontale.
Nella frazione Cielo Alto trovano collocazione i seguenti
fabbricati condominiali: il condominio Circus con 170 unità
abitative, Schuss 1 con 125 unità abitative, Schuss 2 con 82 unità
abitative, condominio basso del complesso I Dadi 12 unità
abitative, la Coquille con 72 unità abitative, l'Escargot con 86,
la Grand'Ourse con 210, Cielo Alto con 149, Pirovano con 9,
Pavillon con 37, Chalet con 31, Condominio alto del complesso I
Dadi 22 unità abitative, I Rododendri 60, La Pineta 54, Villa
Aimone 12 unità abitative, Residence Cervinia 80 unità, La Bremba
40 unità abitative.
Tra l'altro, successivamente al deposito di questa
interpellanza, sono stata contattata da altri condomini e quindi a
questo elenco viene aggiunto Il Cristallo con 125 unità abitative,
l'Alpe Chanleve 50 unità e sempre Alpe Chanleve altre 32 unità
immobiliari.
In più l'hotel ex Club Med che è un'attività ricettiva con
500-600 posti letto.
Nei suddetti condomini trovano collocazione attività
turistico-alberghiere, ristoranti, noleggio sci e, supponendo una
media di quattro utenti per ogni unità abitativa, può
ragionevolmente ipotizzarsi una capacità abitativa e ricettiva di
oltre 5 mila presenze giornaliere, tenendo conto poi oltretutto di
quegli altri condomini che sono più laterali ma che utilizzano la
stessa pista e che stante la destinazione della frazione può
ritenersi costituita per la quasi totalità da turisti sciatori.
Posto dunque che la chiusura della pista o la sua limitata
utilizzabilità comporterà che circa 5 mila persone saranno
costrette a raggiungere gli impianti di risalita con le loro auto,
questo causerà un'evidente e ulteriore congestione del traffico -
in Cervinia è già spesso paralizzato - che deve necessariamente
porre il problema delle azioni da intraprendere anche in relazione
alla necessità di realizzazione di nuovi parcheggi per raccogliere
detto enorme futuro afflusso e disporre un adeguato servizio di
navette.
Si tenga infatti presente che problemi di parcheggio potrebbero
indurre gli sciatori a percorrere a piedi, seppur con difficoltà,
l'unica strada di collegamento agli impianti che è a Cervinia e che
detta strada, come ho già specificato, è priva di marciapiedi, di
segnaletica orizzontale e dunque è fonte oggettiva di pericolo per
l'incolumità e la salute delle persone.
Consideriamo infine che parte delle problematiche di cui sopra
potrebbero essere quanto meno mitigate dalla tempestiva
realizzazione della nuova pista 34 già progettata e finanziata e
che permetterebbe di collegare le piste asservite alla seggiovia G
di Cielo Alto con le restanti piste del comprensorio.
Detta nuova pista, utilizzabile da sciatori esperti in
considerazione della ripidità del primo tratto, rappresenterebbe
pur sempre fonte di smistamento dell'imponente flusso di sciatori
con ciò mitigando gli inconvenienti di cui sopra.
Il grave disagio arrecato avrà altrettanto gravi ripercussioni
in termini economici, sempre che non si provveda a fare qualcosa,
ovviamente, perché sarà probabile attendersi una minore
attrattività delle attività turistiche che vengono svolte nella
suddetta frazione con una perdita di valore di tutte le unità
immobiliari della frazione. Una cosa è affittare o acquistare un
immobile che è ben servito rispetto agli impianti di sci, altro è
acquistarne o affittarne uno che è lontano e disagiato.
Sappiamo poi che l'avvio dei lavori di spostamento della pista
16, cosiddetta Pista di Rientro, in ragione del causato dissesto ma
anche della pericolosità del nuovo tracciato ha determinato, a
quanto ci risulta, l'interessamento della Cervino S.p.A., del
Comune di Valtournenche, della Regione Autonoma Valle d'Aosta, del
Tribunale, della Procura della Repubblica di Aosta, per questo noi
interpelliamo la Giunta regionale per conoscere se il Governo
regionale abbia preso contatti con la Cervino S.p.A. e con il
Comune di Valtournenche e quali azioni s'intendano porre in essere
per risolvere le problematiche sopra descritte anche alla luce
delle considerazioni che la questione, per intrinseca gravità, per
le pesanti ricadute economiche e per gli evidenti risvolti che
interessano molteplici aspetti dell'economia del turismo, potrebbe
avere una deleteria e grave ricaduta mediatica sull'intero
comprensorio di Cervinia.
Capire perché il Comune abbia fatto una scelta di questo tipo
non è mia competenza, però faccio veramente fatica a capire quale è
stato l'interesse collettivo raggiunto da questa operazione,
comunque sia non spetta a me deciderlo e fare questo tipo di
valutazioni, il fatto è che comunque bisogna trovare una soluzione
rispetto a questa pista 16.
Mi sono state fatte vedere le foto fino al giorno prima della
presentazione di questa interpellanza e l'ultimo tratto della Pista
del Rientro è assolutamente pericoloso, perché ha una pendenza
notevolissima e manca proprio soprattutto il piano per arrestarsi e
subito dopo c'è la strada; quindi questo comporta che da una parte
ci sia un pericolo importante per gli sciatori, chiaramente quelli
non esperti che però sono tantissimi e che arrivano nell'ultimo
tratto finale, e il pericolo anche di incidenti.
Teniamo presente che i gatti delle nevi in quel tratto, che
spesso e volentieri chiaramente sarà oltretutto ghiacciato, devono
agganciarsi per poter battere quel tratto di pista.
Fino al momento della presentazione dell'istanza i lavori erano
ancora assolutamente indietro e in alto mare e quindi la stagione
non solo è già iniziata ma tra poco sarà nel clou della situazione
e vorremmo capire anche che cosa s'intenda fare.
Ma non solo, ci potrebbero essere altre soluzioni che comunque
non saranno mai come la soluzione iniziale, cioè la normale Pista
di Rientro che aveva comunque una sua percorribilità di un certo
tipo, oggi comunque la situazione non è questa, anche aprisse in
tempi brevi. Il problema è che bisogna assolutamente porre in
essere tutte quelle misure per far sì che tutta quella mole di
gente continui a poter percorrere questa Pista di Rientro in
maniera agevole, perché altrimenti tutto questo si ripercuote
assolutamente sull'intero comprensorio, perché chiaramente le
persone a questo punto dovranno muoversi in macchina, dovranno
muoversi a piedi avendo paura magari a fare questo tratto di
rientro.
In più c'è il discorso della pista 34: lavori che dovevano
essere programmati, fatti, già eseguiti eccetera eccetera e così
non è.
Anche se la soluzione non è ottimale per il primo tratto - che
comunque mi dicono appunto essere tratto di nera e quindi non
agevole, non percorribile proprio da tutti gli sciatori - quello
darebbe comunque un bello sfogo e mitigherebbe sicuramente il
problema, però da quello che mi risulta siamo ancora lontani
dall'andare verso questa soluzione definitiva.
Presidente -
Per la risposta, assessore Bertschy.
Bertschy (AV-VdA Unie) -
Comincerò a rispondere dicendo
che la questione della pista è oggetto di un ricorso notificato dal
condominio Residence Cervinia nonché da un condomino ed è al vaglio
del Giudice amministrativo sotto i vari aspetti che coinvolgono le
nostre competenze, ovvero il Comune e quello dello sportello unico
degli enti locali.
In premessa voglio anche dirle che tutta una serie di dati
citati nella sua interpellanza, secondo la ricostruzione degli
uffici dell'Amministrazione regionale, quindi a sua disposizione,
perché è vero che facciamo maggioranza e opposizione, però quegli
uffici, come faccio con tutti quelli che mi chiedono, sono a
disposizione dei Consiglieri regionali, perché per quello che mi
riguarda il mio Assessorato è una porta aperta per tutti quelli che
vogliono avere informazioni. Quindi, probabilmente se avesse
confrontato le sue premesse con le informazioni degli uffici
dell'Amministrazione regionale, quindi a mia tutela e a sua tutela,
avrebbe visto che ci sono tutta una serie di dati sbagliati
riportati nelle sue premesse, però evidentemente ha scelto di fare
una strada con delle informazioni che le sono state fornite e che
probabilmente ritiene più giuste di quelle che sono invece a
disposizione nostra attraverso i nostri uffici e attraverso quello
che dovrebbe essere a tutela di tutti, perché noi ci possiamo
dividere per le scelte politiche, ma dobbiamo avere tutti gli
stessi dati a disposizione.
Su questo, ripeto, per quello che mi riguarda non c'è dubbio che
si debba lavorare in questi termini.
In questo senso io le darò le risposte, lei mi chiede se ci
siamo sentiti con la Cervino e con il Comune. Certo che sì, io per
rispondere sento i miei uffici, quindi il dirigente degli impianti
a fune, sento la Cervino, funziona così, mi faccio preparare una
risposta e racconto cose, visto che non sono un tuttologo e non mi
sento in grado di esserlo neanche in futuro, mi faccio preparare
una risposta cercando di mettere in condizioni di massima
trasparenza questa assemblea di avere tutte le informazioni.
A questo proposito, io le racconto quello che è successo a monte
del decreto che poi ho firmato, perché il decreto per la
classificazione delle piste arriva a valle dell'iter amministrativo
e tecnico dei lavori che vengono.
Ora le indicazioni che riportano alla reale situazione per
l'Amministrazione regionale ...Cervina ci dicono questo: la pista
16 è oggi classificata al catasto regionale delle piste per decreto
assessorile n. 9 del 26 aprile mantenendo la classificazione della
pista storica.
I lavori sulla pista che hanno comportato l'emissione di una
nuova classificazione hanno riguardato la porzione terminale della
pista, circa 100 metri su un totale di 1.019 metri di sviluppo
inclinato. Il tracciato storico è rimasto inalterato per il 90% del
percorso.
Come si arriva a una classificazione della pista? Attraverso una
Commissione, quindi non è una scelta dell'Assessore, c'è una
Commissione che valuta come possono essere classificate le nostre
piste.
Circa la pericolosità della pista, come riportato nel verbale
della conferenza dei servizi che ha classificato la pista 16, la
Commissione ha ritenuto, a seguito di sopralluogo nel periodo
invernale, per quanto concerne gli aspetti di competenza, che la
Pista 16 possa essere classificata come pista rossa, media
difficoltà, in quanto, come prescritto nell'allegato A punto 3
della legge regionale 9/9/1992, la pista ha pendenza longitudinale
trasversale non superiore al 40%, fatta eccezione per brevi
tratti.
Quindi buona parte delle nostre piste rosse ha questo tipo di
classificazione proprio perché non sempre ci sono pendenze che
possono considerare regolare e quindi c'è questa classificazione
data dal punto 3.
La Commissione ha ritenuto che l'esigenza di smaltimento dei
flussi di sciatori siano soddisfatte.
La Commissione ha richiesto che nella parte terminale sia posata
una rete trasversale di direzionamento finalizzata a impedire la
percorrenza nel tratto secondo la massima pendenza, inoltre ha
raccomandato la lavorazione del tratto terminale mediante utilizzi
di mezzi battipista dotati di verricello, fino ad addolcire le
pendenze del terreno e generare una minore pendenza del tratto al
fine di garantire una migliore fruibilità della parte
terminale.
Quindi la Commissione ha dato per la classificazione delle piste
delle indicazioni.
La Cervino ha poi fornito i dati di soccorso, causa incidenti,
sulla pista che sono pari a due soccorsi all'anno nelle ultime due
stagioni. Dunque non si ravvisano ad oggi elementi di pericolosità
per la fruizione della pista, anche alla luce delle indicazioni
sopra riportate.
Per ciò che concerne la moltitudine di sciatori che dovrebbero
percorrere la pista, si segnala quanto segue: lei ha parlato di 5
mila persone se non mi ricordo male o comunque ha citato un dato
come quello. Il numero medio di primi ingressi nell'intera località
di Cervinia nella stagione 2019-2020, ultima stagione di pieno
esercizio e ancora stagione record per Cervinia, è stato di 3.200
persone giorno.
Quindi tenuto conto che l'afflusso principale dei clienti arriva
dalle altre aree abitate della località, dove è concentrata la
stragrande maggioranza degli hotel e delle residenze e dal
fondovalle con auto e mezzi di trasporto diversi, è assai più
probabile che dal centro abitato di Cielo Alto accedano alla
partenza degli impianti scendendo lungo la pista 16 in media meno
di 200 sciatori giorno.
Per tale portata la pista risulta adeguatamente dimensionata e
tale afflusso è dimostrato anche dalla scarsa usura del manto
nevoso a fine giornata.
Queste sono informazioni che, ripeto, arrivano, come chiede lei,
dalle informazioni che abbiamo avuto dalla società.
Per ciò che concerne la pista 34, la Cervino segnala che la
realizzazione della pista era prevista nel 2020, slittata al 2021
per carenza mezzi finanziari post Covid, ulteriormente prorogata al
2022 per le medesime ragioni. La pista 16 sarà regolarmente aperta
per la stagione invernale 21-22 appena le condizioni di innevamento
naturale o artificiale lo consentiranno.
Gli sciatori provenienti da Cielo Alto potranno dunque
raggiungere la zona dove è situata la partenza della telecabina
KC10 e della funivia KB12 con pista n. 16, auto, bus navetta o a
piedi, come fatto in passato, sino a quando la pista 34 permetterà
di raggiungere l'area di arroccamento dopo aver risalito il
comprensorio con impianto KM Cielo Alto-Bec Pio Merlo.
Dunque, per la ricostruzione sia della direzione impianti a fune
che della società non si ravvisano le pesanti ricadute economiche
per gli evidenti risvolti che interessano molteplici aspetti
dell'economia e del turismo e la deleteria e grave ricaduta
mediatica sull'intero comprensorio di Cervinia, perché
l'interpellanza muove, a nostro avviso, da premesse inesatte e
indimostrate e confido, questo glielo chiedo, che questi elementi
lei li vada a verificare anche nei nostri uffici, perché io credo
che sia opportuno che abbia anche la valutazione degli uffici di
modo che abbia tutti i punti di vista per fare al meglio il suo
lavoro.
Ovviamente tutto questo andrà verificato, l'indicazione - questa
sì che è un'indicazione politica - è, appena la pista sarà aperta,
di avere un monitoraggio puntuale per capire se le condizioni che
sono state richieste dalla Commissione sono state rispettate e
soprattutto se quelle valutazioni che io oggi qui le riporto sono
corrette, sia in termini di numeri che di gestione generale dei
comprensori.
Per quello che mi riguarda, ci sarà un'attenzione costante su
questo ovviamente, anche la difesa da parte nostra al Tar degli
atti prodotti che sono, ripeto, alla conclusione di un iter
amministrativo che riguarda tutti gli aspetti che oggi comportano i
lavori che vengono fatti per l'autorizzazione di nuove piste o per
la modifica di tracciati come quello che è successo a Cervinia.
Ribadisco ancora che a me farebbe piacere, e le chiedo di farlo,
che lei senta anche gli uffici della Regione, di modo che abbia
tutte le informazioni per fare delle valutazioni che dispiace, a
mio riguardo, vengano fatte in maniera così asettica e senza un
vero interesse per la Valle d'Aosta e per la comunità, perché anche
danneggiare con delle informazioni sbagliate la nostra valenza
turistica e le nostre piste io lo trovo sbagliato.
Presidente -
Per la replica, consigliera Spelgatti.
Spelgatti (LEGA VDA) -
Vede, assessore Bertschy, io
capisco quando tocco dei tasti profondamente dolenti, a seconda del
nervosismo e dell'irritazione nella risposta.
Per cui evidentemente c'è qualche cosa che la preoccupa
notevolmente in tutto questo perché sennò non avrebbe una reazione
così piccata.
Ora, punto di domanda: partiamo dal presupposto che tutte le
questioni giuridiche che interessano, Tribunali, Procure eccetera
eccetera, non lo so, non le ho viste e non mi interessano perché
sono aspetti che riguardano altri ambiti, quindi a me non
interessano, non le ho viste, non le conosco e non so assolutamente
nulla, quindi sotto questo profilo non si preoccupi
minimamente.
Il contenuto di questa interpellanza dice semplicemente: fate
attenzione, qua c'è l'ultimo tratto della pista 16 che è
pericoloso, perché sostanzialmente ha una pendenza troppo elevata,
a quel punto se anche tutto il tratto rimane come rosso, l'ultimo
pezzettino guardate bene perché è pericoloso.
Mi hanno fatto vedere tutte le foto ed effettivamente è
verticale e soprattutto manca il punto per poter sostanzialmente
frenare in sicurezza. Subito dopo c'è la strada, quindi dovete
essere sicuri che lì non succedano incidenti e tutto quanto.
Bene. La preoccupazione deriva da tutta la località Cielo Alto,
perché ti dicono... quello che ti racconta una quantità enorme di
persone che abita in quei condomini e che è preoccupata e dice:
"Non siamo più in grado con i bambini di percorrere quel tratto",
di conseguenza questo fa sì che poi ci possano essere dei problemi
per tutti quelli che affittano gli alloggi eccetera eccetera, per
le attività ricettive che ci sono in tutta quella zona e ti dicono
automaticamente a quel punto: se il problema non viene risolto per
quell'ultimo pezzo, per quell'ultimo tratto che fa sì che comunque
le persone non utilizzeranno più con la stessa quantità la Pista di
Rientro, automaticamente tutto questo si riverserà sulla strada, si
riverserà sulle macchine che vengono a essere utilizzate per
arrivare al comprensorio.
Quindi il problema c'è, è dal territorio che parte la
segnalazione, di conseguenza l'Amministrazione qualche cosa deve
fare.
Poi andrà tutto bene, l'ultimo pezzo della Pista di Rientro sarà
perfetta? Benissimo, lo vedremo, vedremo quando sarà aperta e
vedremo se effettivamente tutti saranno contenti e felici e tutta
la parte del comprensorio di Cielo Alto sarà servita adeguatamente,
anche perché i calcoli sulle unità abitative e tutto quanto servono
semplicemente anche per dimostrare che soltanto la frazione di
Cielo Alto ha più ricezione di quasi tutti i Comuni della Valle
d'Aosta, quindi non è che stiamo parlando semplicemente di qualche
condominio, perché se noi andiamo a sommare tutte le unità
abitative e vediamo quante persone alloggiano per unità abitativa e
mettiamo insieme questi dati - è questa la cosa importante -
capiamo quella zona e quella pista quante persone va a servire,
quante unità abitative va a servire e quindi qual è l'utenza
potenziale di tutta quella zona.
Stiamo parlando di cifre enormi che la sola piccola frazione di
Cielo Alto, che è frazione del Breuil, è più capiente a livello
numerico di quasi tutti i Comuni della Valle d'Aosta, chiaramente
esclusa Aosta.
Quindi il tema è assolutamente importante, semplicemente dovete
trovare delle soluzioni e bisogna raggiungerle il più in fretta
possibile.
Ripeto, la soluzione della pista 34, anche, potrebbe essere e
sarà molto importante però da quello che mi si sta dicendo,
sostanzialmente ancora non siamo arrivati ad una soluzione e quella
potrebbe dare uno sfogo importante però mi viene rappresentato che
comunque la prima parte, il primo tratto, è comunque difficoltoso
perché dovrebbe essere nera, quindi bisogna capire quanto aiuterà
rispetto a questa soluzione del problema per servire questa
zona.
Però se tutto il suo nervosismo, ripeto, deriva dal fatto che ci
sono situazioni in Tribunale, ripeto, nulla di tutto ciò è alla mia
attenzione, quindi se è il fatto di dire: "Fate attenzione perché
quella parte, quel tratto, può avere delle ripercussioni importanti
per tutto il comprensorio nel caso veramente succedesse che le
persone non utilizzassero più quel tratto", se la innervosisce così
tanto, ripeto, e se per lei questo diventa un problema così grosso,
evidentemente è perché c'è qualcos'altro che la preoccupa.
Presidente -
Per fatto personale, assessore Bertschy, ne
ha facoltà.
Bertschy (AV-VdA Unie) -
Bruttissima la risposta,
addirittura lei allude a delle cose che... proprio un brutto modo
di fare, collega Spelgatti.
Io sono nervoso perché difendo le mie strutture e a me dispiace,
perché ritengo che le strutture nostre sono un patrimonio da
difendere sempre quando cercano di fare il loro lavoro.
La mia firma arrivava a valle di un lavoro che non guido
assolutamente e ci metto una certificazione, quindi, per quello che
mi riguarda, assoluta trasparenza e nessun nervosismo per i
procedimenti, e ce ne saranno sempre tanti, non è questo il
problema.
Il problema mio è riportare qui delle informazioni che ritengo
sbagliate, perché, per quello che mi riguarda, io mi affido a
quello che mi viene relazionato dalle strutture che governo e
riportare dei dati.
Lei ha parlato di complessi, la metà di quei complessi sono a
valle di quella pista, non sono a monte, sono a valle, quindi
faccia anche lei una valutazione e poi, per quello che ci riguarda,
ci sono dei momenti in cui siamo meno nervosi e più nervosi.
Ripeto, il mio nervosismo... è cercare di salvaguardare
l'onorabilità delle strutture che oggi mi permettono di fare questo
lavoro. La prossima volta probabilmente toccherà a lei o toccherà a
qualcun altro. Per quello che mi riguarda, i dirigenti che cercano
di lavorare e cercano di farlo nella maniera giusta, io cercherò
sempre di difenderli.
Presidente -
Con questa interpellanza si chiudono i
lavori della giornata di oggi del Consiglio regionale. I lavori
sono aggiornati a domani alle nove.
---
La seduta termina alle ore 20:07.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK