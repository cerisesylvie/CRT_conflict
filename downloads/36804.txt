Consiglio Regionale della Valle d'Aosta - Oggetto del Consiglio n. 736 del 25 settembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 736 del 25 settembre 2014 - Resoconto
OGGETTO N. 736/XIV - Reiezione di risoluzione: "Impegno del
Governo regionale a promuovere il rilancio dell'Euroregione
Alp-Med".
Presidente
- Qualcuno vuole illustrare? Ha chiesto la
parola il Consigliere Bertin, ne ha la facoltà.
Bertin (ALPE) -
Grazie Presidente.
Sarò breve, l'11 di settembre c'è stata una riunione a Torino
per rilanciare l'Euroregione Alpi-Mediterraneo, che è stata in
stand-by
per molto tempo, dovuto ad una serie di
problematiche legate alla natura giuridica della stessa, GECT come
si dice eccetera, eccetera. In questa riunione, purtroppo, la Valle
d'Aosta era rappresentata non da una figura di primo piano
istituzionale e politica, nella stessa riunione si è deciso
comunque un rilancio dell'Euroregione in questione. Avevo già
constatato e avevo anche sollevato la questione in occasione della
discussione sugli indirizzi programmatici europei della Regione,
nei quali non compariva in nessun documento l'Euroregione, cosa che
mi aveva stupito e che avevo fatto presente, anche perché fino ad
allora era sempre stato comunque un obiettivo per la politica, per
l'Amministrazione regionale. Pertanto questi nuovi elementi e
ritenendo l'Euroregione un elemento importante...è uno strumento di
cooperazione della nostra Regione, che l'ha sostenuto, che non è
alternativo alla Macroregione alpina, impegniamo il Governo
regionale a farsi promotore in prima persona di questo rilancio e a
seguire con impegno l'evoluzione inserendo nelle linee
programmatiche, di indirizzo della Regione, l'Euroregione, che al
momento non c'è. Grazie.
Presidente -
Grazie Consigliere Bertin. Siamo in
discussione, qualcuno intende prendere la parola? Non ci sono
richieste. Chiudo la discussione generale. La parola al Presidente
della Regione Augusto Rollandin.
Rollandin (UV) -
Grazie Presidente.
Mi ha fatto un po' specie questa mattina quando lei, parlando di
questo tema, ha voluto ricordare la mia assenza dicendo che l'11 di
settembre io non sono andato a questa riunione, perché ero al Tor,
lei ieri mattina ha detto proprio così. Allora, prima di tutto la
riunione si è tenuta il 12 e io il 12 ero in Giunta e non al Tor,
tanto per precisare le cose. Questa riunione poi...io ho
partecipato più di tutti gli altri messi assieme, con il risultato
che abbiamo fatto nell'ultimo tempo una riunione prima a Lione poi
a Torino, decidendo di sospendere le riunioni fino a che non ci
fosse stata una decisione politica forte che andasse nella
direzione di dire cosa si voleva fare e chi si voleva impegnare. Le
porterò i verbali di queste riunioni per dire che cosa si è detto.
Il sottoscritto quindi non solo ha partecipato sempre, ma ci
credeva, con la differenza che nelle ultime riunioni si era deciso,
come dico, di sospendere l'attività, perché non c'era più nessuno
che partecipava: questa è la situazione. L'Euroregione, rispetto
alla Macroregione, è un'infrastrutturazione che ad oggi deve essere
in qualche modo recepita, in cui noi abbiamo sempre partecipato,
che può essere un elemento che si inserisce nell'ambito di quella
che è oggi la costruzione di una Macroregione che fa astrazione di
quello che era nell'Euroregione, anche ALPE questo non ne parla,
perché la Macroregione ha una strutturazione diversa. Comunque, le
darò copia della lettera che avevo appena mandato al Presidente
Chiamparino...dove le dicevo della trasmissione del testo della
dichiarazione approvata in occasione del 12 settembre, quindi le
darò poi la copia e dicevo...
"sono certo che il consolidamento
delle nostre relazioni istituzionali derivanti dal rilancio
dell'Euroregione comporterà ricadute significative per il
territorio, in particolare attraverso un rafforzamento della
partecipazione congiunta a progetti finanziari a valere sul
programma di cooperazione territoriale"
. Questa è la lettera
che ho mandato, di cui le darò copia.
Per quanto mi riguarda, credo che non ci sia bisogno di avere
impegni ulteriori, perché abbiamo sempre partecipato...anzi, come
dico nella lettera:
"le confermo che saranno fornite alle
strutture competenti specifiche indicazioni affinché possa essere
convocata a breve la prima riunione del gruppo di lavoro sul tema
"educazione e formazione", per la quale alla Regione Valle d'Aosta
è stato assegnato il ruolo di capofila"
. Ora, credo che con
questi impegni già assunti, l'impegno che lei chiede di attivare
credo che sia già stato non solo fatto, ma di più. Allora, io le
chiederei di ritirare quest'ordine del giorno per le ragioni che le
ho appena detto e se poi...e le darò, mi impegno a darle i
risultati di queste riunioni e del lavoro fatto, perché credo che
sarebbe interessante capire come queste si svolgono nell'ambito di
quello che è il discorso aperto oggi sugli sviluppi della
Macroregione e su quelli che sono i programmi di cooperazione che
abbiamo appena svolto.
Io ho detto che l'Euroregione può essere un elemento di
collaborazione a questo livello e così porterò l'attenzione delle
prossime riunioni su questo tema. Credo quindi di aver già
anticipatamente risolto questo tema e l'impegno in questa
direzione... Le chiederei quindi di non...non è una questione,
l'impegno c'è già, lo abbiamo già dimostrato, quindi non credo che
ci fosse bisogno dell'ordine del giorno per richiamarmi dopo quello
che lei ha detto qui nelle premesse:
"alla riunione...segno
evidente di...diversamente che negli anni passati, nelle linee di
indirizzo
- eccetera -
sottolineato...preoccupato dalla
possibile mancanza di una reale volontà politica..."
, allora
questo non può scriverlo, perché la volontà politica, glielo
dimostro, che non solo c'è sempre stata, ma è stata anche più di
quella degli altri partner. Credo quindi che noi non possiamo
accettare quest'impegno, in quanto è già stato largamente trovato e
mantenuto.
Presidente -
Grazie Presidente. Per la replica, ha
chiesto la parola il Consigliere Bertin, ne ha la facoltà.
Bertin (ALPE) -
Grazie Presidente.
Beh, iniziamo con la riunione dei Presidenti delle Regioni, a
Torino, non è necessario che lei vada di persona a tutte le
riunioni, d'altra parte a Torino erano presenti molti Assessori,
soltanto due Presidenti, gli altri erano tutti Assessori, ma
l'unica Regione che non aveva un rappresentante istituzionale era
la nostra...
(interruzione di un Consigliere, fuori microfono)
...no, è un politico. Gli altri ci mandano i loro...solo noi non
abbiamo non abbiamo avuto la...voglio dire l'accortezza di mandarci
un politico, anche per sottolineare l'importanza di questa
riunione, che andava comunque a rilanciare una "istituzione" - tra
virgolette - a cui nel tempo sono d'accordo la Valle d'Aosta ha
comunque dato, nei limiti del possibile, il suo contributo nel
svilupparla, sul passato siamo abbastanza d'accordo, vuol dire che
è stata una scelta politica quella di non mandare un rappresentante
della Giunta a questa riunione, diversamente dalle altre Regioni. È
una scelta anche, evidentemente, che non va nella direzione che, a
mio avviso, deve avere...nel senso di dare maggiore
importanza...beh, le altre Regioni hanno fatto così...
(interruzione del Presidente della Regione, fuori
microfono)
...anche le altre Regioni hanno le Giunte...va beh,
comunque...spostava la Giunta...
(brusìo in aula)
Presidente
- Per cortesia, silenzio, lasciamo finire
l'intervento.
Bertin (ALPE)
- ...a parte questo, che è l'aspetto di
dettaglio, rispetto al problema, resta il fatto che negli indirizzi
che abbiamo votato appena un mese fa non si fa cenno
all'Euroregione, cosa che mi aveva stupito e continua a stupirmi,
altrimenti cosa stiamo qui a votare questi indirizzi, queste linee
programmatiche, che poi tanto non servono a niente, tanto vale che
non le votiamo, visto che a questa non era presente...e, a mio
avviso, doveva essere presente, pertanto, a mio avviso, va
integrato quel documento e non ritiro la mozione. Grazie.
Presidente
- Grazie Consigliere Bertin. Ci sono altri
interventi? Se non ci sono altri interventi, metto in votazione la
risoluzione. La votazione è aperta. Possiamo chiudere la votazione?
Chiudiamo la votazione.
Esito della votazione:
Presenti: 30
Votanti: 5
Favorevoli: 5
Astenuti: 25 (Baccega, Bertschy, Bianchi, Borrello, Donzel,
Fabbri, Farcoz, Follien, Fosson, Gerandin, Grosjean, Guichardaz,
Isabellon, Lanièce, Marguerettaz, Marquis, Nogara, Péaquin, Perron,
Restano, Rini, Rollandin, Rosset, Testolin, Marco Viérin)
La risoluzione viene respinta.
Chiudiamo l'adunanza e buona sera a tutti.
---
L'adunanza termina alle ore 20,37.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK