Consiglio Regionale della Valle d'Aosta - Oggetto del Consiglio n. 1918 del 14 luglio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1918 del 14 luglio 2011 - Resoconto
OGGETTO N. 1918/XIII - Reiezione di mozione: "Esame delle
conseguenze della manovra economica sulle finanze e sui servizi
della Regione".
Mozione
Il Consiglio regionale della Valle d'Aosta/Vallée
d'Aoste
Premesso che:
- la manovra economica approvata nei giorni scorsi dal
Consiglio dei Ministri contiene disposizioni che incidono
significativamente sul finanziamento della spesa pubblica per
l'anno in corso e, in misura decisamente maggiore, sulla correzione
dei conti per gli anni successivi;
- oltre all'impatto generale della manovra rispetto al
sistema pensionistico, al turn over nella pubblica amministrazione,
alla sanità, alle professioni e alla scuola, essa contiene anche la
previsione di un ulteriore concorso alla manovra "delle regioni a
statuto speciale, delle regioni a statuto ordinario, delle province
e dei comuni" quantificabile in complessivi 3.200 milioni di euro
nell'anno 2013, e 6.500 milioni di euro a decorrere dall'anno
2014;
Constatato che buona parte dell'impegno ad effettuare
economie viene 'scaricato' su esercizi successivi alla chiusura
dell'attuale legislatura nazionale, in base a uno scaglionamento
dei suoi effetti in vista del pareggio di bilancio concentrato il
grosso sul biennio 2013-2014;
Preso atto che ancora una volta il Governo, per bocca del
ministro Tremonti, ha dichiarato unilateralmente di voler
intervenire sulle regioni speciali, e segnatamente su quelle del
Nord sulla base del presupposto sommario che ''Sono quelle più
ricche", trascurando peraltro di ricordare quanto già richiesto e
ottenuto dalle regioni a statuto speciale come la Valle d'Aosta e
il Trentino Alto Adige in applicazione del federalismo
fiscale;
Considerati gli effetti rovinosi prodotti nel recente passato
da analoghe manovre elaborate dal Ministro Tremonti, che hanno
portato la nostra regione ad adottare decisioni di contenimento
della spesa pubblica sulla base dei pesanti tagli lineari fissati
dal governo;
Preso anche atto delle dichiarazioni del Presidente della
Conferenza delle Regioni Vasco Errani secondo cui "il provvedimento
sulla manovra di bilancio è per noi molto preoccupante perché non
prevede iniziative per la crescita e fissa scelte pesantissime per
la possibilità di erogare i servizi";
Esprime
la propria disapprovazione per una politica finanziaria
statale decisa soltanto per massimizzare vantaggi politici di
parte, definita esclusivamente attraverso un negoziato interno al
governo e infine imposta alle regioni e agli enti locali in spregio
ad ogni logica di tipo federale cui deve invece ispirarsi il
governo della finanza pubblica, sulla base dell'art. 129 della
Costituzione;
Impegna
il Presidente della Regione ad illustrare con urgenza alla
competente commissione consiliare i contenuti della manovra e il
suo impatto sulle finanze e sui servizi della Regione e degli enti
locali della Valle d'Aosta, per la predisposizione di possibili
proposte emendative rispetto al testo varato dal Governo.
F.to: Louvin - Bertin - Giuseppe Cerise - Chatrian - Patrizia
Morelli
Président
- La parole au Conseiller Louvin.
Louvin (ALPE)
- Grazie Presidente.
Credo che raramente delle mozioni giungano al Consiglio con
un'attualità pari a quella con la quale si apre la discussione in
questo momento dell'iniziativa che abbiamo voluto presentare, come
gruppo ALPE, sulla questione della manovra finanziaria in corso.
Infatti solo pochi minuti fa l'aula del Senato si è già pronunciata
su questa questione, per la quale, come i colleghi sanno, avevamo
chiesto già due settimane fa, depositando questa mozione, che si
esprimesse il punto di vista del Consiglio regionale, un punto di
vista di disapprovazione rispetto all'impostazione generale della
manovra che, sulla base delle prime indicazioni in nostro possesso
e delle scarne informazioni ancora allora disponibili, indicava
come tutto puntasse nella direzione di ottenere un vantaggio
politico nel rinviare, nello scaricare sulla legislazione
successiva il maggior rigore di determinate scelte, e comunque
anche questo già era presente in modo abbastanza visibile, come
fosse imposto sulle spalle delle Regioni una parte eccessiva del
peso del risanamento finanziario del rigore per riportare i conti
pubblici in linea.
Noi l'abbiamo vista crescere questa manovra; oggi il suo impatto
è salito a 70.000.000.000 di euro e su questa manovra, pochi minuti
fa - stando alle notizie di stampa -, il Senatore della Valle
d'Aosta non ha ritenuto di schierarsi a favore, come aveva fatto in
sede di fiducia al Governo alcuni mesi fa, ma non ha neanche
ritenuto di dover segnare il distacco e la disapprovazione che,
invece, tutto il fronte delle Regioni ha unanimemente manifestato
sui contenuti di questa manovra finanziaria, assumendo una
posizione di sostanziale astensione rispetto alla decisione in
discussione.
Siamo però di fronte ad una manovra finanziaria della quale
vorremmo sottolineare con grande dispiacere che manifesta un caso
di procurata urgenza; c'erano i tempi ed i modi per preparare un
provvedimento importante di riordino complessivo, di
razionalizzazione anche di molti risparmi già annunciati o già
richiesti da più fronti, perché la richiesta alla sollecitazione
anche esterna ad un risanamento dei conti pubblici italiani dopo la
vicenda greca e la vicenda portoghese, dopo i "chiari di luna"
spagnoli, era una vicenda annunciata. Ed è con rammarico che
abbiamo visto, poche settimane fa, il Ministro Tremonti scaricare
brutalmente sul Parlamento un provvedimento totalmente privo di
concertazione, di discussione preventiva, sia con le parti sociali,
sia per quello che più direttamente ci riguarda sul piano
istituzionale, con le Regioni. Sappiamo bene dove è andata a
toccare questa manovra, quali settori, quali ambiti abbia colpito,
e di questi vorremmo sottolineare in negativo soprattutto il duro
impatto che avrà in materia sanitaria con il ritorno dei ticket,
che vedranno le Regioni - se lo riterranno - dover far fronte alla
loro copertura. Ma vediamo anche altri aspetti problematici, in
parte mitigati dalle ultime modificazioni in materia pensionistica,
dove opportunamente si è andati a toccare più significativamente le
pensioni più pingui, e invece meno quelle già particolarmente
esigue. Ma abbiamo visto con dispiacere riproporsi la logica dei
tagli lineari, per cui 480 bonus e agevolazioni saranno spuntate
nei prossimi anni in modo sistematico ed uniforme prima del 5 e poi
del 20 percento dal 2014. Bonus e agevolazioni che riguardano
situazioni molto delicate dal punto di vista della gestione
familiare: riguardano l'infanzia, l'università, condizioni
familiari anche difficili, e che vedranno tutti costretti a tirare
la cinghia, ma a farlo direi in modo indiscriminato, senza che
questo sia stato preceduto da un'adeguata riflessione.
Ci sono poi altri segni politici di questa manovra che ci
trovano non perplessi, ma profondamente critici: mi riferisco, in
particolare, al fatto di intendere come maggiormente virtuosi e
premiare i Comuni che stiano procedendo ad attività di dismissione
di partecipazioni pubbliche; non crediamo che questa politica di
"privatizzazione forzata", che è già stata contrastata anche in
sede referendaria, debba essere ascritta automaticamente a criterio
di merito. Sulla definizione dei parametri di virtuosità d'altra
parte c'erano anche emendamenti da parte del fronte delle Regioni,
è troppo presto per conoscere i dettagli, e non è ancora a nostre
mani il maxiemendamento, quindi non sappiamo se la sollecitazione
che le Regioni hanno fatto - anche la nostra, fra queste - di
rettificare l'articolo 20 su questo punto sia stata accolta.
Comunque l'indicazione "tremontiana" è un'indicazione che in
termini politici ci trova particolarmente preoccupati, mentre
vediamo generosa la posizione del Governo in altre materie, come in
materia di concessioni autostradali e di trafori, dove le misure si
sono miracolosamente allentate su sollecitazione della
Confindustria, dimostrando, una volta di più, il peso che hanno
determinate organizzazioni economiche sulla decisione politica in
questo Paese e, anche rispetto al nostro contesto particolare, come
una volta di più il sistema autostradale e la sua gestione privata
in Valle d'Aosta troverà, anche rispetto alle scelte di governo,
una posizione vantaggiosa rispetto alla condizione generale della
nostra comunità, perché sulla comunità valdostana si scaricheranno,
a nostro modo di vedere, delle gravi negatività.
Il Presidente della Regione, alla fine dello scorso anno, quando
abbiamo rivisto le norme di attuazione in materia finanziaria, ha
presentato a quest'Assemblea una proiezione in avanti del
sacrificio che questa Regione era chiamata a fare sul terreno del
federalismo fiscale. Noi abbiamo sostenuto che questo contributo
della Regione Valle d'Aosta era particolarmente oneroso e sposiamo
in pieno quanto sostengono altri Presidenti di Regione e Province
autonome, che stigmatizzano come in questo momento il Governo
faccia pagare due volte le Regioni a Statuto speciale. Da un lato
ci sono gli accordi stipulati con queste Regioni e Province
autonome - l'accordo di Milano, per quanto riguarda Trento e
Bolzano, e l'accordo sottoscritto dal Presidente della Regione con
il Governo l'anno scorso - e adesso, unilateralmente, un secondo
taglio, perché il sacrificio che viene oggi richiesto alle Regioni
a Statuto speciale è un sacrificio particolarmente pesante. Abbiamo
- dati alla mano e per le Regioni a Statuto speciale dati forniti
dalla Conferenza dei Presidenti delle Regioni - in aggiunta
all'impegno già stabilito dal decreto legge n. 78 - la "manovra
Tremonti" dell'anno scorso - 500.000.000 sul 2011, 1.000, 1.000, e
cumuliamo nel 2014 in base al "78" 3.000.000.000. La manovra in
atto acuisce ulteriormente questo peso e pone sulle spalle delle
nostre Regioni a Statuto speciale un peso ulteriore.
Avremmo desiderato, Presidente, parlarne non solo serenamente,
ma approfonditamente in commissione, condividere con lei, e per il
suo tramite con le altre Regioni, una formulazione di una politica
alternativa, pur in un momento di emergenza e di urgenza che
condividiamo, evitando quello che oggi il Presidente Vasco Errani,
a nome di tutte le Regioni, ha definito un "vergognoso
scaricabarile istituzionale". Sono parole di un suo collega, che
non è persona usa a caricare eccessivamente i toni per provocare lo
scontro istituzionale, ma credo che se ha riassunto in questi
termini la situazione è perché ne percepisce e ne vuole far
percepire tutta la gravità per quanto riguarda lo sviluppo dei
prossimi anni. La manovra ha posto il peso maggiore dei tagli alla
spesa pubblica sulle Regioni, la riduzione di spesa sul sistema
regionale a regime dal 2014 ammonta a 9.140.000.000 di euro su un
totale di 18.740, cioè per metà, dal 2014, sarà il sistema
regionale a farsi carico dei maggiori tagli della spesa pubblica,
quindi il 50 percento di questo riequilibrio è posto su un soggetto
istituzionale che rappresenta solo il 16 percento della spesa
pubblica. Sull'iniquità evidente di questa decisione non è il caso
di insistere oltremodo; noi notiamo, peraltro, come in questo
momento ci siano dei curiosi cambiamenti nello scenario politico
generale. Intanto oggi l'Europa appare a tutti un approdo forte ed
un punto di riferimento sicuro. Non era così un anno fa: alcune
forze politiche si allontanavano allegramente e scaricavano molte
responsabilità sull'Europa, mentre oggi le chiedono di farsi
carico, con gli Eurobond, di un debito pubblico fragilizzato in
alcuni di questi Paesi.
Il secondo dato politico che rileviamo è come questa manovra
peraltro non si sia fatta carico del superamento delle
diseguaglianze sociali molto pesanti. Ci sono dei timidi segnali di
andare a ricercare su nuove ed altre fonti, su altre
assiettes
fiscales
questi proventi, non solo sul reddito da lavoro
dipendente - mi riferisco in particolare alle
stock options
di dirigenti privati -, ma tutto questo in modo timido, e
soprattutto è mancato quel segnale forte che ci si aspettava sulla
direttrice della soppressione delle strutture provinciali, ormai
ampiamente superate dal punto di vista della funzionalità in
Italia. Ci "becchiamo" i tagli lineari che verranno a toccare nel
vivo, sulla carne, la società italiana.
Di fronte a questa situazione, Presidente Rollandin, avevamo
auspicato una condivisione del momento con lei e con la sua
maggioranza, attraverso la commissione consiliare ed i luoghi
istituzionali preposti, la stessa Conferenza Capigruppo, dove si
potesse discutere di questo e preparare insieme una reazione. Così
non è stato e ce ne rammarichiamo, perché questo è stato un momento
di grave "vuoto politico", vuoto di discussione e di dialogo, non
certo per mancanza di disponibilità nostra, ma direi vuoto anche
all'interno della sua stessa Giunta e della sua maggioranza. Vede,
Presidente, lei ieri ci ha detto che non ravvisava l'interesse di
essere presenti sul tavolo romano. A noi dispiace questo, dispiace
che l'Assessore Lavoyer - che ieri non ha giocato una partita
particolarmente appassionata nella discussione consiliare, non
aveva temi, né leggi, né provvedimenti amministrativi in
discussione -, non abbia potuto rappresentarla qualora lei non
fosse in condizione di poterlo fare, sul tavolo romano,
nell'incontro con il Ministro Tremonti. C'erano tutti: il
Presidente Dellai, i colleghi Presidenti e Assessori di tutte le
Regioni a Statuto speciale erano presenti alla discussione, al
Ministero dell'economia, quando si è discusso di questo tema.
Non siamo a fare il lavoro altrui né a sfrugugliare nelle
agende, per sapere come si organizza il lavoro, ma ci sono degli
appuntamenti istituzionali che, a nostro modo di vedere, non devono
essere evitati, perché in quei momenti si discutono questioni
importanti, e credo che gli amici altoatesini ne abbiano
approfittato per rilanciare le loro sollecitazioni; una fra tutte,
quella relativa ai contratti a termine, che qui da noi bruciano
particolarmente e che sono oggetto di un'iniziativa e di una forte
sollecitazione da parte degli altoatesini e della Regione Lombardia
per ottenere una deroga in relazione, ad esempio, al Parco dello
Stelvio sulla questione dell'impatto del "decreto Tremonti"
dell'anno scorso sui contratti a termine. Analogamente sappiamo, da
fonti di stampa, che anche questioni relative alle concessioni
autostradali sono state oggetto di discussione ieri fra le Regioni
speciali ed il Ministro.
È strano, Presidente, che la Valle d'Aosta sia stata assente in
questo momento, e a noi non pare che sia stata una scelta felice.
Voglio alleggerirlo, questo, con un piccolo richiamo letterario che
non dispiacerà alla mia collega Morelli, che è amante della
letteratura e che conosce bene la trilogia di Calvino del Barone
rampante, del Visconte dimezzato e del Cavaliere inesistente. Non
facciamo in modo che ci sia un Presidente rampante, un Assessore
dimezzato ed un Consigliere inesistente in questa Regione! Facciamo
in modo che ciascuno faccia la sua parte, lo diciamo con assoluta
tranquillità, facciamo in modo che ci sia solidarietà su questi
temi, è questo il nostro auspicio politico, e credo non sia solo il
nostro auspicio, in quanto registriamo in queste ore una certa
tensione nell'ambito della maggioranza, tensioni fisiologiche
normalissime che vengono riportate in termini di
"Vallée,
toujours Vallée".
Mi stavo chiedendo da dove fosse venuta
questa idea di
"Vallée, toujours Vallée"
, e poi mi sono
ricordato che c'è un detto francese,
"perdrix, toujours
perdrix"
, che viene da Henri IV, dal re di Navarra e di
Francia, che veniva spesso - lo sa bene il gastronomo Cerise -
rimproverato di infedeltà coniugale dal proprio confessore; allora
sottopose il confessore ad una dieta particolare servendogli
quotidianamente sempre la pernice. Un poco stanco, questo
confessore, gli chiese ragione e il re rispose:
"reine, toujours
reine"
...
Forse anche i suoi alleati le stanno chiedendo qualcosa? Qui
potrebbe essere solo una questione interna vostra, e non è affar
nostro indagare. A noi interessa però che qui ci sia un altro
clima, un altro rapporto, per quanto è possibile, su questioni
fondamentali. Poi sul resto ci possiamo passare sopra e divertire,
ma qui, sulle questioni finanziarie capitali della nostra Regione,
bisogna parlare, bisogna che i luoghi istituzionali - mi rivolgo
sommessamente al Presidente del Consiglio - siano attivi su questa
problematica e più presenti, perché non può esistere che si arrivi
alla votazione di fiducia in blocco di una manovra finanziaria di
questa portata senza averne parlato! Non diciamo di più; il
Presidente Napolitano in queste ore ha detto: ci aspettano altre
prove. Ecco, se ci aspettano altre prove, arriviamoci, se
possibile, in altro modo!
Abbiamo depositato, perché ha perso un poco di freschezza non
solo la pernice, ma anche la nostra mozione...trascorse due
settimane alcuni punti erano da rivedere...alcuni emendamenti che
vi sottoponiamo, perché sia adeguata. Non ha più senso chiedere
oggi al Presidente di venire a riferire in commissione, qui ormai
la partita è chiusa; chiediamo però che la commissione si attivi,
Presidente Rosset, che cominci a mettersi al lavoro da subito,
perché soprattutto i tagli lineari avranno un impatto anche sul
nostro welfare regionale molto significativo, sui bilanci familiari
peseranno, quindi dobbiamo sapere come contrastare questi effetti.
Vi chiediamo di metterci al lavoro, di esprimere un punto di vista
politico sulla questione, sulla "manovra Tremonti 2011", ma
soprattutto di metterci al lavoro fin da subito per attenuare gli
impatti che essa potrà avere sulla nostra economia e sui nostri
servizi. Grazie.
Président
- La parole à la Conseillère Carmela
Fontana.
Fontana (PD)
- Grazie Presidente.
Mi fa veramente piacere che in una discussione del genere
nessuno ha niente da dire! Il Governo Berlusconi ha già votato al
Senato la manovra di 70.000.000.000 di euro in due anni, che
colpisce famiglie, spese sanitarie e scolastiche, ristrutturazioni
edilizie, ticket, già introdotti da lunedì prossimo con l'entrata
in vigore del decreto. L'obiettivo di questo Governo è recuperare
20.000.000.000 in due anni...non sappiamo ancora le ripercussioni
che avrà sulla nostra Regione.
Come Partito Democratico, esprimiamo tutta la nostra
indignazione su questa manovra, che colpisce sempre più le fasce
deboli; sono anni che sentiamo dire dal "Governo Berlusconi" che
ridurrà le tasse, invece si chiede ai cittadini sempre più
sacrifici! Penso che non se ne possa più di questa situazione!
Ricordo, in una discussione sulla povertà, che il collega Lattanzi
mi disse: anche i poveri mangiano due volte al giorno. Visto che
abbiamo già dato, ci si chiede cosa dobbiamo fare ancora! Ci rimane
di fare un accordo con l'USL, tutti i cittadini...andiamo lì,
doniamo il nostro sangue e mandiamoglielo a Roma...perché ai
cittadini non rimane altro! Grazie.
Président
- La parole au Conseiller Donzel.
Donzel (PD)
- Nonostante sia da un po' che siamo
impegnati in questo Consiglio regionale, l'argomento che ci
sottopone il gruppo ALPE è assolutamente di grande interesse e
merita tutta l'attenzione da parte di questo Consiglio stesso,
intanto per la questione di metodo che solleva. Probabilmente, come
avevo avuto modo di dichiarare in altre sedi, il sistema delle
Regioni a Statuto speciale è diverso da quello delle Regioni a
Statuto ordinario, ma sicuramente questo sistema di operare, con
questa tipologia di tagli, tocca in generale tutti i cittadini, e
poi tocca anche gli enti locali.
Ho avuto modo di dichiarare che questa manovra finanziaria è una
vera e propria "tomba del federalismo"...può darsi che a qualcuno
non interessi più tanto il federalismo! In un certo senso avevamo
la sensazione che con la Lega Nord al Governo ci fosse su questo
tema una certa vigilanza, ma da quando abbiamo appreso che a Monza
si sta allestendo una serie di uffici - probabilmente per
trasferire luoghi di rappresentanza di qualche Ministero senza
portafoglio per qualche funzionario -, può darsi che anche la
gloriosa Lega Nord, così combattiva per le ragioni del federalismo,
sia scesa a qualche becero compromesso romano!
Abbiamo invece molto apprezzato il fatto che, mentre noi qui si
scriveva in assoluta segretezza qualche emendamento da far glissare
a Roma per poi tramutare questa iniziativa in una sorta di nulla di
fatto, perché non c'è stata una vera e propria presa di posizione
in Senato, una sorta di fuggi-fuggi di fronte al dramma in
corso...non ci mescoliamo a tal punto da dare la fiducia al Governo
Berlusconi, ci mancherebbe, c'è un'alleanza così all'acqua di rose
fra Unione e PdL...quindi che senso ha votare la fiducia in
Parlamento? Però neanche si interviene per difendere gli interessi
dei valdostani! Posso capire la tattica politica, un po' meno la
non tutela degli interessi dei valdostani; invece, per conto mio,
ho molto apprezzato l'iniziativa del Sindaco di Milano, che sta
coinvolgendo i Sindaci di molte città del nord, a partire da
Torino, perché si stanno rendendo conto che è indispensabile un
intervento per evitare tagli che renderanno molto difficile il
funzionamento degli enti locali. Si parla senza esitazione di
"manovra che mette in ginocchio gli enti locali"...forse qualcuno
spera ancora che da qui arrivi chissà quale finanziamento specifico
per la Valle d'Aosta! Invece noi, su questo, avremmo preferito un
altro atteggiamento, una maggiore forza di pressione per difendere
gli enti locali, soprattutto quelli virtuosi, come si è sempre
detto, quelli che non fanno debiti. Perché questi enti devono
pagare con quelli che hanno invece sperperato il denaro pubblico?
Ci siamo vantati più volte di essere virtuosi, però questa virtù ce
la teniamo bella silenziosa nel momento in cui servirebbe parlarne!
Questo per quanto riguarda la questione degli enti locali.
Poi c'è una questione che, in modo opportuno, ha sollevato la
collega Capogruppo, perché c'è la questione di metodo, i rapporti
Consiglio e Presidente...molto bene, c'è una questione che riguarda
gli enti locali, ma poi non possiamo esimerci dal dire che c'è una
questione che riguarda i cittadini. Non abbiamo nulla da dire
rispetto al fatto che, come si presenta oggi, è palesemente iniqua
la manovra che colpisce il ceto medio che doveva essere quello dei
cartoni animati, con quelle pubblicità allucinanti che ci faceva
vedere il centro-destra appena dopo le elezioni...tornare a casa
con le borse della spesa piene di roba comprata nei supermercati:
forza, italiani, consumate, aumentate i consumi, spendete, che
cresce l'economia! Visto che pochi giorni fa c'è stato un appello
al quoziente familiare sul
bon chauffage
, ricordo che qui
l'eliminazione delle detrazioni colpisce le famiglie con i figli a
carico. Forse un suggerimento su questo tema non solo a livello
locale, ma anche a livello nazionale, sarebbe stata una cosa
gradita dalle famiglie che hanno figli!
Quindi un Consiglio regionale che di queste cose non vuol
parlare, se ne sta silente e indifferente, cosa rappresenta, che
interessi rappresenta, che voce dà ai cittadini valdostani su
queste questioni? È sufficiente l'astensione di Fosson ad esprimere
la posizione dei cittadini valdostani rispetto a questa situazione?
Francamente ci saremmo aspettati qualcosa di più!
Président
- S'il n'y a pas d'autres qui demandent la
parole, la discussion générale est fermée.
La parole au Président de la Région, Rollandin.
Rollandin (UV)
- Grazie Presidente. Le probabilità,
quando si fa una manovra, di avere applausi o consensi credo siano
vicine allo zero, non ho mai sentito che ci sia una manovra che
veda applausi dalle forze sindacali, sociali e politiche e, in
genere, chi non è costretto a farla subisce.
Questa manovra in modo particolare, che è stata consegnata al
Presidente della Repubblica il 2 luglio, è stata preparata in
funzione di allarmi che erano piuttosto consistenti, ma che si
pensava potessero essere diluiti; poi la reazione dei mercati, e
soprattutto delle borse, ha obbligato la manovra ad avere
un'accelerazione sia all'inizio della sua predisposizione che poi,
comprendendo in questo tutte le forze politiche, di avere
un'accelerazione nella sua approvazione. Credo che dobbiamo capirci
sulla predisposizione di questo tipo di impianto, che sicuramente
doveva garantire i mercati e convincere l'Europa che la manovra era
credibile, e far sì che i tagli fossero tali da essere in grado di
ottenere i risultati voluti. Ero presente quando abbiamo discusso
con i colleghi Presidenti delle Regioni, e a questo tavolo per le
Regioni a Statuto speciale eravamo in due a discutere, abbiamo
presentato gli emendamenti ed abbiamo discusso la richiesta da
proporre al Governo in un incontro che avevamo chiesto, che si è
tenuto ieri.
Ricordo al collega Louvin che, in genere, quando ci sono gli
incontri c'è una delegazione e chi può si aggrega, ma non è
necessaria la presenza di tutti, perché chi di solito parla per
tutti è il Presidente, non c'è un intervento di ogni delegato della
singola Regione nel momento del confronto. Parla il responsabile
delle Regioni, di solito parla il responsabile dell'ANCI,
dell'UNCI, e di solito così finisce; poi, se ci sono i ministri
interessati o se c'è il Presidente del Consiglio o chiude o apre la
situazione. Quindi mi fa specie che lei non capisca e faccia quasi
un addebito con il fatto di dire: "ma non eri a Roma a difendere la
situazione"! Credo che quando c'è da portare avanti qualcosa, non
sono mai mancato agli appuntamenti, ma credo che la mia presenza in
questo caso...ho partecipato a diverse riunioni precedenti
sull'altra manovra, ero presente, e ho sentito...chiaramente si può
essere lì ad auscultare quello che succede, ma non ci sono stati
interventi di tutti i responsabili, perché queste sono le regole:
parla il Presidente della conferenza, che esprime, a nome di tutti,
le considerazioni che noi avevamo già scritto insieme. Forse il
collega Louvin dovrebbe riprendere queste tematiche per riuscire a
capire che così avvengono gli incontri, perché non è che ognuno che
si siede a quel tavolo ha il tempo di chiacchierare e di esporre
questo o quel problemino, "fare un po' di melina", come si sta
facendo ogni tanto e cercare di discutere per deviare il discorso e
trovare altri argomenti. Il tema è purtroppo di una chiarezza
drammatica e bisognava arrivare a questa definizione della manovra,
che noi abbiamo cercato di presentare sotto un altro profilo,
dicendo le cose che ho avuto modo di dire. Sicuramente ci sono dei
tagli che, andando ad incidere sulle Regioni, mettono in difficoltà
l'attività delle Regioni stesse; lo abbiamo detto e questo è
confermato dai dati, tutta una serie di discorsi che in un dialogo
possono essere fatti, ma nella sostanza, con questa manovra, le
possibilità, tenendo conto dei tempi, non portavano a presentare
emendamenti, al di là di quei pochi che sono stati presentati al
Senato da parte di tutti i gruppi. Le stesse opposizioni hanno
accettato di ridurre il numero degli emendamenti da presentare
proprio per accelerare l'iter.
Detto questo, credo che l'unica alternativa a quello che è stato
fatto nella manovra, come avete potuto leggere su
Il Sole
24Ore
...alcuni coraggiosi hanno scritto: come arrivare subito
al pareggio con degli interventi radicali su determinate misure,
sulle privatizzazioni, sul costo della politica, sugli interventi
di riduzione a livello dei ministeri, eccetera? Questa però è una
proposta che è rimasta a fianco di quello che invece sta andando
avanti nelle aule parlamentari, dopo il Senato alla Camera e credo
che domani si chiuda. Si potrà continuare a discutere o a dire che
potevamo fare una discussione, qui, in più, per informare quello
che è, ma questo si può sempre fare. Però voglio ricordare che
quando succedono questi interventi a livello nazionale, come per
ogni legge, di solito noi, Regioni a Statuto speciale, concordiamo
- e anche stavolta è stato fatto - gli emendamenti che possono
essere presentati assieme. Questa volta abbiamo presentato degli
emendamenti concordati, in particolare abbiamo presentato un
emendamento che interessava specificamente le Regioni che hanno
avuto la possibilità di sviluppare l'accordo del federalismo
fiscale dell'articolo 42, che era il problema della stabilità
interna e che è uno dei temi più delicati che abbiamo. Sul resto
dei tagli, il collega Louvin ha ricordato che già la manovra
precedente aveva portato dei tagli per le Regioni a Statuto
speciale di 500.000.000 di euro, che erano stati ripartiti fra
tutte le Regioni; a noi era toccata una quota di 24.500.000 di euro
che avevamo dovuto assorbire nell'ambito di una riduzione
concordata.
Perché ricordo questi passaggi? Perché cercare di dire che qui
non si è voluto discutere della manovra, che si è fatto finta che
questo non fosse di interesse, credo sia un falso; non è
discutendone in quest'aula che avremmo potuto apportare ulteriori
contributi al dialogo svoltosi a nome di tutti, nell'ambito di un
raccordo fra il Governo e le Regioni sia a Statuto ordinario che
speciale...questa era la sostanza. Quando c'è stato l'incontro si è
detto chiaro, tant'è che poi le Regioni hanno dovuto ammettere:
diciamo sì alla manovra, anche se questo non è quello che noi
vorremmo, e chiediamo di aprire subito dopo dei tavoli che
permettano di capire dove si può ancora, nell'ambito
dell'applicazione della stessa, trovare in alternativa degli spazi
- sempre a conti invariati - per scorgere delle situazioni che
siano governabili da parte delle Regioni.
Non dimentichiamo che a livello nostro una serie di conseguenze,
in particolare sulla sanità...chiaramente non sono le stesse che
per il resto delle altre Regioni, perché per quanto riguarda la
sanità su alcuni temi non siamo soggetti...proprio perché paghiamo
direttamente noi, quindi il risparmio è su un finanziamento nostro,
non ha una valenza sul rientro dello Stato. Così per una serie di
questioni dei turnover, eccetera, altre situazioni invece sono
generalizzate, però questa è la sostanza delle cose come si sono
svolte e come potevano svolgersi, quindi è inutile cercare di far
passare un messaggio che non si vuole discutere. Non è che non si
voglia discutere, la discussione va benissimo, ma bisogna vedere se
e come si può incidere in una manovra così difficile e disperata
come quella attuale, che è stata presentata per fermare le
speculazioni finanziarie sui mercati, per evitare che, come è già
successo con due interventi drammatici della borsa, venisse
mangiata una parte della manovra (i 20.000.000.000 di euro persi
hanno, di fatto, indebolito la manovra). A tutto questo valeva un
dibattito in quest'aula per proporre...cosa? in alternativa a
quello che è stato fatto da tutte le Regioni a Statuto speciale?
Credo che questo per onestà dovete riconoscerlo!
La mozione con tutti gli emendamenti ha quale finalità? Quella
di dire che voi siete più bravi a dire che gli altri sono cattivi?
Noi quello che pensavamo sulla manovra lo abbiamo detto, che
sicuramente ha delle ricadute difficili per tutti, ma è una manovra
che anche chi non la vuole ha dovuto accettare, altrimenti i
mercati non reggono e ci sono le conseguenze di avvicinarsi al
destino della Grecia, perché questa è la verità! Non possiamo far
finta di niente; anche se siamo in Valle d'Aosta, il sistema
europeo ci porta ad avvicinarci a delle situazioni drammatiche, che
sono tutti i giorni su tutti i giornali, e che guardiamo con
sospetto, ma che da oggi a domani potrebbero avvicinarsi anche alla
nostra nazione. Il fatto che tutte le forze politiche, su invito
del Presidente della Repubblica, abbiano subito aderito ad
accelerare e a cogliere questo...non è stata una cosa facile
nemmeno per le forze politiche, perché rinunciare ad una battaglia
dove c'era modo di avere consenso, perché fare la battaglia sul
discorso delle pensioni, sulle ricadute sul welfare, sulla sanità,
su tutto...qui non c'è settore che non abbia ricadute negative!
Quali alternative ad oggi? Le alternative vere erano difficilmente
praticabili ed assumibili in tempi così stretti, quindi il tutto ha
dovuto compiersi con questi riti che la politica, quando è in
difficoltà, vuole.
Detto questo, o la mozione viene ritirata perché non ha più
questo senso, perché se il senso era quello di far discutere, prima
della mia illustrazione, per carità, illustrare quello che ormai è
il passato, sia di discuterne con la commissione...io non entro nel
merito se la commissione vuole discutere, ma vorrei ricordare che,
anche a livello nazionale, nella discussione generale...basta
andare a vedere cosa è successo al Senato e quello che succederà
alla Camera, premesso che qui è stato detto gli emendamenti mandati
al Senatore Fosson...perché tu hai detto "solo" al Senatore
Fosson...
(interruzione del Consigliere Louvin, fuori
microfono)
...e alla Camera...al Senato, perché cominciava la discussione,
ma sembrava quasi che noi non l'avessimo mandato...allora, per non
capire, è meglio dire una volta in più: l'ho mandato a tutti e due,
in modo che si sappia che sono stati tutti e due cointeressati...è
buona regola e noi manteniamo sempre le regole! Su questo credo che
il discorso di fondo sia che a livello di discussione si potrà, con
una difficoltà come l'attuale, indicare di tutto e di più. La
realtà è quella che conosciamo, una situazione di difficoltà che ci
obbliga a prendere atto che c'è una manovra molto difficile, su cui
ci siamo espressi, abbiamo detto qual era la situazione, ma oggi la
manovra diventa una realtà rispetto alla quale dovremo prendere le
misure. Già è previsto per mercoledì prossimo un incontro con il
Senatore Fosson ed i responsabili delle commissioni per
approfondire la questione del patto di stabilità, in modo che si
possano capire meglio le implicazioni.
Detto questo, credo che se la mozione viene ritirata, sarebbe la
cosa migliore, altrimenti ci asterremo.
Presidente
- La parola al Consigliere Louvin.
Louvin (ALPE)
- Credo che anche una persona di modesta
intelligenza come me ha intuito che siano state strette le manopole
e chiuse le valvole alla discussione da parte delle forze politiche
della maggioranza, che prediligono trincerarsi cautamente dietro il
"verbo presidenziale". Trovo curioso che si dia sfogo alle visioni
alternative in serate conviviali serali, promettendo un avvenire
radioso, e poi, qui, in quest'aula, davanti ai cittadini valdostani
che ci possono ascoltare o davanti agli organi di stampa, si
preferisca ammainare bandiera e non esprimere...non dico dissenso,
ma esprimere posizioni politiche su un tema di queste
dimensioni...lo trovo veramente singolare! Possono essere state
dette - da chi ha illustrato questa mozione - e possono essere
state scritte - dai colleghi che con me l'hanno sottoscritta -
anche delle inesattezze o cose non condivisibili, ma che manchi
interlocuzione su un tema come questo...lo trovo, colleghi,
vergognoso! Vergognoso! Il silenzio che state tenendo in quest'aula
su un tema come questo è scandaloso! E comunque sia, ciascuno poi
ne trae le conseguenze che ritiene.
Non stiamo ad approfondire aspetti di protocollo legato al
funzionamento della Conferenza dei Presidenti, di cui abbiamo avuto
anche esperienza, ma curioso, anche qui...c'erano tutti, tutte le
Regioni a Statuto speciale hanno ritenuto, forse perché amano
chiacchierare e "fare melina", come dice il Presidente, essere
presenti in un momento come questo! E io ripeto: se la presenza del
Presidente della Regione, visti i temi in discussione, le questioni
che avevamo sul tavolo in questa Regione non era possibile, può
anche comprendersi che non fosse ritenuta necessaria, ma noi
sottolineiamo il "vuoto politico" che lei ha intorno, il "vuoto
collaborativo" di funzione ministeriale in questa Giunta regionale!
Abbiamo un Assessore al bilancio, in questo momento...mi dispiace
Assessore Lavoyer, lei sa tutta la stima che ho per lei e per la
sua cortesia personale, la sua attenzione, ma lei fa l'Assessore al
bilancio, le finanze non sono suo appannaggio e non lo sono state
in questo momento! Sono questioni, queste, politiche, fondamentali
per questa Regione e per il suo assetto...lei predilige l'assetto
molto "unico", Presidente: gli amministratori unici, e qui
l'amministratore unico è lei, anche in temi che dovrebbero vedere
condivisione politica e operativa come questi!
Il secondo aspetto che ci rammarichiamo di dover sottolineare è
come non si senta la necessità, nel momento in cui il Presidente
della Conferenza delle Regioni dice con chiarezza che con questa
manovra il federalismo fiscale non è attuabile, dopo tutto quello
che si è detto sul federalismo fiscale ed i riflessi che ha avuto e
che avrà sulla nostra Regione, che non ci sia una parola da parte
di quest'Assemblea! Questo lo riteniamo assolutamente grave, e
riteniamo ancora più grave che si voglia oggi mettere il timbro che
lei, Presidente Rollandin, vuol mettere di "certificazione di
inutilità" di quest'Assemblea! Quello che lei ha detto poco fa
circa l'assoluta irrilevanza di un discorso politico, di un
approfondimento su problematiche come queste...come dire: tanto
l'Europa ha già dato le sue indicazioni, tanto il Governo ha già
deciso come fare, tanto ne abbiamo già parlato con il Ministro
Tremonti, quello che dite voi non serve! Poi lei aprirà tutti i
tavoli, gestirà questa fase a cascata che naturalmente si aprirà,
ma quando è necessario che la Valle d'Aosta abbia una voce, faccia
sapere cosa pensa di questo modo di impostare la finanza pubblica,
lei chiede a quest'Assemblea di stare zitta, di non aprire
bocca!
Questa mozione noi non la ritireremo, perché ha il significato
quanto meno di piantare un minimo di bandierina di dignità da parte
nostra. Questo brevetto di "nullità del Consiglio regionale",
Presidente Rollandin, non lo sottoscriviamo in questo momento, e ci
dispiace, perché sapevamo di una disponibilità politica di fondo a
prendere posizione su questa manovra. Sappiamo che lei ha stretto,
una volta di più, le valvole, e faccia attenzione, Presidente, che
le pentole a pressione, quando il coperchio lo si tiene troppo
stretto, alla fine rischiano di esplodere!
Presidente
- La parola al Consigliere Donzel per
dichiarazione di voto.
Donzel (PD)
- Per dichiarazione di voto...non si
preoccupi non c'è rischio che si parli troppo in questo Consiglio
regionale!
Ringrazio i colleghi di ALPE per non aver ritirato la mozione,
per averci consentito di esprimere in quest'aula la voce di quella
piccola parte di valdostani che noi rappresentiamo e che hanno il
diritto di sentirsi dire che il senso di responsabilità che
giustamente ha richiamato il Presidente Rollandin, usato dalle
forze di opposizione, che non ha voluto fare ostracismi ad una
manovra economica, non va confuso però con il netto "no" ai
contenuti di questa manovra economica. Vorrei che fosse chiaro
questo, che il PD, l'IDV e l'UDC hanno votato contro, 161 voti a
favore, 135 contro e 3 astenuti al Senato, vorrei ricordare un
netto voto contrario! Mi sarebbe piaciuto capire se l'orientamento
del Consiglio della Valle d'Aosta era per votare a favore o era un
voto nettamente contrario!
Noi vogliamo dirlo: noi siamo contrari ad un provvedimento che è
un provvedimento che non è equo, che non contiene le regole
necessarie per far funzionare e quadrare i conti pubblici e che
soprattutto non alimenta la crescita. Con un provvedimento di
questo tipo, fatto di tagli, che colpisce famiglie, istituzioni,
scuole, sanità, l'anno prossimo che facciamo se non c'è sviluppo o
crescita economica? Un altro taglio? Cioè: come fa a ripartire
l'economia con dei tagli lineari? Abbiamo messo al sicuro l'Italia,
giustamente, da un tentativo di speculazione, ma questo non
significa che l'Italia riparte...ripartono le industrie. Ieri
abbiamo approvato una mozione all'unanimità in quest'aula, in cui
si richiamava la necessità di difendere un'azienda che si trova su
tutto il territorio italiano e che ha dipendenti in Valle d'Aosta,
la Xerox, che va nell'ottica di chiudere lo stabilimento in Valle
d'Aosta e mettere in cassa integrazione molti dei suoi lavoratori.
In questa situazione pensiamo che l'anno prossimo, grazie ad un po'
di tagli, avremo una situazione migliore? Penso che queste cose
interessino molto i cittadini valdostani, che vogliono sapere cosa
ne pensano i loro rappresentanti in Consiglio regionale su queste
cose, ne sono convinto; non sono indifferenti, e pronti a recepire
la "mazzata" che arriva dal Governo nazionale in cui si dice: ma
tanto era necessaria...certo che era necessaria, ma si potevano
fare scelte di taglio di un certo tipo, o di un altro!
Rispetto agli emendamenti presentati dalle minoranze in aula,
non c'è stata nessuna attenzione; per esempio lo sbandierato taglio
dei costi della politica non è stato recepito nel maxiemendamento
del Governo. Bisognava tagliare i costi della politica, ma, ancora
una volta, questo è andato a vuoto e si è preferito tagliare le
pensioni ed altre questioni!
Quindi, noi con assoluta convinzione, votiamo questa mozione e
auspichiamo che questo Consiglio si riappropri delle sue funzioni,
che sono anche quelle di dibattere di questioni generali e far
conoscere i propri intendimenti ai cittadini valdostani. Questo non
deve essere preso come una critica a chi ha cercato di ben operare,
è che per capire se qualcuno ha ben operato, è giusto che se ne
parli in un confronto che deve essere un confronto aperto fra tutti
noi. Ben vengano cene, banchetti, e quant'altro, ma questo rimane
il luogo dove si discute di politica, e non il ristorante Tizio o
tal altro!
Presidente
- Do lettura degli emendamenti che sono stati
presentati dal gruppo ALPE alla mozione in oggetto:
Emendamento
Il 6° capoverso della mozione è sostituito dal
seguente:
"Condividendo le dichiarazioni del Presidente della
Conferenza delle Regioni Vasco Errani secondo cui "con questa
manovra è chiaro che il federalismo fiscale non è
attuabile"."
Emendamento
Dopo il 6° capoverso della mozione è aggiunto il
seguente:
"Preso atto con soddisfazione del clima di responsabilità
nazionale emerso negli ultimi giorni, ma che non deve tradursi in
un generale consenso allo scaricamento degli effetti della manovra
sul sistema delle autonomie."
Emendamento
Dopo il 7° capoverso della mozione, come introdotto con
l'emendamento n. 2, è aggiunto il seguente:
"Deplorando che non ci siano state informazione e
condivisione preventive sulle proposte di emendamento da sottoporre
al Governo."
Emendamento
Al primo punto del dispositivo, dopo le parole "La propria
disapprovazione per una politica finanziaria statale decisa" sono
aggiunte le seguenti:
"senza adeguata concertazione preventiva"
Emendamento
L'ultimo capoverso del dispositivo viene sostituito con il
seguente:
"La II Commissione del Consiglio regionale ad approfondire i
contenuti della manovra e il suo impatto sulle finanze e sui
servizi della Regione e degli enti locali della Valle d'Aosta, per
definire con adeguato anticipo eventuali misure di attenuazione
degli effetti della manovra finanziaria in corso di
approvazione."
Se il Consiglio è d'accordo, li pongo in votazione tutti
insieme:
Consiglieri presenti: 29
Votanti e favorevoli: 8
Astenuti: 21 (Agostino, Bieler, Alberto Cerise, Crétaz,
Empereur, André Lanièce, La Torre, Lattanzi, Lavoyer, Maquignaz,
Marguerettaz, Pastoret, Prola, Emily Rini, Rollandin, Rosset,
Salzone, Laurent Viérin, Marco Viérin, Manuela Zublena, Zucchi)
Il Consiglio non approva.
Presidente
- Pongo in votazione la mozione:
Consiglieri presenti: 29
Votanti e favorevoli: 8
Astenuti: 21 (Agostino, Bieler, Alberto Cerise, Crétaz,
Empereur, André Lanièce, La Torre, Lattanzi, Lavoyer, Maquignaz,
Marguerettaz, Pastoret, Prola, Emily Rini, Rollandin, Rosset,
Salzone, Laurent Viérin, Marco Viérin, Manuela Zublena, Zucchi)
Il Consiglio non approva.
Presidente
- Con questo oggetto abbiamo terminato i
nostri lavori.
La seduta è tolta.
---
L'adunanza termina alle ore 18,25.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK