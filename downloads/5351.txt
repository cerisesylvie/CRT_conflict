Consiglio Regionale della Valle d'Aosta - Oggetto del Consiglio n. 243 del 20 aprile 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 243 del 20 aprile 1983 - Resoconto
OGGETTO N. 243/VII - TRATTATIVE PER LA CESSIONE ALLA REGIONE
DELL'AREA DELLO STABILIMENTO DELLA CHATILLON S.P.A. E PER LA
RICERCA DI UN'ATTIVITA' SOSTITUTIVA. (Interpellanza).
PRESIDENTE:
Do lettura dell'interpellanza presentata dal
Consigliere Carlassare che viene abbinata, trattandosi dello stesso
oggetto, all'interpellanza presentata dai Consiglieri Mafrica,
Péaquin e Tonino.
INTERPELLANZA
PRESO ATTO che nel corso della riunione del 28.3.1983, tra la
Dirigenza Montefibre e la Commissione speciale del Consiglio per la
Châtillon, il dottore Tramontana ha esplicitamente affermato che
non sono mai state avviate trattative ufficiali con la Giunta circa
la cessione alla Regione dell'area dello stabilimento;
RITENENDO queste affermazioni in netto contrasto con quanto
sostenuto dal Presidente della Giunta, che in più occasioni ha
affermato, su specifiche domande per avere delucidazioni in merito,
che le trattative per l'acquisizione di detta area erano
avviate;
INTERPELLA
il Presidente della Giunta per sapere:
se corrispondono al vero le affermazioni del Dott.
Tramontana;
in caso affermativo, perchè queste trattative non sono state
avviate;
in caso negativo, quali sono, nel dettaglio, le proposte e
gli elementi emersi dalla trattativa tra le parti interessate e
quando si prevede potrà essere conclusa.
F.to A. Carlassare
In numerose occasioni i rappresentanti della Giunta hanno
affermato che sarebbe stata fornita entro il 15 aprile una risposta
definitiva rispetto alle possibilità di avere immediatamente
un'attività sostitutiva per i lavoratori dell'ex Montefibre di
Châtillon.
Ciò premesso i sottoscritti Consiglieri del Gruppo
comunista
INTERPELLANO
il Presidente della Giunta per conoscere:
l'attuale stato delle trattative con società interessate ad
insediarsi nell'area della Châtillon S.p.A.;
il punto a cui si trova la trattativa con la Montefibre per
la cessione delle aree.
F.ti Mafrica, Péaquin, Tonino
PRESIDENTE:
Ha chiesto di parlare il Consigliere
Carlassare per illustrare l'interpellanza da lui presentata, ne ha
facoltà.
CARLASSARE - (N.S.):
Penso non sia il caso di
sottolineare l'importanza che ha per tutta l'economia della Regione
la risoluzione rapida e possibilmente definitiva del problema
riguardante la liquidazione effettuata dalla Società Montefibre
dello stabilimento di Châtillon. Uno degli elementi fondamentali
per addivenire a delle soluzioni occupazionali alternative è la
possibilità di avere, ad un costo congruo, l'area di detto
stabilimento; questo perchè tutte le soluzioni passano
necessariamente attraverso l'insediamento in quest'area di diversi
altri stabilimenti, di strutture occupazionali di tipo diverso.
In più occasioni il Presidente della Giunta ed il Coordinatore
della Commissione speciale della Châtillon, Consigliere Tamone,
avevano affermato che le trattative fra la Giunta e
l'Amministrazione di quella società per l'acquisizione regionale
dell'area erano avviate; una volta, incontrandomi con il Presidente
della Giunta, gli ho chiesto se queste trattative potevano essere
considerate ufficialmente aperte ed ho avuto risposta
affermativa.
Nel corso della riunione del 28 marzo con il dott. Tramontana,
Amministratore delegato della Montefibre S.p.A., questi ha
affermato che non ha avuto nient'altro che dei "pourparlers" con il
Presidente della Giunta e che le trattative per l'acquisizione
dell'area dello stabilimento della Regione, non erano per lui
assolutamente aperte. Quindi abbiamo due versioni assolutamente
contrastanti e mi pare non sia il caso di sottolineare che se il
dott. Tramontana ha ragione, ci troviamo in una situazione
oltremodo difficile, perchè non sappiamo a livello ufficiale se c'è
la disponibilità da parte di quella società di cedere l'area. Da
qui ne derivano le tre domande che ho inteso porre al Presidente
della Giunta e cioè se corrispondono al vero le affermazioni del
dott. Tramontana che smentiscono le affermazioni in più riprese
fatte dal Presidente della Giunta, in caso affermativo perchè non
sono state avviate queste trattative e per quale motivo, ed infine,
se il dott. Tramontana ha fatto un'affermazione gratuita che non
corrisponde al vero, quali sono nel dettaglio le proposte e gli
elementi emersi da questa trattativa. In altri termini quanto
questa società vuole per cedere l'area, se è disponibile a cederla
attraverso dei pagamenti rateali oppure a blocchi distinti e
separati, se l'intervento del Ministro in questo senso si è già
fatto sentire e che in che misura, e se la trattativa sta
procedendo di pari passo con le voci che danno per avviati tutta
una serie di incontri e di trattative con delle società che
dovrebbero installarsi in detta area.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Anch'io ho fatto riferimento a
dichiarazioni del Presidente della Giunta e del Coordinatore della
Commissione Montefibre. In numerose occasioni si era fissata la
data del 15 aprile come un termine entro il quale probabilmente
dovevano venire risposte definitive da parte di una serie di ditte
interessate ad attività sostitutive nel Comune di Châtillon. Il 15
aprile è arrivato, finora abbiamo notizie vaghe e una lettera del
Consigliere Tamone, Coordinatore della Commissione Montefibre, ci
dice che purtroppo non è ancora in grado di darci delle notizie
definitive.
Abbiamo invece appreso dai giornali e dalla radio che sarebbero
venuti fuori i nomi di aziende interessate, quindi chiediamo al
Presidente della Giunta come stanno le cose. Lo stesso Presidente
della Giunta finora aveva parlato di una possibile attività
alimentare legata alla Cirio e di un'altra attività. Noi abbiamo
sentito parlare della Clami. Vorremmo avere conferma di questa
notizia, perchè se si trattasse della Clami, dovremmo dire che per
noi è una vecchia conoscenza e dovrebbe esserlo anche per il
Consiglio.
Già nel 1978 il nostro Gruppo con interpellanze, mozioni che poi
hanno avuto un seguito anche nel 1979, si era interessato
all'insediamento della Clami nell'area di Saint Marcel. Eravamo
stati informati dall'Amministrazione comunale di questa località di
questa possibilità ed avevamo chiesto alla Giunta come mai non era
stata data risposta ad una domanda già presentata da due anni. Per
tutto il 1978/79 a queste nostre interpellanze, interrogazioni e
mozioni sono state contrapposte delle obiezioni rispetto alla
difficoltà che si aveva di insediare un'attività che poneva
problemi agli agricoltori valdostani, in quanto lavora latte
francese, e per altre ragioni. Vorremmo sapere dal Presidente della
Giunta se qualcosa è cambiato rispetto ad allora e se
effettivamente oggi c'è un interesse, da parte della Giunta
regionale, a questa domanda che ormai ha sette anni. Ci interessa
infine sapere a che punto sono le trattative con la Montefibre per
la cessione dell'area ed avere un quadro delle possibilità
occupazionali per i lavoratori della Châtillon S.p.A.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Per quanto riguarda la prima
interpellanza non so come si traduce in italiano "pourparlers", può
darsi che non si traduca "trattative"; chiederò spiegazioni al
dott. Tramontana su questa questione linguistica. Noi abbiamo
parlato, abbiamo fatto una visita all'area della Montefibre,
dicendo che eravamo interessati alla parte sud, l'ex Viscosa.
Siamo stati accompagnati in detta visita dal Direttore locale
della Montefibre e dal rappresentante di un grosso gruppo
alimentare della Provincia d'Imperia che si chiama Agnesi, abbiamo
fatto la visita per settore ed abbiamo detto che qualora un accordo
fosse stato raggiunto, avremmo chiesto di comprare.
C'è stato detto che la Montefibre mette in vendita quegli
stabilimenti anzi, io so per via indiretta che la Montefibre ha
fatto sapere ai Sindacati e penso che il Consigliere Carlassare ne
sia a conoscenza, che vorrebbe con queste cessioni pagare le
liquidazioni dei lavoratori ex Montefibre.
Quindi questi "pourparlers" per non dire "trattative",
continuano, siamo interessati all'acquisto, sappiamo del resto che
c'è un chiaro indirizzo da parte della Casa Madre Montedison di
vendere, è stato pubblicato che vendono ad Ivrea, a Pallanza, e
sappiamo di essere anche di questi tempi gli unici ad essere
interessati a comprare, per il fatto che vogliamo creare
dell'occupazione di un certo tipo in quel di Châtillon.
Dopo che il dott. Tramontana ha riferito alla Commissione
competente ha parlato anche con me, gli ho fatto presente le idee
della Regione in materia e cioè quelle di comprare a dei prezzi
convenienti anche perchè in quell'area, una volta acquisita,
bisognerà fare degli importanti lavori. La mia proposta non sembra
averlo entusiasmato, comunque quando entreremo nel vivo della
questione con quei Gruppi che vorranno parteciparvi, noi saremo
pronti.
Per quanto riguarda l'altra domanda, confermo che in questi
giorni avremo ulteriori trattative; c'è una situazione di stallo
fra le ditte concorrenti per occupare l'area di Châtillon, spero di
poter dare per l'ultimo Consiglio dei dati più confortanti. Si
tratta di grossi investimenti e il problema è quello di chiedere, a
chi viene in Valle d'Aosta e può ottenere degli importanti
finanziamenti regionali, degli impegni finanziari che abbiano una
corrispondenza con quelli che sono gli impegni finanziari della
Regione, cosa che mi porta a ricordare al Consigliere Mafrica che
con la Clami non raggiungemmo a suo tempo un accordo per una
questione di sottoscrizione di capitale; c'era una differenza se
ricordo bene, di trecento e qualche milione di lire.
Comunque nel voluminoso incartamento riguardante quella
questione, sono contenute tutte le lettere che abbiamo inviato.
Confermo che il rag. Conti della Clami si è rifatto vivo dicendo
che il fatturato di quella società è passato da 18 a 35 miliardi e
che potrebbe (non in particolare per la Châtillon) essere
interessato a riprendere i contatti con la Regione per la
produzione ed impacchettamento di latte a lunga conservazione.
Stiamo esaminando la proposta probabilmente bisognerà vedere quali
saranno le quote di investimento della Regione e le corrispondenti
proposte della Clami, anche se la situazione, evolvendosi
negativamente, renderà sicuramente l'intervento pubblico sempre più
massiccio.
La Clami ha scelto un momento nel quale le Amministrazioni
pubbliche sono costrette, per sostenere l'occupazione e di fronte
al deterioramento della stessa anche nelle aree vicine, a
finanziare maggiormente queste iniziative. Tutto questo è questione
di pochi giorni fa ed è ancora in esame.
PRESIDENTE
: Ha chiesto di parlare il Consigliere
Carlassare, ne ha facoltà.
CARLASSARE - (N.S.):
Il Presidente della Giunta conferma
le cose che ci aveva detto; non mi pare del resto che le
affermazioni del dott. Tramontana lasciassero dubbio alcuno su cosa
intendesse lui per trattative, per cui le riteneva non avviate.
Proprio per evitare l'insorgere di equivoci di questo genere, forse
sarebbe opportuno che da parte della Presidenza della Giunta si
inoltrasse direttamente alla società, eventualmente alla Casa Madre
anche, una precisa ed ufficiale richiesta di avvio delle
trattative, se non si è in grado di formulare una ipotesi per
quanto riguarda la cifra da stanziare ed i pagamenti e le forme di
pagamento per riuscire a coprire questa spesa.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Dobbiamo riconoscere che la
Montefibre a Pallanza, a Ivrea e probabilmente anche a Vercelli si
sta comportando allo stesso modo in cui si è comportata in Valle
d'Aosta, cioè calpestando gli impegni; a Pallanza aveva preso
l'impegno di fare investimenti per 60 miliardi, poi dalla sera alla
mattina ha deciso la chiusura di stabilimenti dove ci sono migliaia
di occupanti, ponendo quindi alle Amministrazioni locali dei
problemi di dimensioni rilevanti. Di conseguenza, il dott.
Tramontana e l'intero gruppo dirigente della Montefibre non possono
essere presi come vangelo quando fanno delle affermazioni.
Resta purtroppo il fatto che il Presidente ha confermato di non
essere ancora in grado oggi di dare assicurazioni definitive al
Consiglio ed ai lavoratori della Châtillon. Si è augurato di
poterlo fare nell'ultimo Consiglio. Crediamo che la Giunta
regionale dovrebbe fare ogni sforzo perchè questo avvenga; non
sarebbe opportuno restare in un periodo come quello elettorale in
una situazione fluida, senza decisioni definitive, perchè la cosa
si presterebbe a tutte le interpretazioni e illazioni possibili.
Quindi chiediamo alla Giunta di fare il possibile perchè per il
prossimo Consiglio ci siano notizie sicure e ci sia anche un'idea
del numero degli occupati e dell'entità degli interventi da parte
pubblica.
Per quanto riguarda la Clami, se la cosa verrà valutata
positivamente, noi saremo lieti di avere già tempo fa sollevato
questo problema e di avere dimostrato anche che il nostro
interessamento che c'era stato all' epoca, perchè ci si era rivolti
ad un Comune in cui vi è un'Amministrazione che fa riferimento al
nostro partito. Era un interessamento legato a delle proposte reali
e non a spinte o interessi particolari del nostro Gruppo. Ci
auguriamo che fra tanti concorrenti almeno una di queste attività
sia decisa nel più breve tempo possibile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK