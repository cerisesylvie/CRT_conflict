Consiglio Regionale della Valle d'Aosta - Oggetto del Consiglio n. 3227 del 7 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3227 del 7 febbraio 2024 - Resoconto
OGGETTO N. 3227/XVI - Interpellanza: "Progetti e accordi
attivi tra Azienda USL e strutture ospedaliere e sanitarie poste al
di fuori della regione".
Bertin (Presidente) -
Punto n. 38. Consigliere Aggravi,
ne ha facoltà.
Aggravi (RV) -
L'interpellanza nasce da una notizia
apparsa sugli organi d'informazione agli inizi di gennaio, in
particolare il 9 gennaio scorso, relativamente all'attivazione del
progetto Interreg Francia-Italia Fridha,
Formation et Réseau
intégré d'hopitaux alpins
, volto a migliorare l'offerta di
servizi sanitari nel settore della diagnostica delle patologie
dell'apparato digerente e il trattamento chirurgico assistito da
robot per alcune di queste.
All'interno della presentazione del progetto Fridha, un progetto
che destinerà, in base al suo andamento, alla Valle d'Aosta circa
738 mila euro, si dice e si è detto che, per mettere insieme e per
dare corso a questo progetto, si è fatto tesoro o comunque è stato
collaudato con i risultati e a valere su quello che era l'accordo
ormai di un anno fa tra la USL e l'Ospedale di Sallanches, in
particolare, all'interno della premessa dell'interpellanza, è
richiamato il Protocole d'accord pour la réalisation
d'interventions chirurgicales programmées del gennaio dell'anno
precedente, quindi del 2023; a fronte di quest'affermazione, quindi
l'uno è stato utile a costruire, a mettere in campo l'altro, si
pongono queste domande: prima di tutto "Quali siano ad oggi i
progetti o accordi attivi tra l'Azienda USL e strutture ospedaliere
sanitarie esterne alla nostra regione, per cercare di avere una
panoramica complessiva", non me ne voglia l'Assessore, se sono
tante mi va bene la risposta scritta; "Su quali prospettive e con
quali obiettivi l'Azienda USL ha dato corso al progetto Fridha", e
cito principalmente quello che ho detto in presentazione, ovvero il
fatto che, come è stato scritto nell'ambito del comunicato stampa o
dell'intervista, è servito a mettere in campo per collaudare la
procedura internazionale, e quindi fa riferimento all'accordo con
Sallanches.
"Chiedere quanti interventi e di quali tipologia siano stati
effettuati sino a oggi presso l'Ospedale di Sallanches", questa
domanda è un po' un aggiornamento rispetto anche ad altre
iniziative di altri gruppi, cito quello che era stato fatto tempo
fa dal gruppo PCP; e "Se sia intenzione dell'Assessorato competente
dar corso ad altre forme di collaborazione con strutture sanitarie
ospedaliere poste al di fuori della nostra regione entro la fine
del corrente anno", perché ho fiducia nelle capacità
dell'Assessore, almeno dal punto di vista politico, e soprattutto
di risposta politica; mi limito però a dargli la possibilità di un
anno, perché non vorrei occupare troppo tempo e dargli l'incombenza
di andare oltre il tempo che ci è assegnato.
Presidente -
Risponde l'assessore Marzi.
Marzi (SA) -
Comincio, a proposito di attestazione di
stima di matrice politica, a rispondere alla domanda n. 2,
proseguirò poi con la n. 3, poi con la n. 1 e con la n. 4.
La domanda n. 2 è "Su quali prospettive e con quali obiettivi
l'Azienda USL ha dato corso al progetto Fridha". La convenzione tra
l'Ospedale Parini e l'Ospedale di Sallanches è inerente al progetto
di sanità transfrontaliera FRIDHA nell'ambito del programma
Interreg Italia-Francia ALCOTRA. Il progetto vede l'Azienda
sanitaria capofila di un partenariato con gli hôpitaux du pays du
Mont-Blanc, di Chamonix e Sallanches. L'obiettivo del progetto
FRIDHA è di migliorare l'offerta dei servizi sanitari nel settore
della diagnostica delle patologie dell'apparato digerente e, quando
necessario, del trattamento chirurgico assistito da robot per
alcune di queste.
La risposta alla domanda n. 3, cioè "Quanti interventi e di
quali tipologie siano stati effettuati sino ad oggi presso
l'Ospedale di Sallanches": presso l'Ospedale di Sallanches sono
stati eseguiti, appena prima della chiusura del Tunnel del Monte
Bianco, due interventi di colecistectomia laparoscopica. Questi due
interventi hanno permesso di testare il percorso clinico dei
pazienti e il sistema di rimborso internazionale per interventi
chirurgici programmati. Il percorso clinico, concordato con il
Direttore di Struttura della chirurgia generale, prevede la presa
in carico dei pazienti valdostani da parte di un chirurgo e di un
anestesista italiani che lavorano all'Ospedale di Sallanches. Oltre
a non esserci i costi per le prestazioni sanitarie, per sgravare
ulteriormente le spese è stato previsto, a favore dei pazienti, uno
specifico accordo con la società di gestione del Tunnel del Monte
Bianco per ottenere dei passaggi a costo ridotto.
Veniamo alla risposta alla domanda n. 1: sono a oggi 51 le
convenzioni attualmente in essere tra l'Azienda USL e le strutture
ospedaliere o sanitarie esterne alla regione.
A queste si aggiungono ulteriori tre collaborazioni attualmente
in fase di definizione.
Le convenzioni più rilevanti sono quelle formalizzate con il
Policlinico San Donato, per la collaborazione nello svolgimento di
procedure di cardiologia interventistica strutturale; il Mauriziano
di Torino, per il potenziamento della gastroenterologia ed
endoscopia digestiva e per la collaborazione nell'ambito della
chirurgia epato-biliopancreatica, e tra l'altro li ringraziamo
tutt'ora per il lavoro eccezionale che stanno portando avanti;
l'Azienda ospedaliera di Alessandria per il trattamento di
patologie tempo dipendenti da parte di specialisti in ambito di
radiologia interventistica per l'erogazione di prestazioni
specialistiche di neurochirurgia e di prestazione di chirurgia
pediatrica; l'Azienda universitaria Città della salute e della
scienza di Torino, volgarmente ancora detto Le Molinette, per il
trattamento delle patologie tempo dipendenti da parte di
specialisti in radiologia interventistica per la collaborazione
nell'ambito dell'attività cardiologica pediatrica e nel campo della
chirurgia esofagea laparoscopica e robotica; l'Azienda sanitaria
locale città di Torino, per l'erogazione di prestazioni
specialistiche in neurochirurgia; l'Istituto di Candiolo
nell'ambito della chirurgia ginecologica complessa e avanzata.
Veniamo alla 4, "Se sia intenzione dell'Assessorato competente,
e in che termini, dar corso ad altre forme di collaborazione con
strutture sanitarie e/o ospedaliere poste al di fuori della nostra
regione entro la fine del corrente anno".
La numerosità degli accordi già sottoscritti con altre strutture
sanitarie dimostra come riteniamo sia fondamentale sviluppare i
servizi regionali in un'ottica di rete.
Specialmente per la nostra regione, la rete è lo strumento volto
a superare le complessità del nostro territorio e i limiti
derivanti da un piccolo bacino di utenze e dalla presenza di un
unico ospedale. La rete contribuisce a garantire i servizi
necessari ai Valdostani in modo efficiente e sicuro, come conferma
peraltro il Programma Nazionale "Esiti" e in linea con quanto
previsto dal decreto ministeriale 70/2015 in materia di assistenza
ospedaliera.
L'Assessorato sta inoltre procedendo con gli uffici competenti
della Regione Piemonte a definire le convenzioni regionali
nell'ambito delle reti interregionali dedicate alle patologie tempo
dipendenti riguardanti la cardiologia e i traumi maggiori.
Questi temi sono stati oggetto, tra l'altro, dell'incontro
svoltosi nel mese di novembre con l'Assessore alla sanità proprio
della Regione Piemonte, nel corso del quale abbiamo consolidato
percorsi comuni per rafforzare la collaborazione tra le nostre due
Regioni.
A evidenza del fatto che riteniamo vitale il fare rete, stiamo
lavorando alla possibilità di concludere accordi con l'Istituto
Gaslini di Genova per la costituzione di una rete per le patologie
pediatriche complesse, l'emergenza/urgenza, la formazione dei
professionisti e una rete internazionale diretta a favorire le
integrazioni professionali con la Francia.
Sono inoltre in corso di approfondimento forme di collaborazione
con il San Raffaele di Milano a fini formativi, scientifici e, nel
prossimo futuro, per l'esecuzione di procedure di elettrofisiologia
interventistica avanzata non eseguibili ad Aosta.
Lo dico per lei, lo dico per me, lo dico per tutti:
l'elettrofisiologia è un esame invasivo che valuta le proprietà
elettriche del cuore e la sua suscettibilità ad aritmie di vario
tipo.
Oltre a quanto richiamato rispetto alle dette procedure con il
San Raffaele, ci sono in corso possibili collaborazioni derivanti
anche dal nuovo Atto aziendale approvato rispetto ai Dipartimenti
di natura funzionale: ce ne sono tre di natura funzionale con
caratteristiche sanitarie e due invece di natura funzionale con
caratteristiche più amministrative.
Ho voluto - e lo dichiaro espressamente - leggere in questo
ordine le risposte (che apparentemente potrebbero sembrare casuali
e voler semplicemente aumentare l'entropia del sistema) anche per
dare una connotazione in termini di aspettative e di stima anche
amministrativa rispetto al fatto che siamo anche noi in grado di
capire dove stiamo lavorando proficuamente - e intendiamo
proseguire - e dove, di fatto, dobbiamo assolutamente
migliorare.
Presidente -
Consigliere Aggravi per la replica, ne ha
facoltà.
Aggravi (RV) -
Si sa che, cambiando l'ordine degli
addendi, il risultato non cambia, quindi a me va benissimo; anzi,
la ringrazio per averle invece suddivise secondo i numeri, così non
mi sono perso nella ricostruzione della risposta, poi giustamente
ognuno ha anche il suo ordine delle idee nell'andare a
rappresentare una situazione, come io ho cercato di fare nelle
domande, quindi ci siamo perfettamente capiti.
Non mi dilungherò molto in replica, l'unico passaggio che mi
lascia oggettivamente un po' perplesso, ma forse è un mio limite, è
proprio quello relativo al punto che avevo cercato di mettere in
evidenza, cioè il fatto che si dice che un accordo è stato
funzionale a preparare l'altro.
Non sono un clinico, non sono un esperto di progetti sanitari
però, dal punto di vista della statistica, due casi sono
oggettivamente un po' pochi per basare delle scelte di un certo
tipo, però - ripeto - non sono io che prendo le decisioni, ne
prendo atto; vedo quelli che sono i numeri e soprattutto, come
spesso diciamo sia io sia l'Assessore Marzi (Anche se lo diceva di
più quando si occupava di un altro Dicastero) poi i conti si fanno
alla fine, però in realtà anche in sanità i conti si devono fare e,
anzi, forse anche di più che al bilancio.
Per quello che riguarda l'idea, i progetti di nuovi reti o
comunque di mantenimento di una rete di collaborazione, è quanto
mai fondamentale, e su questo penso che tutti condividiamo, la
finalità dell'attività che viene condotta, perché - e qui torno sul
discorso dei casi - l'esperienza si fa necessariamente anche con la
rete, quindi questo ben venga.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK