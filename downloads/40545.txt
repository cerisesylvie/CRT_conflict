Consiglio Regionale della Valle d'Aosta - Oggetto del Consiglio n. 3317 del 27 marzo 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3317 del 27 marzo 2018 - Resoconto
OGGETTO N. 3317/XIV - Interrogazione a risposta immediata:
"Mancato utilizzo di risorse finanziarie aggiuntive per la
copertura di impegni e autorizzazioni di spese già
deliberate".
Farcoz (Président)
- Point n° 3.03 de l'ordre du jour. La
parole au collègue Gerandin pour l'illustration.
Gerandin (CC-MOUV) -
Non per tornare all'origine della
variazione di bilancio che sarà oggetto di discussione più avanti -
per cui non mi addentrerò più di tanto nella variazione - ma per
segnalare un fatto alquanto curioso: nell'audizione della
Commissione del 19 marzo, tenuto conto che avremmo discusso di una
variazione di bilancio, considerate alcune informazioni pervenute
in merito all'effettiva possibilità di tiraggio del mutuo dei 371
milioni, a precisa domanda ci veniva risposto: "per noi è
necessario effettuare un monitoraggio sull'avanzamento di queste
spese e quindi questa attività oggi è in corso". Ci veniva anche
detto che "l'attività di verifica fatta attualmente permette di
garantire che le esigenze di cassa, comunicate dalla struttura per
il 2018, sono coperte dall'attuale livello di indebitamento".
Pertanto si diceva che l'attività era in corso. Peccato che il 12
marzo Finaosta aveva già scritto all'Amministrazione regionale e ai
Dirigenti delle Finanze dicendo che i 371 milioni di mutuo
autorizzati si limitavano a 215 milioni di euro. Nell'audizione
seguente del 23 marzo si chiedeva se questi rientri previsti
avrebbero potuto spostare il problema. Ci veniva detto che i
rientri non lo spostano di molto, non sono cifre tali per cui si
liberano risorse importanti che incidono sul problema. Soprattutto
ci veniva detto che queste problematiche erano legate al discorso
della Banca d'Italia, che già ne era a conoscenza dal 2014/2015. La
cosa più interessante è che nella lettera di risposta da parte del
Dirigente delle Finanze veniva detto che "riguardo al pagamento
degli interventi conseguenti ad impegni già giuridicamente
perfezionati, si comunica che l'Amministrazione regionale non
procederà ad ulteriori impegni nelle more di una verifica
puntuale".
Qui la domanda è molto semplice: noi vogliamo capire se questa
variazione di bilancio, nata precedentemente alla comunicazione
ufficiale di Finaosta, è in linea con il fatto che si è comunque
dovuto prendere atto di una mancata disponibilità finanziaria di
ben 156 milioni.
Président -
La parole à l'Assesseur Testolin pour la
réponse.
Testolin (UV) -
Premettiamo, in risposta
all'interrogazione che la variazione in oggetto non è - e non
potrebbe essere - lo strumento per trovare e dare risposte
relativamente a quanto esplicitato nelle premesse
dell'interrogazione sostanzialmente riassunta dal collega Gerandin
nella sua illustrazione.
Il disegno di legge n. 133 concernente il "Primo provvedimento
di variazione al bilancio di previsione finanziario della Regione
per il triennio 2018/2020. Modificazioni di leggi regionali"
dispone una variazione al bilancio di previsione finanziario della
Regione per il triennio 2018/2020 al fine di assicurare il rispetto
dell'equilibrio di bilancio in conseguenza del maggiore contributo
della Regione agli obiettivi complessivi di finanza pubblica di cui
all'articolo 1, comma 841, della legge 27 dicembre 2017, n. 205.
Nei riguardi della predetta disposizione, la Regione ha promosso un
ricorso dinanzi alla Corte costituzionale. Tuttavia, poiché
l'impugnazione non ha efficacia di sospensiva immediata, si rende
nel frattempo necessario procedere alla variazione del bilancio
regionale per assicurare il rispetto dell'equilibrio del bilancio
stesso. Quanto sopra è esplicitato nella relazione del disegno di
legge - che immagino andremo a discutere fra qualche ora - e con
ancor più forza è esplicitato nell'articolo 1 dello stesso disegno
di legge. Per fare fronte all'obbligo di accantonare l'intero
importo di 99,3 milioni di euro nel capitolo per la restituzione
della contribuzione della Regione al risanamento della finanza
pubblica, si è pertanto provveduto, sia attraverso maggiori entrate
del bilancio regionale (con i 45,5 milioni di euro) sia attraverso
una riduzione della spesa di oltre 54 milioni di euro, di cui
andremo a discutere nel disegno di legge. Si precisa, pertanto, che
le risorse di 45,464 milioni di euro da lei citate, richiamate nel
"considerato" dell'interrogazione a risposta immediata e acquisite
al bilancio regionale, non vanno ad aumentare nuove spese, ma sono
destinate obbligatoriamente al capitolo di contribuzione e al
risanamento della finanza pubblica. Pertanto non si potevano e non
si possono destinare altrimenti le risorse aggiuntive.
Dispiace che si cerchi di creare sempre un po' di confusione
all'interno di argomenti molto tecnici, dibattuti e approfonditi a
mio avviso marginalmente in sede di Commissione, di cui non si ha
la reale contezza e neanche la sensazione di quanto si sta facendo
per dare risposte concrete e puntuali a questa problematica. Avremo
comunque modo di parlarne durante la giornata e cercheremo di dare
qualche spiegazione puntuale sulla questione.
Président
- La parole au collègue Gerandin pour la
réplique.
Gerandin (CC-MOUV) -
Assessore, lei ha fatto tutto, meno
che rispondere alla mia domanda.
La ricostruzione dei fatti l'abbiamo presente e ne parleremo con
la variazione di bilancio. Lei si è solo dimenticato di dire che
voi, attingendo alle riserve di Finaosta e a nuove entrate legate
alle partecipate, mettete in disponibilità di spesa 45 milioni,
perché comunque il pareggio di bilancio voi l'avevate ottenuto con
la delibera di fine gennaio, con la famosa delibera in cui
congelavate tutta una serie di spese.
Voglio dire che voi avete impegni giuridicamente già
perfezionati, con legge e con delibera di Giunta, in cui
autorizzate 156 milioni che non sono disponibili. Pertanto io la
invito a pensarci bene, lei e i suoi Dirigenti, perché non sempre i
dirigenti dicono di sì, magari sono anche coloro che mettono in
guardia gli Amministratori su atti. Attenzione, perché adesso siete
a conoscenza che vi mancano 156 milioni di impegni giuridicamente
perfezionati e, nonostante questo, ne mettete 45 e rotti in
disponibilità di spesa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK