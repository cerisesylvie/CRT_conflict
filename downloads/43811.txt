Consiglio Regionale della Valle d'Aosta - Oggetto del Consiglio n. 980 del 3 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 980 del 3 novembre 2021 - Resoconto
OGGETTO N. 980/XVI - Interpellanza: "Soluzioni condivise con
il Corpo valdostano dei vigili del fuoco per migliorare le
condizioni operative dei distaccamenti presenti sul
territorio".
Bertin (Presidente) -
Punto n. 31 all'ordine del giorno.
Per l'illustrazione dell'interpellanza si è prenotato il
consigliere Brunod, ne ha facoltà.
Brunod (LEGA VDA) -
Appreso che ci sono state segnalate
delle problematiche relative alle tempistiche per quanto riguarda
le revisioni e le manutenzioni sui mezzi in dotazione ai
distaccamenti presenti sul territorio della regione; rilevato che
il fatto di non avere a disposizione tali automezzi per un
determinato periodo di tempo porta tali distaccamenti a essere
carenti, per esempio, sia per quanto riguarda la dotazione di acqua
a disposizione in caso di interventi, sia per quanto riguarda tutta
una serie di attrezzature importanti e fondamentali come le scale,
le lance o i tubi.
Evidenziato che nel caso si verificassero episodi che richiedono
un intervento urgente sul territorio dove risiedono le sedi del
distaccamento, questi ultimi non riescono a garantire al cento
percento la riuscita dell'intervento, ma devono necessariamente
appoggiarsi all'intervento di distaccamenti posti nelle
vicinanze.
Preso atto che la legge regionale 10 novembre 2009 n. 37,
all'articolo 65, prevede che nelle dotazioni e formazioni del
personale volontario il dirigente regionale competente in materia
di servizi antincendi, sentito il Consiglio del personale
volontario, provvede:
a dotare il personale volontario di autoveicoli e di
attrezzature di soccorso, assicurandone la relativa gestione e
manutenzione, nonché di dispositivi di protezione individuale; a
organizzare l'attività di formazione e di addestramento al fine di
conseguire una maggiore efficienza e protezione dei rischi del
personale volontario nelle attività di soccorso; ad assicurare le
spese di funzionamento e di rappresentanza degli organi, di cui
agli articoli 95 e 97; i Comuni provvedono ad adottare i
distaccamenti comunali di una sede idonea, in relazione alle
necessità logistiche ed operative del distaccamento e
contribuiscono, sentito il dirigente regionale competente in
materia di servizi antincendi, al potenziamento delle attrezzature
e dell'equipaggiamento in generale.
Inoltre, nella medesima legge, all'articolo 57 dove vengono
definiti i compiti sempre relativi alla parte del volontariato, al
personale volontariato sono attribuiti i seguenti compiti:
protezione civile, soccorso pubblico, promozione e diffusione della
cultura della sicurezza antincendi e della protezione civile.
Per quanto riguarda l'attività di soccorso pubblico, al punto 1
viene definito: "Il personale volontario partecipa all'attività di
estinzione degli incendi, ai soccorsi tecnici urgenti e
all'attività di prevenzione per la tutela dell'incolumità delle
persone e per la salvaguardia dei beni, sotto la direzione del
personale professionista preposto al comando delle squadre di
soccorso". Al punto 2: "In assenza o in attesa dell'intervento del
personale professionista la direzione operativa delle singole
squadre e il coordinamento delle attività del staccamento comunale
sono posti rispettivamente sotto la direzione dei capi squadra e
degli ispettori di comunità montana della città di Aosta.
Invece all'articolo 108, sempre della medesima legge, dove si
parla delle disposizioni finanziarie e della componente volontaria,
al punto 1 della lettera H, spese per la gestione ordinaria degli
automezzi e delle attrezzature della componente volontaria del
corpo valdostano dei vigili del fuoco, euro 80 mila anni. Al punto
5 della lettera H: "Spese per la manutenzione straordinaria degli
automezzi e delle attrezzature e la componente volontaria del corpo
valdostano dei vigili del fuoco, 30 mila euro annui.
Ritenuto questo settore di enorme importanza per garantire in
maniera tempestiva i primi interventi di sicurezza sul territorio
della nostra regione, si interpella l'assessore competente per
conoscere se sia a conoscenza di tale problematica e se sia sua
intenzione di cercare delle possibili soluzioni, in collaborazione
con il corpo valdostano dei vigili del fuoco, al fine di mettere
nelle migliori condizioni operative i distaccamenti presenti sul
territorio regionale.
Presidente -
Per la risposta il presidente della Regione
Lavevaz.
Lavevaz (UV) -
Torniamo a parlare di vigili del fuoco. La
problematica oggetto dell'interpellanza è nota al comando del Corpo
regionale dei Vigili del Fuoco ed è dovuta a una pluralità di
cause, tra le quali sono sicuramente da annoverare la particolarità
dei mezzi e delle attrezzature antincendio, con la conseguente
complessità delle manutenzioni ed eventuali riparazioni, ma anche
l'organico dell'ufficio officina e autorimessa del comando, che
deve gestire sia gli automezzi in dotazione alla componente
professionista, sia quelli in capo alla componente volontaria e che
attualmente vede presente una sola risorsa, invece delle tre
previste dalla pianta organica.
A parte la soluzione di questo fabbisogno di personale, il
Comando del Corpo dei Vigili del Fuoco ha intanto messo in atto
delle misure organizzative, collocando i mezzi disponibili in modo
da avere la migliore copertura possibile del territorio. Inoltre,
ha messo in atto le seguenti misure: nel mese di luglio scorso è
stata approvata la cessione a titolo gratuito e definitivo di
alcuni automezzi di servizio in dotazione alla componente
professionista del corpo valdostano dei vigili del fuoco a favore
della componente volontaria. Fra questi figura un'autopompa che
sarà temporaneamente assegnata a un distaccamento, in caso di fuori
servizio del mezzo principale, e un mezzo polisoccorso, attualmente
destinato al trasporto di attrezzature, che verrà modificato
installando un modulo antincendio e poi assegnato a un
distaccamento in sostituzione di un mezzo vetusto.
Nel mese di agosto è stata adottata la determina per l'avvio di
una procedura di gara aperta, per l'affidamento della fornitura di
sei veicoli
pick up
con cabina doppia allestiti antincendio,
da assegnare alla componente volontaria del Comando del Corpo dei
Vigili del Fuoco, avvalendosi della Centrale Unica di Committenza
regionale. La scadenza per la presentazione delle offerte era
fissata a lunedì scorso 18 ottobre. L'acquisto di questi sei nuovi
mezzi consentirà la sostituzione di altrettanti che risultano
vetusti.
Infine, entro la fine dell'anno verrà predisposto il nuovo
affidamento del servizio di manutenzione ordinaria e di esecuzione
dei tagliandi per gli automezzi con massa superiore a 3,5
tonnellate, andando a individuare due ditte distinte per gli
automezzi in dotazione alla componente professionista e volontaria,
mentre il precedente, valido per il triennio 2019-2021, affidava il
servizio a un'unica ditta, al fine di ridurre i tempi di fuori
servizio degli automezzi.
Presidente -
Per la replica consigliere Brunod.
Brunod (LEGA VDA)
- La ringrazio per la risposta su un
tema che penso tutti condividiamo sia molto importante e
fondamentale questo aspetto, perché comunque il primo intervento su
possibili incidenti, che viene svolto da queste squadre di
distaccamento di volontariato, è una risorsa estremamente
importante per tutta la collettività valdostana e quindi credo che
tutti gli impegni che mi ha appena citato siano molto importanti e
fondamentali.
Questa iniziativa è scaturita in quanto vi è stata una
problematica nella zona della bassa Valle, non ancora risolta da
fine settembre e a oggi, dove c'è il mezzo più importante di un
distaccamento che ha avuto dei problemi per quanto riguarda le
manutenzioni. Vi è ancora l'assenza di questo mezzo, quindi abbiano
sollecitato con l'iniziativa, per cercare di risolvere
possibilmente questa problematica, perché sappiamo tutti che quando
c'è un incidente i minuti sono molto preziosi. Noi speriamo che al
più presto vengano risolte tutte le problematiche, sappiamo che
sono dei temi non così facili, però quando si tratta di sicurezza
credo che tutti cerchiamo di mettere il massimo. Questo è
l'impegno, grazie molte.
Presidente -
Vista l'ora sospendiamo brevemente per
arieggiare i locali.
La seduta è sospesa dalle ore 16:49 alle ore 17:13.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK