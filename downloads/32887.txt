Consiglio Regionale della Valle d'Aosta - Oggetto del Consiglio n. 1433 del 21 ottobre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1433 del 21 ottobre 2010 - Resoconto
OGGETTO N. 1433/XIII - Reiezione di risoluzione: "Chiarimenti
sulla configurazione dell'attuale maggioranza politica".
Risoluzione
Considerato che:
- nel luglio del 2008 il Presidente della Regione, Augusto
Rollandin, è stato eletto alla Presidenza della Regione dalle forze
elette in Consiglio regionale dalla "coalizione autonomista"
composta da Union Valdôtaine, Stella Alpina e Fédération
autonomiste;
- sui banchi dell'opposizione sedevano, alla stessa data,
oltre ai consiglieri regionali della "coalizione
autonomista-progressista", i rappresentanti del Popolo della
Libertà, e che questi consiglieri tutti, a titolo di forze di
opposizione, esprimevano all'interno degli organi consiliari
(Ufficio di Presidenza e Commissioni) le loro rispettive
rappresentanze;
- da alcuni mesi, in relazione alla mutata situazione
politica, il Popolo delle Libertà manifesta ormai
inequivocabilmente i1 proprio sostegno politico alla Giunta in
carica, al punto che il suo capogruppo esplicita tale adesione
dichiarando che "su certi temi la maggioranza è già allargata",
qualificando quindi la propria rappresentanza come "interlocutori
alleati".
Ritenendo necessario il superamento di questa situazione
ibrida, che compromette oggettivamente la chiarezza di rapporto fra
maggioranza e opposizione in Consiglio regionale e lede oltretutto
i diritti costituzionali delle forze di opposizione che vedono
occupare da forze "oggettivamente di maggioranza" le funzioni loro
riservate.
Il Consiglio regionale
Invita
- il Presidente della Regione a riferire al Consiglio con
urgenza sulla configurazione dell'attuale maggioranza politica e
sull'eventuale modificazione del programma di legislatura;,
- i Consiglieri del Popolo delle Libertà a rassegnare le loro
dimissioni dalle funzioni che attualmente esercitano in
rappresentanza o in quota di minoranza, affinché si proceda ad una
ridefinizione degli organi consiliari interni in coerenza con il
posizionamento politico delle forze elette.
F.to: Louvin - Carmela Fontana
Président
- Pour ce qui est des interventions, puisque
c'est presque impossible déroger des temps d'intervention, la
discussion se déroulera de la façon suivante, c'est-à-dire que
chaque Conseiller pourra intervenir et non pas seulement un par
groupe; l'intervention devra être contenue en 10 minutes et après
il y aura encore la possibilité d'intervenir pour 5 minutes pour
déclaration de vote.
La parole au Conseiller Louvin.
Louvin (ALPE)
- Grazie Presidente per avermi dato la
parola, ma anche per la saggezza con cui ha disposto
dell'organizzazione di questa discussione, che evidentemente ha una
certa importanza ed è giusto che vi possano prendere parte tutti i
colleghi che lo desiderano, e non solo negli stretti limiti che
imporrebbe in via ordinaria il regolamento.
Insieme ai colleghi del Partito Democratico, che nella persona
del suo capogruppo, la collega Fontana, ha sottoscritto con me
questa risoluzione, abbiamo ritenuto necessario portare chiarezza
nella situazione politica all'interno di quest'aula, chiarezza
quanto mai necessaria dopo una serie di eventi e di dichiarazioni
che hanno sempre più aperto una breccia nello schieramento che
avevamo consegnato agli atti nel 2008, nel momento dell'avvio di
questa legislatura.
Abbiamo votato, come cittadini valdostani, il Consiglio
regionale nel 2008 sulla base di accordi politici programmatici;
siede nei banchi della maggioranza e della Giunta una coalizione
autonomista composta da Union Valdôtaine, Stella Alpina e
Fédération Autonomiste, mentre nei banchi dell'opposizione sono
presenti i rappresentanti di altre due coalizioni che hanno avuto
il loro momento di competizione elettorale, quella
autonomista-progressista e quella del Popolo della Libertà che, con
programmi e progetti diversi da quelli degli attuali governanti, si
sono messi in gioco ottenendo risultati elettorali inferiori che
quindi ci collocano numericamente, qui, all'interno di quest'aula,
in posizione minoritaria.
Nel corso del tempo (2009-2010) la condizione originaria è
mutata, una condizione originaria che - vorrei ricordare
en
passant
- aveva fatto sì che ci fossero aperture all'inizio
della legislatura di coinvolgimento anche delle opposizioni
all'interno dell'organigramma del Consiglio regionale, in
particolare per quanto riguarda le presidenze di commissioni. Due
colleghi di estrazione di opposizione avevano assunto allora delle
funzioni di presidenza di commissione, della I e della V
Commissione, lo stesso rapporto di rappresentanza delle minoranze
ha avuto espressione come da regolamento all'interno dell'Ufficio
di Presidenza. Questo per chiarezza di collocazione e di ruoli, ma
questa chiarezza è venuta meno progressivamente per un'evoluzione
che la politica naturalmente accompagna: la politica non è mai
statica, è un fiume che scorre e che a volte cambia anche di
direzione, a volte si inabissa, a volte risale, ci sono dei
cambiamenti, bisogna comprendere, ma anche registrare in senso
formale.
Ne abbiamo conosciuti in quest'aula, in passato, dei
cambiamenti... ricordo le operazioni di avvicinamento e di ingresso
nelle maggioranze; ricordo, nel 1988, la posizione del Partito
Socialista alle porte della maggioranza, posizione di
disponibilità; ricordo il lungo avvicinamento, credo che si
chiamassero gli Autonomisti allora, se non ricordo male, due
legislature or sono, una lunga e faticosa marcia. Ma forse lunghe e
faticose come la lunga marcia intrapresa dal PdL in questa
legislatura ne abbiamo conosciute poche, perché da due anni è in
cammino e riconosciamo tenacia e costanza in questa direzione, nel
cercare di tenere il piedino nella porta per poter consentire
all'uscio di socchiudersi.
Comprendiamo le logiche della politica, le elezioni europee
d'altra parte vi hanno confortato in questa marcia, sono state un
momento di evidente collaborazione, di alleanza politica; lo sono
state ugualmente le elezioni comunali recenti, in particolare al
Comune di Aosta. Non è chi non veda come ci sia un forte
avvicinamento politico fra direi piuttosto la componente unionista
e la componente del PdL, ma più generalmente fra le forze
autonomiste e il PdL. Se questo è il dato e al dato si sono
aggiunti poi fatti anche più recenti... visite romane sulle quali
abbiamo avuto modo di intrattenerci... non ritorno sull'argomento,
non sono spunti polemici, sono dati che vanno obiettivamente
registrati, ma li registra la stessa parte politica che oggi è
interessata e che bussa alla porta e dice: ma che siamo i
tour
operator
dell'Union Valdôtaine a Roma, quelli che li
accompagnano a fare il giro dei palazzi? Questo dichiarano
esponenti del PdL, autorevoli e riconosciuti esponenti del PdL. No,
ci sono rapporti che prendono concretezza in questo modo, presenze
significative al tavolo della firma di protocolli con i ministri,
presenze di consiglieri di minoranza al fianco di esponenti di
Governo nazionale: fatti esteriori, si dirà... qualcosa di più, a
nostro avviso. E finché erano fatti esteriori, siamo sempre stati
un po' frenati nel non voler andare fino in fondo, perché ci siamo
detti: c'è qualcosa che bolle, ma non possiamo chiedere di buttare
giù il gioco.
Il gioco lo butta giù però il capogruppo del PdL, e lo fa in
modo molto netto, molto evidente, perché non lascia spazio a dubbi
quando dice: ci verrà richiesto di contribuire a rafforzare la
maggioranza regionale con un nuovo programma di legislatura; siamo
disponibili a ragionare su questo tema, su certi temi la
maggioranza è già allargata, e parla della propria forza politica e
quindi del proprio gruppo consiliare come interlocutore alleato.
Quando il termine cambia, quella che era opposizione diventa
alleanza e qui lo spazio per l'equivoco, lo spazio per il dubbio,
lo spazio per l'incertezza è venuto meno e nasce da qui, per i
colleghi che sono seduti su questi banchi, che ancora si
riconoscono come opposizione in distanza dal punto di vista
programmatico e politico in questo momento dalle forze di Governo,
l'esigenza di fare chiarezza, di avere questi chiarimenti.
Colleghi, le partite che si stanno giocando sono importanti; ce
ne sono alcune che sono visibili, come quella del federalismo
fiscale, altre che sono più sommerse e nascoste... dobbiamo uscire
allo scoperto! Vi chiediamo in questo momento, chiediamo a voi e al
Presidente della Regione, con questa risoluzione, di dare conto
della situazione politica reale che c'è in quest'aula, perché non
succeda che questa situazione ibrida continui ad avvelenare i
rapporti anche fra le nostre forze politiche. Ci deve essere
chiarezza di fronte a tutta la comunità regionale.
Noi non abbiamo preclusioni, se deve avvenire avvenga, ma
avvenga nella trasparenza e auguriamo sinceramente, perché abbiamo
visto in quest'aula colleghi molto infervorati all'inizio della
legislatura, agitarsi molto nell'opposizione, avere toni molto
irruenti nell'opposizione e poi abbassare il tono. Siccome ieri era
la giornata mondiale della statistica, questo è il diagramma
dell'attività di opposizione del PdL, c'è una leggera caduta di
tono, si è staccata la spina ad un certo punto rispetto
all'attività di opposizione: questa è la prova scientifica che
qualcosa è oggettivamente cambiato e, se è oggettivamente cambiato,
andiamo fino in fondo!
Siete partiti Don Chisciotte con la lancia in resta in questo
Consiglio con un piglio oppositivo molto, molto duro; non so se
tornerete Sancho Panza o se arriverete fino in fondo. A Sancho
Panza era stato promesso un castello e il governatorato di
un'isola, non sappiamo se lo otterrete... Vi auguriamo ogni bene
sul piano personale; auguriamo però alla comunità di assistere
anche ad uno spettacolo decoroso e che ci sia intorno a questo la
massima chiarezza. La chiediamo politicamente al Presidente della
Regione, la chiediamo politicamente ai colleghi che siedono
dall'altro lato dell'emiciclo. Grazie.
Président
- Quelqu'un d'autre?
(interruzione del Consigliere Segretario Tibaldi, fuori
microfono)
... dopo l'intervento del Presidente ci sono le dichiarazioni di
voto, dunque se non ci sono altri interventi...
La parola al Consigliere Donzel.
Donzel (PD)
- Egregio Presidente, cari colleghi, intanto
anch'io ringrazio il Presidente per la sensibilità che ha avuto di
dare ampio spazio a questa discussione che, se mi consentite - ed
ecco le ragioni di questo intervento - ha anche l'obiettivo di far
uscire con un termine heideggeriano il nostro Consiglio regionale
dalla nientificazione della politica del trasformismo, del
grillismo, dell'ultrapragmatismo. E proprio per questo faccio un
riferimento alla questione valoriale; so che probabilmente il tempo
non sarà necessario per fare tutto il mio intervento, ma lo
sintetizzerò e lo pubblicherò magari sul
blog
, perché c'è
bisogno di politica anche in Valle d'Aosta, altrimenti che ce ne
facciamo delle Scuole di Democrazia, che peraltro entusiasmano i
giovani amministratori valdostani, se poi di politica non c'è
voglia di parlare, c'è altro da fare?
Mi fa piacere citare un incontro che Barack Obama ebbe con un
supermiliardario come per dire che spesso noi, di sinistra, veniamo
accusati come quelli che si occupano solo dell'operaio; in realtà
c'è il tentativo da parte nostra di far capire come i valori siano
trasversali e siano fondamentali per una società democratica. Se
noi parliamo solo di quattrini, di soldi, senza riferimenti
valoriali, non costruiamo una società per il futuro. Questo
miliardario Buffett che si confronta con Obama dice che non molti
dei suoi colleghi la pensavamo come lui, ma
"sono convinti
-
riferendosi al loro denaro -
che si tratta del loro denaro, per
cui hanno diritto di non mollarne neanche un centesimo; quello di
cui non tengono conto è di tutti gli investimenti pubblici che ci
permettono di vivere come viviamo. Io, invece, ho avuto la fortuna
di nascere in un periodo e in luogo in cui la società apprezza la
mia dote di fare quattrini e mi ha fornito una buona istruzione per
svilupparla, ha istituito le leggi e il sistema finanziario perché
potessi dedicarmi a ciò che amo e ricavarne un sacco di soldi. Il
minimo che possa fare è contribuire a pagare per tutto questo.
Alcuni forse sarebbero sorpresi nel sentire il più famoso
capitalista del mondo parlare in questo modo, ma le idee di Buffett
non sono necessariamente indice di un cuore tenero, riflettono
piuttosto la convinzione che per rispondere alla globalizzazione
nel modo migliore, non dobbiamo limitarci ad individuare le
politiche giuste, ma bisogna anche cambiare atteggiamento: essere
disposti ad anteporre i nostri interessi comuni e quelli delle
future generazioni a vantaggi a breve termine".
La crisi della politica è sotto gli occhi di tutti, è prima di
tutto una crisi etica profonda che attraversa la società e si
riverbera sulla partecipazione attiva dei cittadini. Il degrado del
dibattito politico è sotto gli occhi di tutti, sui giornali
parliamo delle case di uno, delle case dell'altro, e questo è il
risultato del berlusconismo. Tutte le democrazie si preoccupano di
fronte alla crisi della partecipazione, in Valle d'Aosta tutte le
forze politiche hanno espresso la necessità di reagire a questo
allontanamento. Io la ringrazio, Presidente, per l'iniziativa della
Scuola di Democrazia, che so avere avuto un riscontro molto
significativo. Serve dunque un grande senso di responsabilità e di
trasparenza, si chiamava
glasnost
, come usavano quelli che
volevano uscire dagli anni bui dell'URSS e trovare la democrazia,
la democrazia innanzitutto come trasparenza pubblica per tutti, non
un patto di sangue fra pochi.
Credo che in questo Consiglio aleggi una certa ambiguità: dal
2008 ad oggi la situazione si è evoluta, ma non attraverso un
dibattito franco; si preferisce alle volte parlarne sui giornali e
questo è già un indicatore di un'assonanza con le modalità della
politica nazionale, depotenziare il Parlamento, depotenziare i
Consigli, con una certa resistenza alle volte del Governo nazionale
ad andare in Parlamento; ma è una cosa che si può avvertire anche
qui, alle volte. Ci sono stati dei segnali di una simpatia per una
certa idea berlusconiana, lo dobbiamo dire qui, e da subito la
"Brunettina" - e il PD fu il solo a denunciare quel significato già
di svolta a destra - fu uno dei primi passi di un assenso alla
politica di destra; di fatto, pur tentando di adeguarla alla
situazione regionale, si condividevano i ragionamenti di fondo.
La maggioranza costituita dalle forze autonomiste dell'UV, della
Stella Alpina-UdC e della Fédération Autonomiste, fin dalle prime
elezioni europee ha ufficialmente stretto un'alleanza con la Lega
Nord e il Popolo della Libertà; consentitemi di dire che la Lega
Nord, che fa parte della maggioranza di Aosta, tanto per capirci, è
il maggior nemico in questo momento delle autonomie speciali. Si
batte a spada tratta in tutto il Piemonte, Lombardia e Veneto
contro le autonomie speciali, e noi l'abbiamo portata al governo
del Comune di Aosta. Questo lo posso certificare, perché nei nostri
tentativi che facciamo nelle assemblee del Partito Democratico
abbiamo cercato di introdurre elementi nei documenti sul
federalismo che parlino delle autonomie speciali all'interno del
nostro partito, troviamo forti resistenze dei nostri amici del
Veneto, perché ci dicono: guardate che la Lega non ci dà tregua
sulla questione delle autonomie speciali.
Naturalmente si è cercato di smascherare un percorso verso la
destra con motivazioni tecniche, legate alla natura della legge
elettorale che non consente l'elezione di un Parlamentare
valdostano, almeno in apparenza la cosa era così; gli elettori
valdostani di questa
nouvelle droite
o
droite
valdôtaine
, composta da un'ampia alleanza autonomista e PdL,
hanno contribuito ad eleggere la straordinaria cantante Iva
Zanicchi, la Parlamentare più assente fra quelli che frequentano
Bruxelles, e comunque un gruppo di Parlamentari europei spesso
schierati su posizioni assai poco federaliste e in Europa, spesso,
in contrasto con il riconoscimento dei diritti dei popoli
minoritari. Naturalmente mi aspetto che dopo questo intervento
arrivi qui, in visita, la Zanicchi con una valigia piena di doni da
Bruxelles, perché ormai il linguaggio è questo, non è più quello
valoriale, culturale, ma si parla di: cosa porti nella
valigetta?
C'è stato poi il passaggio sulla riforma della legge elettorale
con il voto di un ordine del giorno, dopo aver sbraitato sui
giornali che si era contrari alle cariche del Vicesindaco,
dell'elezione diretta del Vicesindaco, le elezioni comunali di
Aosta; siamo certi che adesso siamo saliti nella sala VIP della
nave a vapore di Berlusconi e non ci rendiamo conto che quella nave
è il Titanic e trascinerà la Valle d'Aosta con sé, e lo dimostrano
i dati sulla manovra economica.
Leggo le conclusioni. Noi continueremo a cercare la chiarezza e,
come espresso nel documento della direzione del nostro partito, a
cercare la più ampia alleanza possibile fra le forze del
centro-sinistra che si riconoscono contrarie alla politica del
berlusconismo. Ad Aosta abbiamo quasi inconsapevolmente anticipato
l'Ulivo di Bersani e cercheremo di accorciare ancora le distanze,
testardi e instancabili, con l'ALPE da una parte e con gli
esponenti autonomisti che si riconoscono nei valori del
centro-sinistra. Non ci preoccupa...
Président
- ...je dois interrompre votre
intervention.
Donzel (PD)
- ...va bene, la pubblicherò da un'altra
parte. Grazie Presidente.
La parole au Conseiller Secrétaire Tibaldi.
Tibaldi (PdL)
- Grazie Presidente. Questa è una
risoluzione che senz'altro dà la possibilità di affrontare un
argomento che comunque scalda gli animi e, perlomeno se non li ha
scaldati finora in quest'aula, è oggetto di chiacchiericcio non
solo sui giornali, ma anche fra le diverse parti politiche che sono
chiamate in causa.
Innanzitutto mi sento di dire che le condizioni originarie non
sono mutate, collega Louvin, perché il PdL nel 2008 è stato eletto
con una lista autonoma nell'ambito della consultazione regionale, è
stato assegnato alla minoranza e come minoranza rimane. La
dichiarazione rilasciata recentemente alla stampa dal capogruppo
Lattanzi dice chiaramente che il PdL è per ora forza di
opposizione. Sarà pur vero che ci sono state dichiarazioni diverse,
come lei ha voluto citare, ma si sa che le affermazioni si fanno,
talvolta non vengono interpretate nel modo giusto, le sensibilità
nei partiti sono diverse. Immagino anche che nel vostro ci sia un
certo livello di dialettica democratica, la democrazia è
trasparenza, come avete ricordato, ma anche dialettica, e devo dire
che il PdL in questa fase è dialettico... su questo penso che ve ne
siate accorti.
Ci fa però specie ricevere delle lezioni di stile o perlomeno su
come si fa l'opposizione da un esponente oggi in minoranza come il
collega Louvin, che sa cosa vuol dire appartenere alla maggioranza.
Appartenere alla maggioranza vuol dire ricoprire per lungo tempo,
come lei ha fatto, ruoli importanti, ruoli di vertice, le massime
poltrone regionali o anche ruoli assessorili, o comunque
condividere scelte di potere vere e proprie. Non risulta -
perlomeno a me - che il PdL abbia condiviso scelte di potere fino a
questo momento; se fosse diversamente sarò smentito da qualche mio
collega, dal Presidente della Regione. Lei invece sa cosa vuol dire
far parte della maggioranza. Se vuole dare lezioni di stile su come
si fa l'opposizione, per carità, oggi avrete forse la "palma" delle
iniziative ispettive più numerose, ve lo riconosciamo, però la
minoranza non si fa solo guardando le iniziative ispettive!
Anch'io sono abituato a fare delle rassegne statistiche, perché
ho la predilezione per i numeri, per le variabili, i fenomeni, e mi
sono anch'io cimentato, grazie al prezioso ausilio della segreteria
della Vicepresidenza, in un censimento degli atti normativi e
legislativi solo del 2010, di come sono stati votati dalle forze
politiche di minoranza. Come lei mi consegnerà la sua, io le
consegnerò la mia ricerca, vedrà che la distinzione fra PdL, PD e
ALPE è veramente sottile, perché ci sono diversi atti normativi che
sono stati votati favorevolmente, in particolare su 31 atti
normativi 17 volte, noi, come minoranza, abbiamo votato
favorevolmente e 7 volte abbiamo votato unanimemente non
favorevolmente; le altre volte abbiamo avuto dei
distinguo
.
Posso però citare anche atti in cui noi non abbiamo votato
favorevolmente, mentre voi avete votato favorevolmente. Vedo per
esempio le modificazioni alla legge regionale sul patrimonio
immobiliare regionale... noi ci siamo astenuti, il PD ha votato
favorevolmente, voi vi siete manifestati contrari... dovremmo dire:
allora sono filomaggioritari! Se ragioniamo nello specifico, penso
che ci perdiamo in un insieme disordinato di ragionamenti che alla
fine non sono sintetizzabili. Peraltro si può fare anche sugli atti
amministrativi, dove il PD era favorevole sempre su questo piano,
perché c'è un atto normativo e un atto amministrativo per i beni
immobili regionali inservibili per uso pubblico; noi ci siamo
astenuti, voi vi siete astenuti. Sul piano informatico, approvato
nello scorso Consiglio, il PD e il PdL hanno votato alla stessa
maniera, solo ALPE ha votato differentemente. Se andiamo a cercare
il pelo nell'uovo, penso che di peli ce ne siano per tutti, non
solo per noi, e così via.
Credo che anche dalla sinistra oggi rappresentata dal Donzel non
si possa dire di rappresentare quell'opposizione perfetta o
perlomeno efficace che ho vissuto negli ultimi dieci anni con i
vostri colleghi: quella sì che era un'opposizione che spaccava il
Consiglio! Se ne ricorderà l'ex Presidente Caveri di quali sono
state certe
bagarres
che si sono sviluppate in aula, dove ci
si attaccava alle procedure regolamentari, ai tempi; evidentemente
Rollandin è più fortunato e ha delle minoranze che sono più
collaborative. Non guardo solo al PdL, guardo anche a voi del PD,
perché il lasciare la casa comunale di Aosta ha comportato un
versamento di lacrime che ancora adesso inumidisce il
parterre
dell'aula, è notizia fresca questa, non è del
giurassico della politica valdostana. Mi pare di capire che ci
siano stati anche dei tentativi, se non così trasparenti ed emersi
anche da parte di ALPE, di fare in modo che non si creasse quella
vituperata alleanza al Comune di Aosta fra le forze autonomiste e
il PdL. Un'altra cosa che tengo a precisare è che ogni
consultazione ha una sua storia, non solo in termini di risultati,
ma anche in termini di tassello politico-amministrativo autonomo
che vede dei soggetti esercitare legittimamente l'autorità di
governo e altri soggetti altrettanto legittimamente opporsi al
governo.
Allora oggi, sentire lezioni di stile, sinceramente mi provoca;
mi avete provocato e siete riusciti bene a provocarmi. Sarà
interessante sentire cosa risponderà anche da parte mia il
Presidente della Regione, perché è lui che in questo momento ha
voce in capitolo. L'oracolo di Brusson ci dirà se il perimetro
della sua maggioranza è stato allargato, e questo anche a mia
insaputa, o se il perimetro della maggioranza rimane quello che gli
elettori nel 2008 hanno stabilito in maniera netta e
inequivocabile. Sarà interessante anche sapere se ci sono esigenze
di modificare e rilanciare il programma di legislatura, ma penso
che le forze autonomiste, su questo, forse qualche idea già ce
l'hanno.
Mi limito a queste considerazioni, poi il mio capogruppo ne
aggiungerà altre, ma questa risoluzione la considero di buon
auspicio per mettere un punto fermo in un panorama politico di
mezza legislatura che ha bisogno di una certezza in più.
Président
- Quelqu'un d'autre demande d'intervenir?
La parole au Président de la Région, Rollandin.
Rollandin (UV)
- Grazie Presidente. Credo che per la
discussione in atto non si debba scomodare un veggente. Ritengo sia
invece già tutto molto chiaro, scritto in termini assolutamente
leggibili per chi li vuole leggere; per chi vuole interpretare
quello che succede nell'aula con l'aiuto, il sussidio delle
dichiarazioni che - come è stato ricordato - lasciano sovente il
tempo che trovano, è un aspetto diverso.
Voglio ricordare che questa risoluzione è stata scritta -
qualcuno ha detto per chiarezza - e in più ci era stato chiesto di
discuterla con urgenza, una richiesta che abbiamo respinto perché,
come è stato dimostrato, di urgente non c'era nulla! Questo è un
dibattito corretto che si può fare ed è normale che ci siano ogni
tanto delle pruderie, qualcuno che dice andiamo a vedere, qualcuno
che dice andiamo a stanarli, come se ci fossero chissà quali cose
segrete!
Il collega Louvin ha chiesto chiarezza; noi siamo sempre stati
trasparenti e chiari, non solo in Consiglio. Ha ricordato un
percorso ripreso anche dal collega Tibaldi, cioè le forze presenti
in questo Consiglio sono state espresse da una consultazione
popolare e come tale noi, qui, siamo a portare avanti un'azione
amministrativa che ha risvolti politici. La politica era
intervenuta in modo pesante nel momento in cui si erano create le
alleanze, in cui si era fatto anche un programma che poi era stato
visto come programma di legislatura. Quando si è parlato del
programma di legislatura, abbiamo detto con chiarezza che era un
programma aperto, non un programma che voleva creare delle
barriere, dividere. Naturalmente le aperture che sono state
ricordate hanno portato ad indicare due membri, non della
maggioranza, in posizione di Presidenza delle commissioni e, per
quanto ci riguarda, dobbiamo dire che da entrambi abbiamo visto
gestire le commissioni con equilibrio e professionalità.
Il Consigliere Rigo ha deciso di lasciare il suo posto alla
vigilia delle elezioni comunali non certo perché è stato richiesto
dalla maggioranza, nessuno gli ha chiesto di lasciare la sua
Presidenza. C'è stata giustamente una richiesta di conoscere le
motivazioni, perché francamente non c'era una motivazione
particolare: c'era l'esigenza sentita da Rigo di fare chiarezza per
altri versi alla vigilia di un altro appuntamento elettorale che
erano le elezioni comunali.
Poi è stato correttamente ricordato che in questa legislatura ci
sono stati due appuntamenti elettorali importanti: le elezioni
europee, dove da parte delle forze autonomiste, per una ragione che
è stata spiegata all'inizio con difficoltà anche alla gente, e devo
dire che le forze autonomiste hanno pagato qualcosa, come anche il
PdL, nel momento in cui hanno scelto per l'Europa, perché noi
ritenevamo che fosse giusto cercare di avere una rappresentanza a
livello europeo, e io devo dire che c'è stato un riscontro
positivo. Sarebbe stato il massimo se avessimo avuto l'eletto, noi
questo ce lo auguravamo anche per gli altri, per noi era importante
avere un Parlamentare europeo, tant'è che unanimemente avevamo
cercato di dire: modifichiamo la legge per il Parlamento europeo,
sennò difficilmente, se non avremo la maturità per metterci tutti
d'accordo per esprimere... ma difficilmente questo succede, e non è
successo. Io me lo auguro, ma mi auguro molto di più: che ci sia la
modifica della legge che vada nell'ottica di dare una
rappresentanza per ogni Regione. Questo è stato un passaggio
delicato, che è stato vissuto dalla parte politica, e qui faccio un
inciso: come amministratori parliamo e agiamo su mandato e portando
giustamente avanti un programma condiviso dalle forze politiche che
qui rappresentiamo; gli accordi per le europee sono stati fatti a
livello di forze politiche, non è in quest'aula che abbiamo
discusso delle europee, le forze politiche dei tre movimenti delle
forze autonomiste con il PdL hanno fatto un accordo per le europee,
un accordo visto a Roma, quindi nelle sedi opportune.
Poi c'è stato il passaggio delicato delle comunali. Qualcuno ha
detto che noi avremmo favorito la Zanicchi... io non entro nel
merito di chi ha favorito i voti che altri hanno portato, sarebbe
una bella analisi questa! Comunque ognuno su questo faccia il
proprio esame. Al di là del discorso europeo, arriviamo alle
comunali; le forze politiche hanno fatto una scelta che ha portato
ad un accordo che è stato presentato ufficialmente dalle forze
politiche, a cui poi ognuno di noi, secondo la propria sensibilità,
ha portato più o meno fortuna. Questo accordo politico forze
autonomiste e PdL, ha vinto anche bene, sta governando a nostro
avviso bene, noi facciamo di tutto per essere come eravamo prima.
Noi lo abbiamo detto in quest'aula: abbiamo sempre cercato di
collaborare con il Comune di Aosta e adesso stiamo facendo lo
stesso discorso con le forze che vedono la presenza del PdL, per
cui alcuni argomenti non devono essere visti come se fosse una
prerogativa il fatto che ci siano incontri che chiaramente vedono
le forze politiche interessate al Comune di Aosta con le forze
politiche che amministrano in Regione, come era prima, con la
logica di portare avanti un programma condiviso con il Comune di
Aosta, sul quale noi investiamo molto. Non dimentichiamo che il
Comune di Aosta ha quel peso che tutti abbiamo sempre ricordato e
che vogliamo ribadire qui. Quindi c'è una forte volontà, sotto
questo profilo, di creare le premesse per...
Sento che qui ci sono molti che sono bravi a fare l'analisi in
casa di altri... noi non abbiamo fatto i commenti sulle primarie
per il candidato sindaco al Comune di Aosta della sinistra: anche
lì ci sono stati sicuramente dei passaggi interessanti su chi e
come ha partecipato alle primarie, cosa ne è uscito... noi abbiamo
preso atto, ma è una questione interna alle singole forze. Noi
abbiamo lavorato per far vincere al Comune di Aosta la squadra che
ci rappresenta e che noi vediamo con molta simpatia e soprattutto
con grande collaborazione. Ad un certo punto qui è emerso che una
delle preoccupazioni è quella di vedere in alcuni incontri cosa
succede quando vengono alcuni ministri. Credo che normalmente avere
la visita di ministri sia importante nel momento in cui si
ricollega con delle azioni molto significative; l'ultima visita del
Ministro Ronchi, in cui abbiamo invitato anche i rappresentanti del
PdL, era legata ad un atto significativo nell'ambito della politica
europea, come quando ci sono state visite di Parlamentari europei
che sono venuti, li abbiamo ricevuti e abbiamo seguito questo.
Concludendo - e poi interverrò nuovamente in sede di
dichiarazione - abbiamo oggi, qui, la contezza di avere una
collaborazione buona e aperta con chi ha dato la disponibilità a
lavorare per la Valle d'Aosta, e il PdL questo lo ha dimostrato; se
lo dimostreranno altri, benissimo, ne prenderemo atto! In questo
caso il PdL ha una forza maggiore perché a Roma amministrano;
comunque sia, il Governo è del PdL
Riteniamo che questa sia una fase delicata, che la
collaborazione sia importante e su questo vogliamo continuare
dicendo chiaro che gli accordi politici vengono fatti non in questa
sede, ma in un'altra sede, come è giusto e come sempre è stato
fatto.
Président
- Chacun peut s'exprimer, c'est évident que la
boule revient surtout aux Conseillers qui ont présenté la
résolution.
La parole au Conseiller Louvin pour motion d'ordre.
Louvin (ALPE)
- Il Presidente aveva iniziato un discorso,
mi pare si sia interrotto su una dichiarazione generica di
collaborazione buona e aperta, rinviando poi a qualcosa che avremmo
sentito dopo, ma non so di cosa si tratti; sono un po'
esterrefatto, perché ho l'impressione di essere di fronte ad un
dibattito monco poiché manca il garbo da parte di alcune forze
politiche, me lo consentano, di avere preso posizione su una
questione di questo calibro. Lo ritengo sgarbato, anche perché era
stato annunciato ed atteso questo intervento del Presidente della
Regione. L'autorevole capogruppo della Stella Alpina che mi sta di
fronte aveva testualmente annunciato che, all'esito delle
dichiarazioni in aula - che erano il punto focale di questa
riunione - si sarebbero finalmente espressi. Forse non è gradito
esprimersi sul tema.
Allora cedo la parola in attesa di conoscere l'opinione degli
altri, perché come proponente prima di chiudere la discussione...
grazie, in attesa di riprenderla...
Presidente
- Siamo in fase di dichiarazione di
voto...
La Torre
(fuori microfono)
- ...uno si alza, si
siede, fatemi capire, poi interveniamo...
Presidente
- ...allora chieda la parola...
La parola al Consigliere La Torre per mozione d'ordine.
La Torre (FA)
- Grazie Presidente. Evidentemente per
mozione d'ordine, ma senza nessuna polemica...
(interruzione del Consigliere Louvin, fuori
microfono)
...io le rispondo con un'altra mozione d'ordine, perché non è
che uno si alza in piedi, fa quasi una dichiarazione che più che
una mozione d'ordine, è quasi un atto di accusa nei confronti...
cioè non è comprensibile: o lei si alza e fa la sua dichiarazione
di voto, legittima, mi dice quello che mi deve dire, legittimo, noi
ci riserviamo di intervenire, penso altrettanto legittimo. Ma non è
che si alza, poi si siede, cioè non è chiaro questo comportamento,
non lo comprendo bene.
Mi rivolgo al Presidente se questo è nella procedura, non so,
chiedo.
Presidente
- Guardi, sto cercando di fare in modo che
questa discussione si svolga in maniera serena. Se il collega
Louvin intanto come proponente forse non ha afferrato bene la cosa,
si scuserà con l'aula e riprendiamo serenamente i lavori, perché ho
cercato anche di non applicare il Regolamento e di dare a tutti la
possibilità di esprimersi, per cui se lei vuol fare la
dichiarazione di voto io le do la parola molto volentieri.
La parola al Consigliere La Torre.
La Torre (FA)
- Grazie Presidente. Accolgo l'invito a
mantenere tutto in un ambito di massima serenità.
Dopo gli interventi che ho sentito da parte dei colleghi
dell'opposizione, forse consiglierei di prevedere anche dei corsi
di
orienteering
- si dice così? - ...li fanno a scuola,
perché secondo me sono necessari, ho la sensazione che qualcuno ne
avrebbe necessità. Poi penso anche solo a Sandri nell'altra
legislatura, le sue azioni e tutte le conseguenze... forse
bisognerebbe imparare ad orientarsi meglio per quel che riguarda le
cose che si dicono.
Comunque ci terrei solo a precisare due cose: innanzitutto è
stato chiarito molto bene che esiste un aspetto amministrativo ed
un aspetto politico. L'aspetto amministrativo è sotto gli occhi di
tutti ed è quello di un'Italia che cambia, di una Regione a Statuto
speciale che deve raccordarsi con questa Italia che cambia e per
farlo si può fare solo partendo da un presupposto in quest'aula:
innanzitutto che siamo tutti valdostani e poi che ognuno perora la
causa ideologica che gli sta a cuore. Ma se si parte da questo
presupposto credo che non ci possano essere dei vincoli, delle
barriere o dei limiti su chi deve e possa operare nell'interesse
del bene comune della Valle. Quindi se queste barriere non ci sono,
e oggi in questo momento abbiamo la possibilità di collaborare con
il PdL che è il partito di governo, senza alcun dubbio, che ha
completamente in mano la barra del Governo, seppur con altri
alleati, per cercare di difendere le nostre prerogative, di portare
a casa quelli che non sono dei risultati di scambio - perché qui
non c'è un termine di scambio, qui c'è un termine di difesa attiva
della nostra autonomia - e, se abbiamo all'interno di questa
componente un sostegno, credo che sia un fatto amministrativo
importante. Ci sono degli eventi che sono stati citati, i decreti
attuativi, la visita del Ministro Ronchi, dialoghi aperti su cose
importanti come la gestione delle acque e il trasporto di energia
elettrica, non possono che essere degli eventi positivi. E questo
riguarda l'Amministrazione su cui si creano delle convergenze di
fatto su obiettivi programmatici che possono essere condivisi. C'è
un programma che è aperto, ed è aperto a chi crede nel bene della
Valle d'Aosta; giustamente ha detto il Presidente, se qualcuno
anche di voi è in grado di fare qualcosa, ben venga, venite e
portateci il vostro contributo.
Poi c'è un aspetto politico, di cui sono un sostenitore essendo
anche un segretario politico, perché non ci deve essere una
sovrapposizione fra amministrazione e politica, sennò troppo potere
all'amministrazione; così come la politica deve avere il suo ruolo
che è un ruolo importante e che deve essere giocato, ed è quello
che si sta avviando.
Se non sbaglio, ho letto l'altra settimana che il PdL si è
riunito e ha dibattuto con gli organi politici le proprie posizioni
in maniera molto trasparente; credo che si sia avviato un dibattito
politico finalmente, all'esterno di quest'aula, che prevedrà una
serie di incontri fra tutte le forze politiche, perlomeno con
quelle della maggioranza: questo è il senso. Se questi dibattiti e
questi incontri porteranno a successive riflessioni, le faremo
insieme, le faremo in quest'aula, sui giornali, nelle sedi
opportune.
Quindi la vostra risoluzione mi pare provocatoria, anche se una
provocazione legittima, perché è nell'interesse della vostra parte
politica cercare di portare in questo terreno il dibattito. Non ho
colto fino in fondo tutte le battute sull'ambiguità, cioè non vedo
nessuna somiglianza fra il Presidente Rollandin e Vendola, quindi
tutte queste ambiguità che voi richiamate sono invece nelle
politiche che praticate a livello nazionale, perché è difficile
capirvi.
(interruzione del Consigliere Donzel, fuori
microfono)
...no, l'ambiguità politica, perché Vendola mi sembra che dica
delle cose diverse da quelle che dice il PD...
Presidente
- ...per cortesia non interrompete, fuori fate
i conti, ma qui...
Donzel
(fuori microfono)
- ...guardi che poi si è
corretto...
La Torre (FA)
- ...non mi sono corretto, intanto non mi
interrompa...
Presidente
- ...ne risponderà, non tocca a lei giudicare
quello che dice La Torre...
La Torre (FA)
- ...primo, non mi interrompa; seconda
cosa, non sia l'interprete del mio pensiero, perché se lei mi
lascia finire penso che le ambiguità le ha veramente il suo partito
rispetto alle posizioni politiche di Vendola, così come le ha
rispetto alle posizioni politiche di Di Pietro, quindi è lei che ha
fatto un richiamo all'ambiguità e io le ambiguità gliele respingo,
perché chi ha citato le ambiguità è lei, non io. Io le sto
respingendo le sue ambiguità. Grazie.
Presidente
- La parola al Consigliere Salzone per
dichiarazione di voto.
Salzone (SA-UdC-VdA)
- Grazie Presidente.
Non avevamo pensato di non rispondere, anche solo per un atto di
cortesia, alla risoluzione presentata dai gruppi di opposizione. È
che la base di questa discussione non mi pare che dia dei riscontri
così nuovi rispetto al dibattito politico che avviene normalmente
anche al di fuori di quest'aula. Abbiamo sempre ritenuto che i
ruoli sono diversi; un conto sono i ruoli che devono avere le
segreterie dei partiti, un conto è il ruolo che giochiamo noi, in
quest'aula, che è molto più amministrativo. Ciò non ci fa
nascondere dietro un problema che è tutto politico, al quale siamo
senz'altro interessati.
Per rispondere alla vostra risoluzione, crediamo che la
posizione di Stella Alpina, da quando si è cominciato a discutere
di questo problema anche solo sui giornali, mai con atti ufficiali,
è sempre stata coerente, lineare. Come sempre, abbiamo detto che il
mandato elettorale è stato chiaro, abbiamo votato con una legge
nuova, abbiamo ragionato su un programma, è evidente che le cose
rimangono dentro questi limiti allo stato attuale. Oggi però non
possiamo non riconoscere che lo scenario, soprattutto in
quest'aula, è cambiato nell'ambito dei rapporti politici. Se faccio
l'analisi della posizione del PdL nella scorsa legislatura rispetto
a quella di oggi, do un giudizio di correttezza politica, cioè
anche un movimento di opposizione può giocare un ruolo che
consente, sempre con i fini del bene della nostra Regione, di avere
dei rapporti concreti.
L'evoluzione c'è stata, è sotto gli occhi di tutti, quindi noi
puntiamo molto sul rafforzamento di questo rapporto, perché è
innegabile che il
fil rouge
che ci collega al Governo
nazionale ci ha portati ad avere un rapporto migliore - e poi lo
vedremo anche nei fatti - e qualche segnale c'è stato, alcune cose
importanti sono state votate, cito l'ENEL, tanto perché è una delle
cose a cui teniamo in modo particolare. Sappiamo dell'impegno che
c'è stato da parte dei Consiglieri Lattanzi e Zucchi, che si sono
recati più volte a Roma per salvaguardare... noi diciamo i nostri
diritti, ma consentitemi di dire che qui è in ballo un grande
discorso che è quello dei finanziamenti, perché la nostra autonomia
diventa anche migliore sulla base dei finanziamenti che possiamo
ottenere. Credo che questa sia una cosa da non nascondere, da non
mettere sotto il cuscino. Quindi siamo convinti che, mantenendo
questo tipo di rapporto, che ha dato già dei risultati concreti con
le elezioni europee, e in modo particolare con le elezioni al
Comune di Aosta, questo rapporto vada rafforzato; dopodiché si
vedrà quali sono i risultati, se ci saranno le condizioni per
andare a modificare o a migliorare un programma con la
collaborazione anche del PdL. Questo sarà un problema che sarà
discusso nelle diverse segreterie del partito.
Termino con una battuta a Donzel. Guardandoci negli occhi, caro
Donzel, perché ti ho visto con un'acredine particolare, ti voglio
dire che il vostro atteggiamento - a meno che io non sia uno che ha
delle visioni - è stato, fino ad un certo punto del percorso
politico di questa legislatura, in una certa maniera, e ci capiamo
bene: fino alle elezioni comunali dove anche voi aspettavate
sull'uscio di vedere se l'Union Valdôtaine vi avrebbe confermato in
maggioranza al Comune di Aosta o avrebbe scelto il PdL: questa è la
verità. Lo dico senza voler cercare lo scontro, perché ci siamo
passati anche noi; anche noi abbiamo fatto la nostra gavetta per
entrare in maggioranza. Con il Presidente Rollandin, collaboriamo
con atteggiamenti costruttivi, abbiamo cercato di costruire
qualcosa insieme.
Queste cose avvengono naturalmente, non c'è nulla di scandaloso,
ecco perché ritengo che l'acredine con cui hai affrontato questo
discorso mi ha personalmente sorpreso.
Président
- La parole au Conseiller Lattanzi.
Lattanzi (PdL)
- Grazie Presidente.
Questa risoluzione un merito ce l'ha, si parla forse per la
prima volta in maniera molto aperta e non intermediata dai media,
dalle interpretazioni che i media danno ai pensieri delle persone,
di qual è la situazione amministrativa e politica dei rapporti fra
le forze autonomiste e il PdL. Ha un merito relativo, nel senso che
per noi erano molto chiare, ma cogliamo l'occasione perché oggi
anche i media possano aver modo di capire quali sono le
posizioni.
Per quanto riguarda la risoluzione, sul primo punto credo che
abbia risposto il Presidente; noi non abbiamo da aggiungere
nient'altro, perché sotto l'aspetto amministrativo e ufficiale e
politico non c'è una virgola da aggiungere alle parole dette dal
Presidente della Giunta. Per quanto riguarda il secondo punto,
l'invito a noi a rassegnare le dimissioni credo che si annullino
prendendo atto del primo, perché è evidente, anche con l'intervento
fatto dal collega Tibaldi, che in questo momento siamo minoranza,
ma su questo voglio specificare due cose. Noi non ci siamo
candidati nel 2008 a fare l'opposizione; quando siamo andati dai
nostri cittadini abbiamo presentato un programma per andare a
governare la nostra regione come credo tutti. Quindi vorrei che per
una volta qualcuno la smettesse di dire: voi vi siete candidati e
avete fatto l'opposizione... no, noi ci siamo candidati per
governare...
Rigo
(fuori microfono)
- ...anche noi...
Lattanzi (PdL)
- ...benissimo. Poi abbiamo preso atto
come voi che alle forze autonomiste è stato assegnato il compito di
governare e a noi di fare un ruolo diverso, che può essere di
minoranza, di opposizione, opposizione dura, durissima,
intransigente, ostruzionismo con tutti i vari gradi e in questo
senso, come ricordava il collega Tibaldi, abbiamo avuto modo di
dimostrare la nostra capacità in tempi non sospetti di saper fare.
Però abbiamo preso atto che le elezioni avevano, sì, dato non a noi
il compito di governare, ma lo avevano dato alla coalizione
autonomista, che però non era una coalizione simile a quella degli
anni precedenti di centro-sinistra.
E qui voglio venire all'invito del collega Donzel, che ha
cercato di argomentare con Obama una supremazia valoriale rispetto
a noi, alle forze autonomiste. Io mi chiamo Massimo Luciano
Lattanzi, sono valdostano, sono autonomista, convinto federalista,
liberale e italiano. È chiaro il concetto? E così ci sentiamo noi,
del Popolo della Libertà... quindi, per cortesia, le etichette le
mettete su chi siete voi, non su chi sono gli altri! Noi siamo, e
siamo consci di essere quello che siamo, e in questo contesto,
dall'inizio della legislatura, abbiamo accolto con favore l'invito
delle forze autonomiste regionaliste a collaborare in questa
legislatura. E lo abbiamo fatto da subito con attività ispettive
per evidenziare le problematiche che c'erano, con proposizioni, con
voti favorevoli, a volte astensioni e anche contribuito con voti
contrari, sempre nella logica del dialogo, della collaborazione,
che peraltro è stata offerta anche a voi. Lo ricordava il
Presidente: le commissioni sono state offerte anche a voi, la
possibilità di votare a favore l'avete espressa anche voi, non
abbiamo fatto nulla che non fosse a nostro avviso quello di
collaborare con le forze regionaliste su un invito fatto e una
risposta data.
Poi aggiungo un elemento: nel 2008 è scoppiata la crisi, perché
bisogna ricordarcelo, altrimenti non contestualizziamo le scelte
politiche, perché la politica non è avulsa da quello che succede
fuori da questo palazzo. Nel 2008 ad ottobre si è ufficializzata la
crisi: noi, da quel momento, pochi mesi dopo le elezioni, abbiamo
compreso che la nostra regione era in pericolo e lo era per fatti
economici, finanziari, relazionali - le grandi riforme - e
strutturali rispetto al nostro rapporto con lo Stato. Abbiamo
acquisito con coscienza e responsabilità il ruolo di essere
interlocutori del Governo autonomista regionalista con il Governo
nazionale, che è il nostro, per favorire questi passaggi delicati
in un momento di crisi di riforme a favore di tutta la comunità
valdostana. Lo abbiamo fatto anche su temi... qualcuno lo ha
ricordato: voi eravate contro la regionalizzazione della Deval,
adesso siete a favore... tutto vero; ma bisogna che
contestualizziamo le valutazioni e le scelte politiche. In questo
momento, se non prendiamo in mano la gestione e la distribuzione
dell'energia elettrica, questa va in mano ad un ente statale che
semplicemente non lo ritiene strategico. Invece crediamo che i
valdostani meritino di avere la "loro" energia prodotta con le
"loro" centrali, distribuita con la "loro" società di
distribuzione. È sbagliato pensare così? Lo vedremo!
Allora noi rivendichiamo la nostra coerenza, il nostro senso di
responsabilità e la nostra voglia di dialogare. Il Presidente ha
detto bene, un conto sono i fatti amministrativi, un conto sono i
processi politici in atto; non ci nascondiamo sul fatto che
riteniamo l'accordo sulle europee e sul Comune di Aosta fatti
importanti di tipo anche politico, riconosciuti dai cittadini in
termini positivi, e crediamo che il ruolo del Popolo della Libertà
per la Valle d'Aosta sia un ruolo, come da tutti riconosciuto,
importante e strategico. Se poi questo nelle segreterie dei partiti
significherà trovare delle condivisioni su un programma che è stato
presentato nel 2008 e che, se voi lo leggete... vi rendete conto
dell'iniziativa che è nata nel 2008 e che oggi nel 2010 non può più
essere riconosciuta: qui mancano i processi di università e i
processi logistici, manca il piano del benessere sociale di cui
abbiamo discusso stamani, qui dentro non c'è neanche la sanità.
Questo perché era un programma elettorale di inizio legislatura che
aveva delle previsioni e oggi si sta adeguando alla nuova
situazione politica, economica, finanziaria ed istituzionale.
Noi in questo rivendichiamo il dovere-diritto di responsabilità,
e per la comunità valdostana faremo tutto il possibile perché le
idee liberali del Popolo della Libertà possano trovare in questo
Consiglio approvazione. Ci volete condannare per questo? E
condannateci!| Lo decideranno i cittadini quanto sarà stato
importante questo ruolo.
Président
- La parole au Conseiller Rigo.
Rigo
(fuori microfono)
- ...è possibile non per
dichiarazione di voto, ma visto che abbiamo tirato in ballo... il
Presidente della Regione, lo stesso Massimo Lattanzi...
Presidente
- ...sì ho capito, va bene, alla fine
dell'intervento dirà che è d'accordo o no, prenda la parola e parli
al microfono, grazie.
La parola al Consigliere Rigo.
Rigo (PD)
- Per fatto personale mi sembra eccessivo, ma
per spiegare meglio quello...
Donzel
(fuori microfono)
- ...ma no, perché poi
deve fare la dichiarazione di voto...
Rigo (PD)
- ...scusa, Lattanzi, posso utilizzare il mio
tempo come meglio mi aggrada? Dichiarazione di voto personale, tu
dici? Va bene.
Lattanzi è stato molto chiaro, ha ricordato i fatti politici del
2008, le elezioni regionali, c'erano tre raggruppamenti e tutti e
tre puntavano a governare questa Regione, giustamente; anche noi
abbiamo cercato di vincere le elezioni e poter avere gli strumenti
per governarla.
Il Presidente della Regione ha ricordato anche quali erano le
condizioni economiche e sociali nel 2008 e, proprio per venire
incontro a quel tipo di condizioni, era necessario cercare di
attivare, al di là delle maggioranze e minoranze, un rapporto
politico che non precludesse per tutti di dare il loro contributo a
far sì che i cittadini valdostani potessero superare la crisi
economica e non solo, quindi l'offerta alle forze di opposizione di
collaborare con il Governo regionale, quindi la nomina del
Consigliere Zucchi a Presidente della commissione e del
sottoscritto di un'altra commissione. Nel frattempo, durante il
2009 e 2010 ci sono stati accordi politici fra le forze della
maggioranza ed alcune forze di opposizione, in particolare il
partito del Popolo della Libertà.
Credo che, per quanto mi riguardava, le condizioni di equilibrio
fra le forze di maggioranza e le forze di minoranza nel 2008 non
erano più quelle del 2010; quella proposta di condivisione della
responsabilità a cui ci aveva tutti quanti richiamato il Presidente
Rollandin per quanto mi riguardava, non c'erano più, quindi a
questo punto le dimissioni del sottoscritto da Presidente della
commissione. Questa è chiarezza dal punto di vista dell'equilibrio
della situazione politica che c'era un po' di mesi fa, situazione
che è presente tuttora.
Qui si è parlato di ambiguità... finalmente in quest'aula si è
discusso di una cosa di cui sta discutendo la gente tutti i giorni
rispetto alle dichiarazioni che si sono avvicendate in questi
giorni sulle nuove formule politiche: ci siamo o non ci siamo in
maggioranza, vogliamo modificare il programma di legislatura... no,
non potete modificare il programma di legislatura, quello è il
programma di governo delle forze autonomistiche... insomma, oggi le
espressioni delle forze politiche forse hanno chiarito la
situazione.
Credo che fosse necessario questo momento di dibattito, per
questo sono favorevole alla risoluzione presentata.
Presidente
- Qualsiasi Consigliere è autorizzato a
intervenire.
La parola al Consigliere Donzel.
Donzel (PD)
- Egregio Presidente, cari colleghi, non
credo che nell'intervento che ho fatto all'inizio ci fosse
manifesta ostilità nei confronti di nessuno; poi mi scuso con il
collega La Torre, ho frainteso una sua espressione, quindi non c'è
animosità rispetto al dibattito, ma sicuramente credo in questo
tipo di dibattito.
Credo che il tentativo del Presidente Rollandin - che rispetto
per il lavoro che fa - di far credere che l'Union Valdôtaine
alleata con il PdL o alleata con il centro-sinistra sia la stessa
cosa... io non ci credo. E questo abbiamo cercato di fare. Sto
valutando le dichiarazioni del Presidente che ha cercato di
spiegare come nulla cambi, che c'è la possibilità di collaborare
per tutti; ci sono condizioni di collaborazione e altre cose sono
le alleanze di tipo politico. Giustamente il capogruppo Lattanzi
dice: voglio portare il mio ideale liberale all'interno della
maggioranza. Credo che voi vogliate portare i vostri valori. Io non
parlo di disprezzo nei confronti dei vostri valori, ho dei valori
di riferimento diversi, cioè di una diversità. Credo che questa
diversità di valori, quando iscritti all'Union fecero parte di un
governo di centro-sinistra a livello nazionale, fecero parte del
Governo D'Alema, ci fosse non solo una questione di interesse, ma
anche una certa condivisione di un certo numero di valori. Quello
che vogliamo far capire è che adesso si condividono altri valori,
se si fanno altre alleanze. Non ci si allea con Tizio o Caio per
andare in Europa a rappresentare legnate agli immigrati e cose di
questo tipo, sono altre scelte valoriali, non le si può vendere
come un fatto economico!
Sul Comune di Aosta leggo quello che avevo scritto, così non è
una reazione al collega Salzone, hai fatto bene a citarlo... io
purtroppo non ho avuto tempo di leggere l'intervento per intero, ma
lo avevo messo. Scrivevo: il terzo passaggio di queste tappe di
avvicinamento di una Union che va nel berlusconismo, non del PdL
che viene in maggioranza, come ha detto bene il Presidente
dell'assemblea del PD, Fabio Protasoni, qui è l'Union che aderisce
ad altri valori, il terzo passaggio è costituito dalle elezioni
comunali di Aosta, dove a fronte di dichiarazioni di stima e di
riconoscimento per l'amministrazione uscente, si è optato per una
svolta a destra, o "scivolamento graduale" verso la destra.
Naturalmente la trasparenza avrebbe voluto una maggiore lealtà
comunicativa, vista la serenità, la cordialità dei rapporti dei
rappresentanti del PD in Comune. Così non è stato. Il leone ha
schiacciato il topolino che tante volte gli aveva levato le
spine... ma non siamo nel mondo delle fiabe, siamo nel mondo della
realtà!
Se qualcuno mi dice: sei rammaricato di questo? Ma certo che
sono rammaricato! Voi volete ridurla ad una questione di
poltroncine. Non è una questione di poltroncine, Presidente, è una
questione di valori, perché pensiamo che la nostra forza, con tutti
i suoi limiti e con tutti gli errori, si batteva per certi valori;
mi ricordo le battaglie fatte in Comune di Aosta sul bilancio, ogni
volta, per difendere due soldi in più per i servizi sociali e tante
battaglie sugli asili nido, una cultura diversa dei servizi... noi
riteniamo di averla rappresentata questa cosa in Valle d'Aosta,
anche quando eravamo nei banchi della maggioranza regionale. E
certo che ci battiamo, lo ripeto, era nelle conclusioni per
accorciare le distanze che ci legano a degli autonomisti come
l'ALPE, ma anche agli altri autonomisti, lo diciamo con franchezza:
non vogliamo interrompere il dialogo anche noi con l'Union, con
Stella Alpina e con Fédération, ma su una base valoriale, come
immagino anche da parte del PdL. Ma allora non mi si dica che c'è
un rapporto con gli uni o con gli altri sulla base di interessi;
gli 800.000.000 di euro che dovevano arrivare al Comune di Aosta
non arrivano, anzi, andate a verificare, mi pare che sia 1.000.000
di euro il taglio che verrà fatto alla grande collaborazione che
c'è con il Comune di Aosta! Si parla di 1.000.000 di euro in meno
nel bilancio comunale di Aosta, queste sono le realtà, questi sono
i numeri!
Non ci si venda l'alleanza con il PdL come un fatto che
interessa in termini economici la Valle d'Aosta; la manovra
finanziaria tocca tutte le Regioni, indipendentemente dai rapporti
di amicizia con il Premier. E quand'anche questo rapporto di
amicizia crescesse a tal punto, io difendo l'orgoglio dei
valdostani e non voglio accordi come quello che ha salvato il
Comune di Catania... quella è un'altra roba, non ha a che fare con
i miei valori.
Président
- La parole au Conseiller Louvin.
Louvin (ALPE)
- Grazie Presidente.
Se prima ci eravamo preoccupati che il dibattito non rimanesse
monco, era perché mancava questa parte che era necessaria per la
chiarezza dovuta in quest'aula. Non abbiamo nulla da insegnare a
nessuno, ma ci fa piacere che ci sia assunzione di ruolo e di
responsabilità da parte di ciascuno.
Non si esce dalla nebbia, nulla è mutato dopo questo dibattito,
nonostante l'utilità, la legittimità, la necessità del parlarne,
nulla è mutato perché nulla si vuol far mutare in questo momento.
Si rimane
sur le perron
, sull'uscio, curiosa questa
espressione:
rester sur le perron
, restare lì, non poter
ancora entrare nella casa del padre. Ed è un padre-padrone, lo
lamentiamo spesso, ma anche un padre-paternalista nel suo
atteggiamento che continua a tenere questa condotta di apertura
alla collaborazione buona. È lo stesso discorso che abbiamo sentito
due anni fa all'inizio di legislatura, con quell'offerta che
sembrava particolarmente generosa, che a noi sembrava già allora
piuttosto sospetta, perché non è una Presidenza di commissione che
sposta, è la qualità del rapporto politico che c'è in quest'aula ad
essere il cuore del problema, e qualità dei comportamenti se sono
non di becera opposizione, non di votare pro o contro quest'atto.
Naturalmente si possono votare, e noi votiamo a favore determinati
atti quando c'è condivisione, cerchiamo di concorrere nel nostro
piccolo anche noi al bene della Valle d'Aosta, ma è fondamentale
chiarirsi le idee sul rapporto che si vuole avere, perché se anche
le maggioranze si sostengono con l'appoggio o la collaborazione
esterna di pezzi dell'opposizione, questo non giova alla chiarezza,
non giova all'interno della maggioranza stessa che costantemente si
sente minacciata dall'ingresso potenziale di qualcuno e non giova
all'esterno.
Il Presidente della Regione ci ha poi detto molto chiaramente
che quello che raccontano i politici sui giornali... le
dichiarazioni lasciano il tempo che trovano. A me dispiace, se
fossi il segretario del PdL mi sentirei vagamente in difficoltà,
perché mi dichiara che da due anni lavora per raggiungere
l'obiettivo di maggioranza, cioè da due anni lavora per entrare in
maggioranza con il suo partito; dichiara testualmente: "Siamo in
evidente imbarazzo a trovarci all'opposizione in Regione, è
insostenibile". Non siamo noi a dirlo, è il segretario Bongiorno
che lo dichiara: "Se fosse per noi, la decisione sarebbe già
presa"... cioè voi siete già mentalmente, per parte vostra, come
disponibilità, come amore non ancora pienamente corrisposto, in
maggioranza, signori... aspettiamo una risposta.
Abbiamo cercato di aiutarvi, vi abbiamo teso una mano non in
modo malevolo, per aiutarvi a venire fuori dal guado, perché la
posizione di stare in mezzo - ho usato un'espressione poco fine che
non ripeterò - non è bene. Siccome cerco anch'io ogni tanto di
salire un po' di tono, mi appello al nostro venerato maestro
Sapegno, che è stato celebrato pochi giorni fa, che ha fatto uno
splendido commento alla Divina Commedia, e a quel
"Caccianli i
ciel per non esser men belli, né lo profondo inferno li riceve,
ch'alcuna gloria i rei avrebber d'elli"
e dice il maestro
Natalino Sapegno: li cacciano, i cieli li tengono lontani perché
altrimenti maculerebbero la loro bellezza. Non vi vogliono veder
fisicamente, formalmente, dichiaratamente; siete utili, ma non
graditi sul piano formale. Questo ci dispiace, crediamo che sia...
l'abbiamo chiamata "ambiguità", ma non ha nulla di negativo sul
piano personale, una melmosità di situazione dalla quale bisogna
uscire in un modo o nell'altro.
Noi vi auguriamo, ci auguriamo tutti che si esca e quindi
chiediamo ai colleghi di votare perché si vada fino in fondo in
questo percorso. Sappiamo già l'esito, vi ringraziamo tutti
comunque per quello che è stato detto con maggior o minor
velatezza; ringraziamo un po' di meno, ma non per scortesia, il
Presidente della Regione, perché continua a mantenere questo
rapporto personalistico con le forze politiche, superando la
chiarezza di rapporto che ci deve essere, e tenendo ancora una
volta la briglia di una situazione che lo vede personaggio centrale
e paternalistico in questa Regione. Grazie.
Presidente
- Volevo fare una notazione di merito: la
risoluzione è firmata dai colleghi Louvin e Carmela Fontana.
La parola alla Consigliera Carmela Fontana.
Fontana (PD)
- Grazie Presidente, due parole le volevo
dire anch'io.
Come hanno detto gli altri colleghi, questo è stato fatto per un
chiarimento, perché i cittadini fuori ci chiedevano questo
chiarimento, anche perché il capogruppo Lattanzi, sui giornali,
adesso non so... lui ha detto che sono i media che scrivono male,
ma io ho visto che sono interviste e dichiarazioni che ha fatto
lei! Questo è un chiarimento che dovevamo dare ai cittadini,
abbiamo fatto convintamente questa risoluzione e siamo orgogliosi
di quello che abbiamo fatto. Ognuno si deve prendere le sue
responsabilità; noi cercheremo di fare sempre il nostro lavoro -
penso bene - e, nel nostro piccolo, dare un aiuto di quel poco che
possiamo dare. Voteremo a favore della risoluzione.
Il capogruppo Lattanzi, una volta tanto, ha dichiarato che è
all'opposizione; vedremo nel corso di questa legislatura se
manterrà quello che ha detto o se è un'altra presa in giro nei
confronti dei cittadini!
Président
- La parole au Président de la Région,
Rollandin.
Rollandin (UV)
- Grazie Presidente.
Credo che il dibattito sia scivolato su binari più che corretti,
tranne forse in alcuni momenti, un po' l'acredine dell'ex che morde
la corda e cerca di istigare gli altri in qualche modo, per dire:
come mai, ma perché io non posso e voi sì... è questo
l'atteggiamento che nasce un po' in tutti in questa cosa, ma anche
perché la cosa più subdola è che questo invita... allora, nella
risoluzione ci sono due passaggi:
"invita il Presidente"
...
e penso di averlo fatto... il secondo passaggio è:
"i
Consiglieri del Popolo della Libertà a rassegnare le loro
dimissioni".
Io mi chiedo... vi invito a ritirarla, ma per non senso, perché
o ha una logica quello che diciamo, oppure voi siete a caccia di
poltrone. E ditelo allora! Delle due l'una! Veramente è un
controsenso! Io ho chiarito quello che è, quindi delle due
l'una.
Solo due brevissime notazioni politiche. Qui qualcuno viene a
dare lezioni di accordi e alleanze sui principi; vorrei ricordare a
Donzel qual è la situazione della Sicilia, dove il PD ha dato
l'accordo con il FLI di sostenere MPA al quarto governo della
Regione. Se questi sono i principi, auguri! Se questi sono i vostri
principi, auguri! Allora voi patentate tutti, siete con il FLI con
quelli che sono usciti dal PdL, tanto per dircela tutta...
(interruzione del Consigliere Donzel, fuori
microfono)
...sì, e se siete convinti voi non venite a dare lezioni qui su
quello che va fatto come politica!
Da quello che avete detto esce una considerazione: noi abbiamo
sempre cercato di portare alla discussione in Consiglio degli atti
che molte volte sono condivisi da tutti, è stato detto, e questo
non credo sia un difetto, ma credo vada nell'ottica dell'augurio
che tutti possono fare, degli atti condivisi.
Secondo problema, la collaborazione: è chiaro che noi la
auspichiamo. Abbiamo detto che però con il Popolo della Libertà
abbiamo fatto dei passaggi elettorali che sono stati decisi dalla
politica e di cui noi abbiamo fatto parte. Oggi siamo qui a dire
che ci sono dei contatti politici che vanno in una certa direzione,
di cui noi prendiamo atto e sappiamo che esistono. Noi prendiamo
altrettanto atto che "noi" mai abbiamo svenduto principi
dell'autonomia o dello Statuto, tant'è che tutte le volte che
abbiamo visto la paura di veder lesi i principi autonomisti,
abbiamo fatto ricorso alla Corte costituzionale, ivi compreso
quello della manovra: questo deve essere chiaro, quindi nessuno
rinuncia ai principi.
Ritengo che ci siano tutte le condizioni per chiedervi di
ritirare una risoluzione che, a questo punto, non ha più senso. Da
parte nostra, abbiamo detto che la collaborazione leale a noi
interessa, interessa in particolare la collaborazione con il PdL e
lo abbiamo riferito, perché in alcuni passaggi è stata importante e
determinante. Vorrei anche dire che Brunetta, quando ha fatto delle
dichiarazioni di un certo tipo, ci siamo permessi di dissentire;
adesso che ci ha proposto un accordo interessante, firmeremo con
Brunetta un accordo fra Regione Valle d'Aosta e un rappresentante
del Governo, per dire che non abbiamo dei preconcetti, valutiamo
gli atti e su questo lavoriamo.
Credo che il lavoro svolto da questo Consiglio sia stato
collegabile con la crisi, è già stato ricordato, perché bisogna
dare atto di questo; ci auguriamo che ci sia stata tutta la
chiarezza necessaria e la distinzione fra parte amministrativa e
parte politica e quindi, se così è, non ha più senso questa
risoluzione.
Se non la ritirate, chiaramente voteremo contro.
Président
- Les déclarations de vote vont dans la
direction de vouloir voter la résolution, donc je la soumets au
vote:
Conseillers présents: 34
Votants: 30
Pour: 8
Contre: 22
Abstentions: 4 (Benin, Lattanzi, Tibaldi, Zucchi)
Le Conseil n'approuve pas.
Président
- Nous avons achevé nos travaux.
La séance est levée.
---
La réunion se termine à douze heures et quarante
minutes.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK