Consiglio Regionale della Valle d'Aosta - Oggetto del Consiglio n. 1005 del 1° dicembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 1005 del 1° dicembre 1999 - Resoconto
OGGETTO N. 1005/XI Legge finanziaria e legge di bilancio
2000. (Prosecuzione dell'illustrazione e inizio della discussione
generale)
Presidente
Siamo al punto n. 13.1 e n. 13.2 in discussione
congiunta.
La parola al relatore, Consigliere Rini.
Rini (UV)
L'esame e l'approvazione del documento contabile
programmatorio quest'anno riveste un'importanza particolare non
tanto perché è l'ultimo del secolo e del millennio, ma perché
avviene in un momento congiunturale negativo per la nostra Valle
che ha richiesto un grande sforzo per far sì che in modo
responsabile e serio si possa dare alla collettività la possibilità
e l'opportunità di continuare nella crescita economica in modo da
evitare che i traguardi raggiunti in questi anni vengano
ridimensionati, per delle cause sicuramente non imputabili alla
popolazione valdostana e tantomeno a quest'Amministrazione e far sì
che il trend di crescita positivo di questi ultimi anni possa
continuare.
Il tasso di crescita dell'economia valdostana in coerenza con le
previsioni è stato anche per il 1998 superiore a quello nazionale
mentre per l'anno in corso e per il 2000 e 2001 le ripercussioni
sull'economia a seguito della chiusura del Tunnel del Monte Bianco
fanno prevedere una riduzione che ci porta ad una crescita
inferiore a quella del resto d'Italia con una perdita di valore
aggiunto, in termini assoluti, superiore ai 170 miliardi annui per
il 1999 e per il 2000, con negative ripercussioni anche per il
2001. Oltre alle minori entrate derivanti dalla chiusura del Tunnel
del Monte Bianco registriamo delle significative riduzioni per
quanto concerne:
a) l'IRAP che ha prodotto un gettito di molto inferiore alle
previsioni fatte dal Ministero delle Finanze;
b) le entrate relative alla concessione della Casa da Gioco, per
effetto delle modifiche apportate alla legge istitutiva della
gestione straordinaria che permettono alla stessa di far fronte
direttamente alle spese di funzionamento senza la necessità di
ulteriori interventi della Regione ma che prevede percentuali da
riconoscere alle casse regionali sui proventi dei giochi inferiori
rispetto al passato.
Per superare la momentanea difficoltà di bilancio si sarebbe
potuto aumentare la pressione fiscale e, come accade a livello
nazionale, diminuire l'entità dei trasferimenti agli enti
locali.
Questa soluzione avrebbe sicuramente provocato un'ulteriore
spinta negativa sull'intera economia valdostana.
Le scelte operate, che non vanno ad inasprire la già troppo alta
pressione fiscale fanno sì che certe risorse possano rimanere
disponibili per i cittadini e le imprese che sapranno come in un
passato recente farle fruttare per il miglioramento
dell'economia.
Oltre al maggior ricorso al debito rispetto agli anni passati,
si opera sul contenimento delle spese correnti e di funzionamento
con significativi tagli per quanto riguarda i convegni e le
manifestazioni, gli incarichi e le consulenze, l'acquisto di
autovetture, le mostre, le trasferte e l'acquisto di libri.
Per quanto riguarda gli enti locali si è voluto, in
controtendenza a quanto avviene a livello nazionale, aumentare i
trasferimenti che passano a 335 miliardi per il 2000 di cui circa
il 50 percento senza alcun vincolo di destinazione e ciò per
evitare di ribaltare sugli stessi il peso di questo difficile
momento ed evitare che per la quadratura dei bilanci avessero
dovuto adottare delle soluzioni che avrebbero sicuramente inciso
negativamente sui cittadini, come tagli ai servizi e agli
investimenti, aumento dei tributi, indebitamenti od aumenti delle
spese di compartecipazione di servizi di base.
Come già evidenziato negli anni precedenti, continua a ridursi
l'incidenza dei trasferimenti statali ed il consolidamento delle
risorse proprie, fattori che fanno sì che la Valle d'Aosta sia
sempre meno dipendente dallo Stato e tutt'altro che una Regione,
come qualcuno purtroppo anche davanti ai numeri, continua a
definire assistita.
Possiamo essere fieri ed orgogliosi del fatto che stiamo
raggiungendo la quasi totale autonomia della finanza regionale.
È opportuno ricordare che, come per il bilancio di previsione
del 1999, l'aumento dei tributi propri è dovuto all'effetto di
leggi dello Stato che attribuiscono alle autonomie locali tributi
propri e più precisamente l'IRT, l'addizionale IRPEF, l'IRAP ed il
gettito d'imposta sulla RCA.
La Regione, come evidenziato, ha deciso anche per il 2000 di non
incrementare la pressione fiscale, cosa che avrebbe potuto fare per
alcuni tributi, incremento che avrebbe garantito delle entrate per
il bilancio, ma che avrebbe messo in serie difficoltà gli operatori
economici ed i cittadini.
Parte delle minori entrate che sono state evidenziate verranno
compensate dalla previsione d'incrementi per quanto riguarda la
tassa di circolazione dogli autoveicoli, i proventi del lotto e
l'imposta sulla fabbricazione della birra.
La spesa corrente per l'anno 2000 costituisce oltre il 64
percento del totale ed è prevista in 1.346 miliardi, ma quella di
stretta competenza regionale è di poco superiore a 616 miliardi in
quanto 729.700 milioni sono rappresentati da oneri che altrove sono
posti a carico del bilancio dello Stato.
Come ben sappiamo, rispetto ad altre regioni abbiamo a totale
carico la spesa sanitaria, i trasporti, gli enti locali, le
funzioni prefettizie, il personale scolastico docente, la
protezione civile, i servizi antincendio, le strade ex statali e le
pensioni d'invalidità.
Come già accennato stiamo continuando nella scelta del
contenimento della spesa corrente, in particolare nei settori
connessi al funzionamento dell'Amministrazione per quanto riguarda
gli interventi di natura non obbligatoria con risparmi che per il
2000 rispetto al 1999 superano i tre miliardi di lire.
Per quanto riguarda gli investimenti per il 2000 si prevede una
spesa di 740 miliardi con un aumento di 14 miliardi rispetto al
1999.
I residui passivi previsti al 1° gennaio del 2000, al netto
delle contabilità speciali, ammontano a 1003 miliardi con un
decremento del 4,8 percento rispetto alla previsione del 1999.
Il settore che presenta maggiori residui, come per il 1999 è
quello dello "Sviluppo economico", in particolare negli interventi
a sostegno dell'industria, del turismo e dei trasporti.
Per il triennio 2000/2002 ci saranno importanti iniziative
tendenti al miglioramento ed alla valorizzazione del territorio e
dell'ambiente, al consolidamento del sistema economico, al
miglioramento del comparto dei trasporti con particolare riguardo
ai servizi ed ai settori che riguardano la Comunità, il cittadino e
la famiglia.
Particolare interesse verrà posto per interventi di
riqualificazione paesaggistico-ambientale e difesa del suolo, per
sostegno alla raccolta differenziata dei rifiuti, per la
valorizzazione degli stabilimenti termali, per la prosecuzione dei
piani d'intervento e riqualificazione di Saint-Vincent ed Aosta,
per il recupero delle aree militari dismesse di Valgrisenche e La
Thuile e del forte e borgo di Bard.
Per quanto riguarda il sistema economico si interverrà a
sostegno dell'artigianato, del commercio, del comparto industriale,
del turismo e dell'agricoltura.
Ingenti somme saranno investite per l'ampliamento ed
ammodernamento delle strutture socio-sanitarie, per il
potenziamento delle infrastrutture ricreativo-sportive, per
l'attuazione d'interventi straordinari per l'edilizia scolastica,
per la valorizzazione ed il recupero dei beni culturali, per
interventi a sostegno della politica della casa ed a favore della
famiglia.
Dopo queste considerazioni vorrei entrare più in dettaglio ad
analizzare le disposizioni, secondo me, più significative contenute
nei documenti programmatici.
Sono autorizzati nuovi limiti d'impegno per l'anno 2000 per
l'assunzione a carico del bilancio regionale, di ulteriori oneri
per contributi in conto interessi destinati ai settori della
forestazione, dell'artigianato, dell'agricoltura, per la
ricostruzione d'immobili danneggiati da eventi calamitosi ed a
favore di studenti universitari meritevoli (prestiti d'onore).
Per l'acquisto di beni immobili necessari ai fini istituzionali
e per il conseguimento di obiettivi programmatici della Regione si
prevede per il 2000 la spesa di lire 8.560 milioni, per immobili da
destinare al settore industriale, lire 6.450 milioni e lire 2.100
milioni per beni immobili tramite procedura espropriativa per la
realizzazione di opere pubbliche.
Per quanto concerne le partecipazioni azionarie si prevedono
interventi significativi nei confronti della "Centrale laitière di
Aosta", l'autoporto e la "Finaosta".
Come per le precedenti leggi finanziarie del 1997/1998/1999
anche per il 2000 si prevede la limitazione nella spesa per lavoro
straordinario e per le trasferte del personale.
L'ammontare delle risorse finanziarie da destinare, per l'anno
2000, agli interventi in materia di finanza locale è determinato in
lire 335.490,6 milioni di cui lire 167.745,3 milioni senza vincolo
di destinazione.
Viene disposta la proroga al 31 dicembre 2000 di una serie di
termini previsti dalla legge regionale n. 54 del 1998 in quanto si
ritiene corretto consentire agli amministratori che verranno
confermati nel 2000 discutere ed approvare responsabilmente i nuovi
statuti.
Per la realizzazione delle infrastrutture tecniche per il parco
regionale del "Mont Avic" è autorizzata la spesa di lire 3.500
milioni e la relativa contrazione del mutuo a copertura.
Gli articoli 25 e 26 della legge regionale n. 37 del 1986 che
riguarda gli interventi di sostegno in occasione del verificarsi di
eventi calamitosi vengono modificati. Con la nuova normativa si
potrà intervenire a favore di proprietari d'immobili e loro
pertinenze con concessione di contributi a fondo perduto nella
misura massima del 60 percento del danno subito per immobili
utilizzati e del 40 percento per immobili non utilizzati, per la
parte residua di danno potranno essere concessi mutui agevolati.
Oltre alla previsione di contribuzioni seppure in misura minore per
i non residenti, verranno altresì ridefinite meglio le modalità di
erogazione delle provvidenze previste, modalità che nel passato
avevano creato difficoltà applicative.
Per il 2000 si determina in lire 280.855 milioni la spesa
sanitaria regionale di parte corrente di cui lire 259.335 milioni
per trasferimenti all'USL, lire 4.000 milioni da destinare all'ARPA
(Agenzia regionale per la protezione ambientale), lire 1.520
milioni quali interventi della Regione e lire 16.000 milioni per
trasferimenti straordinari all'USL per il ripiano del disavanzo di
gestione dell'esercizio 1999.
Notevoli sono gli interventi previsti nel settore sociale con
particolare attenzione per quanto riguarda l'erogazione di
contributi nelle spese di gestione di case di riposo convenzionate
per anziani ed inabili, per la gestione di comunità riabilitative a
favore di tossicodipendenti alcooldipendenti, affetti da HIV e
malati di AIDS e per interventi a favore della famiglia.
Importanti risorse sono finalizzate per interventi nel settore
dei trasporti in modo particolare per quanto riguardo il
potenziamento delle infrastrutture dell'aeroporto "Corrado Gex" e
l'ammodernamento e sistemazione della strada dell'Envers.
Somme importanti sono previste nel dipartimento
dell'agricoltura, settore che è da considerare al servizio del
turismo ed alla tutela ambientale, per il sostegno della zootecnia,
per miglioramenti fondiari (irrigazione, sistemazione di terreni,
opere di natura comprensoriale), per la costruzione di cantine
cooperative e caseifici, per contributi per l'acquisto di macchine
agricole, per la realizzazione di strutture rurali e
igienico-sanitarie per la trasformazione del latte, per
l'incremento dell'agriturismo.
Per quanto concerne il settore delle risorse naturali notevoli
sforzi sono ancora previsti per mantenere in forza gli attuali
occupati, per apportare migliorie ai parchi ed alle aree protette,
per il ripristino ambientale e per la viabilità forestale.
Apprezzabili risorse verranno messe a disposizione per la
sistemazione e la manutenzione straordinaria di edifici scolastici
e per oneri per il pagamento di buoni mensa per gli studenti
universitari.
Nel settore del turismo e dello sport si è voluto continuare
nello sforzo già intrapreso per interventi per lo sviluppo
d'impianti a fune e di connesse strutture di servizio, per la
concessione di contributi per la manutenzione e la gestione di
piste per la pratica dello sci, per contributi tendenti a favorire
la pratica dello sport e per il completamento del "Foyer de
montagne" nel Comune di Valgrisenche.
Per interventi a favore delle piccole imprese per
l'effettuazione d'investimenti si prevede la spesa che è di poco
inferiore ai 7 miliardi annui per il triennio 2000/2002.
Per la realizzazione del sistema informativo territoriale
regionale (SITR) si prevede una spesa di oltre 7.200 milioni nel
triennio.
Vorrei evidenziare che come di consueto il bilancio è stato
esaminato in modo approfondito dalla II Commissione consiliare
permanente che ha effettuato le opportune audizioni e che ha
espresso un parere favorevole tenuto conto anche del parere della
Consulta regionale dell'economia e del lavoro che quest'anno è
stata in grado di esprimere le sue valutazioni in tempi utili ed in
maniera articolata.
In conclusione stiamo per approvare un bilancio che nel segno
della continuità, anche in un momento di difficoltà economiche, per
le coraggiose e difficili scelte operate da quest'Amministrazione,
potrà dare alla Comunità valdostana la possibilità di continuare
nella crescita economica, culturale e sociale, per il
consolidamento della nostra autonomia politica, economica e
finanziaria.
Anche quest'anno non abbiamo sotto gli occhi un libro dei sogni,
ma dei documenti attendibili e seri basati su dei dati reali, che
garantirà alla collettività ed alle fasce più deboli in particolare
un avvenire migliore e degno di una civiltà del 2000.
Mi scuso con tutti voi per la mia illustrazione tutt'altro che
esauriente, sono certo che durante il dibattito ci sarà la
possibilità di chiarire meglio ogni aspetto.
Arriveranno puntuali come ogni anno gli elogi e le critiche,
queste ultime se fatte con convinzione e senza preconcetti e
strumentalizzazione, saranno di grande utilità per migliorare negli
anni un documento che nessuno intende definire perfetto, ma
sicuramente perfettibile.
Presidente
Ricordo che siamo in discussione congiunta e
che la relazione sui due disegni di legge è stata svolta
dall'Assessore nella giornata di lunedì, pertanto dichiaro aperta
la discussione generale.
La parola al Consigliere Beneforti.
Beneforti (PVA-cU)
Il bilancio di previsione del 2000 è il
risultato di come è stata amministrata la Regione fino ad oggi.
Potrei ripetere le osservazioni che feci lo scorso anno, ma non
sarebbe giusto dato che la nostra situazione finanziaria,
produttiva, occupazionale e sociale non è andata certamente
migliorando rispetto allo scorso anno, ma piuttosto
peggiorando.
È triste constatare come a questa maggioranza sia mancata la
volontà politica di gestire la Regione secondo le regole della
buona amministrazione. Diciamocelo e convenitene anche voi della
maggioranza che avete guardato più al tornaconto politico e quindi
elettoralistico che agli interessi della Valle d'Aosta. Non avete
pensato o voluto pensare che sarebbe stato più onorevole giungere a
risultati elettorali soddisfacenti come riconoscimento di una sana
gestione da parte della Comunità valdostana.
Caro Presidente della Giunta, lei si può meravigliare, come sta
facendo, e raccontare e giustificare tutto ciò che è accaduto. Vi
siete proclamati in più occasioni più capaci di altri e in più
occasioni vi siete anche sentiti "unti dal Signore", ma dovete
ammettere, nonostante ciò che avete strombazzato su questo
bilancio, su organi d'informazione più o meno compiacenti, che i
vostri progetti anche se fatti in buona fede, non hanno dato alla
Valle d'Aosta quel contributo che doveva essere dato vista la
situazione in cui oggi ci troviamo.
Alle parole non sono seguiti i fatti. L'immagine che avete dato
della Valle d'Aosta non è quella reale, quella che i Valdostani
vivono giorno per giorno, quella di una Regione capace di difendere
e di dimostrare la validità della propria autonomia.
Ciò ha creato un sempre maggior malessere fra la gente. Dovete
riconoscere che non c'è un settore economico e sociale di cui
essere completamente soddisfatti. Dovete ammettere che il vostro
programma di legislatura, da voi ricordato spesso e volentieri a
noi ma anche alle altre due forze politiche che, oltre all'Union,
sostengono la maggioranza, programma che avete illustrato in questa
sede e che doveva essere il volano con cui rilanciare lo sviluppo
della Valle d'Aosta, ha bisogno di essere rivisto e soprattutto
aggiornato.
La Regione che vogliamo e che auspicano tutti i Valdostani di
origine e di adozione non è realizzabile con le vostre idee e con i
vostri propositi.
Del resto, anche se non avviene in modo eclatante, sia
all'interno dello stesso movimento di maggioranza relativa che
delle altre forze politiche che la sostengono, non tutti
condividono l'operato di questa Giunta. Basta leggere certe
dichiarazioni e assistere a certi comportamenti per capirlo.
Ma a noi non interessa avere una maggioranza di governo divisa e
un po' logora. Noi vogliamo una maggioranza con cui confrontarsi,
aprirsi, assumere iniziative capaci di uscire dall'assistenzialismo
in cui siamo precipitati e quindi rilanciare l'economia valdostana.
In Valle d'Aosta nemmeno i cani muovono la coda senza che ci sia il
contributo della Regione. Posso capire gli usi e le consuetudini
messe in atto da sempre di cui siamo in parte tutti responsabili -
e in questo senso dobbiamo fare anche delle autocritiche -, ma oggi
o si cambia il modo di governare o la crisi sarà sempre più
profonda e si dovranno aprire altri mutui per portare il bilancio a
pareggio.
Non so quanto queste mie parole riusciranno a far presa sulla
Giunta regionale vista la considerazione sempre dimostrata verso
l'opposizione, ma sappiate che un programma non si inventa, lo si
vive, per cui un bilancio di previsione per essere sostenuto non
può essere calato dall'alto con aggiustamenti rispetto a quello
dell'anno precedente, ma deve essere costruito con il concorso di
tutte le forze politiche e la società civile.
Non si può chiamare la società civile a dire la sua all'ultimo
momento sul bilancio come sta accadendo e credetemi in commissione
è triste sentirsi dire da certi rappresentanti della società civile
che si devono limitare, non avendo avuto il tempo di esaminare fino
in fondo il bilancio, a fare alcune osservazioni "laddove mi è
caduto l'occhio"; questo è il rapporto della società civile verso
il nostro bilancio. La risposta dei rappresentanti della
maggioranza è sempre la solita:
"Un altro anno cambieremo"
quando lo scorso anno avevano già detto la stessa cosa e si
continua a dire:
"L'anno prossimo cambieremo"
, ma non si
cambia.
Avere la presunzione quindi di rappresentare tutto e tutti è un
peccato da cui non si può essere assolti perché vuol dire non
rendersi conto che l'identità di un partito, di una maggioranza
seria e unita, è il programma, l'identità di una maggioranza si
qualifica in base al programma, l'identità non può rispecchiarsi
nello sfrenato assistenzialismo come accade alla vostra
maggioranza, per cui occorre riaffermare la volontà di cambiare, di
stringere un patto con tutti i cittadini della nostra Regione.
Occorre dire parole chiare sui problemi che stanno di fronte
alla società valdostana, occorre dare risposte non per accontentare
qualcuno con la speranza di un ritorno politico, ma per dimostrare
di essere al servizio dell'intera Comunità; occorre ritrovare il
vero modo di far politica anche nella nostra Regione; occorre
rispetto delle intuizioni da qualsiasi parte provengano da parte
della Giunta regionale anche per il ruolo sempre più importante
assegnato alle regioni a seguito della riforma in senso federalista
che sta andando avanti; occorre soprattutto essere vicini alle
attese della gente, ai problemi di ogni giorno, dobbiamo fare in
modo che la gente partecipi alla vita delle istituzioni, ma come
vediamo anche oggi si sta discutendo un bilancio di 2000 e passa
miliardi e non c'è nessuno ad ascoltarci e poi ci si lamenta perché
c'è l'assenteismo in occasione delle elezioni, con quello che
stiamo facendo allontaniamo la gente dalle istituzioni.
Cari colleghi, caro Presidente Viérin, oggi non servono i
proclami, i conflitti istituzionali, occorre fare meno propaganda
tramite gli organi d'informazione. Oggi ciò che serve è il rispetto
per la verità, per i fatti delle persone; oggi ciò che serve è il
coraggio di fare scelte politiche e meno improvvisazioni, meno
rinvii, meno palleggiamenti di responsabilità che dimostrano
l'incapacità di adottare soluzioni adeguate e tempestive; oggi ciò
che serve è dimostrare di esserci, di non essere prigionieri di
chicchessia, di saper compiere quegli atti anche di umiltà che sono
atti di forza per riconoscere quando si sbaglia e quando occorre
cambiare il modo di governare e di fare politica.
In commissione ad illustrare il bilancio sono venuti il
Presidente della Giunta, l'Assessore alle finanze, i singoli
assessori secondo le proprie competenze; ciò che hanno affermato
non ci ha meravigliato più di tanto.
La loro prova non è stata difficile dal momento che hanno più o
meno recitato, come sempre, la loro parte, una parte tuttavia priva
di un minimo di autocritica per ciò che non è stato fatto, non
abbiamo sentito un cenno di autocritica su ciò che non è stato
fatto, non una parola di riconoscimento delle cose mancate e dei
problemi non risolti, dei ritardi che in molti settori sono da
colmare.
Con questo mio intervento voglio solo dare un giudizio politico,
come sto dando, sul bilancio di previsione e quindi non entro nei
numeri, mi riservo di farlo quando si esamineranno i singoli
articoli e i capitoli della legge finanziaria, ma non posso
accettare quanto affermato dal Presidente Viérin e dall'Assessore
Agnesod quando cercano di accreditare nell'opinione di tutti che la
decrescita delle entrate di bilancio è dovuta particolarmente alla
tragedia del Monte Bianco, allo Stato italiano che non ha definito
le aliquote IRAP, al Casinò che è da diversi anni ormai gestito
direttamente dalla "Giunta Viérin".
Con ciò non dico che questi fatti siano stati ininfluenti; la
chiusura del traforo ha dato un duro colpo all'economia valdostana,
non lo si può negare, ma le tesi sostenute non hanno toccato gli
aspetti più gravi sui quali si è cercato di sorvolare anche da
parte delle relazioni che sono state fatte, compresa quella del
relatore. Non hanno toccato la crisi del settore sanitario, i
ritardi registrati in altre strutture, il centralismo regionale che
nonostante tutto permane, i settori di competenza che oggi
presentano un bilancio negativo della loro attività, i 7.197
disoccupati iscritti nelle liste di collocamento. In nessuna delle
relazioni si è sentito parlare dei 7.197 iscritti nelle liste di
collocamento!
Questi fatti sono lì a dimostrare con le cifre, nelle mancate
realizzazioni, la debolezza o forse l'includenza della Giunta
regionale, della sua Giunta, Presidente Viérin.
Io mi auguro, e credo se lo augurino tanti, che l'Union
Valdôtaine e le altre forze politiche che la sostengono rivedano le
loro posizioni, che comprendano che non serve nascondersi dietro i
100 miliardi che mancano quando il programma di legislatura sta
facendo acqua da tutte le parti.
A dimostrazione delle affermazioni che sto facendo c'è un
aspetto importante da valutare. Nessuno, né il Presidente Viérin né
tantomeno gli assessori competenti, ha messo in evidenza ciò che
qualifica il bilancio del nuovo millennio, nessuno ha messo in
evidenza la filosofia del bilancio e tantomeno gli stimoli che
sussistono per lo sviluppo economico e sociale, occupazionale e
produttivo nella nostra Regione. Fino ad oggi è chiaro che non
potevano farlo perché fino ad oggi si è fatta solo dell'ordinaria
amministrazione, si è cercato solo di dividere le disponibilità
delle risorse per coprire le spese correnti che rappresentano il
64,53 percento del bilancio, mentre agli investimenti, che poi si
traducono in assistenzialismo, è riservato il 35,47 percento.
Si ripete sempre che è vero le spese correnti sono al 64,53
percento e che la Regione deve farsi carico per conto dello Stato
per quanto riguarda la scuola, gli invalidi civili, i forestali, e
tutto quello che si elenca in certe parti, ma perché si
giustificano le spese correnti in questo senso quando tutti
sappiamo che è stata una nostra scelta questa quando si è voluto
mantenere il principio del riparto dei 9/10?
Non nascondiamo la verità, abbiamo fatto questa scelta nel
passato quando al Governo centrale in certe situazioni si tentava
di ridurre la percentuale dei 9/10 e in quel momento abbiamo
preferito tutti assieme - perché c'eravamo anche noi -, per non
toccare il principio dei 9/10, assumerci delle spese e oggi si
viene qui a dire che le spese correnti hanno raggiunto quella cifra
perché abbiamo a carico certe spese, ma è una scelta nostra, è
inutile rimpiangerla, l'abbiamo fatta! È un patto che abbiamo fatto
con il Governo centrale quando siamo andati a Roma in delegazione,
chi ai partiti, chi al Governo secondo i propri incarichi perché
alla Valle d'Aosta fosse mantenuto il principio dei 9/10.
A me dispiace fare polemica, ma non si può fare a meno in
occasione del bilancio di previsione di mettere il dito sulla piaga
o sulle piaghe che ci stanno davanti perché è il piano di
previsione che indica le politiche che vogliamo realizzare, perché
è il momento in cui sull'esperienza dell'anno passato si stabilisce
cosa fare per il futuro, negli anni che seguono.
I fatti accaduti nel 1999 o poco prima sono molti e pochi però a
vantaggio della vostra maggioranza. Lo abbiamo detto, per il 2000
non ci sono né sono previsti punti qualificanti nel bilancio e nel
vostro programma. Non avete aggravato il fisco, è vero; avete
mantenuto alle autonomie locali quello che era di loro spettanza,
anche questo può essere vero?
(interruzione del Presidente della Giunta, fuori
microfono)
? è vero, ma ti riconosco quello che è, ho sempre riconosciuto
quello che è, sennò Ruffier ti mette a posto se non glielo
mantieni? è stata la fortuna anche dell'Union la DC, lascia
perdere, non critichiamo tanto?
Ma molti sono i punti dequalificanti che sono stati il frutto
del vostro modo di essere e di fare politica che abbiamo dovuto
registrare e che non avete tenuto nella dovuta considerazione e ne
cito alcuni di questo periodo.
In primo luogo il commissariamento dell'IRRSAE dopo che vi
abbiamo dimostrato il fallimento della gestione, poi il
commissariamento dell'USL, fra l'altro non previsto dalla normativa
regionale e contro ogni legge regionale e nazionale in quanto la
persona nominata era ed è incompatibile essendo un dipendente
dell'USL, c'è voluto più di un anno per farvi riconoscere le
inefficienze e il degrado della politica sanitaria nella nostra
Regione e la necessità di nominare - almeno si prevede - un
direttore generale all'altezza del ruolo che deve svolgere,
comunque non voglio entrare nel merito della politica sanitaria, ne
parleremo quando discuteremo del nuovo piano socio-sanitario.
In quell'occasione riprenderemo il confronto generalizzato su
tutti gli aspetti, con particolare riferimento alla gestione
ospedaliera, a quella dell'USL e della politica sanitaria sul
territorio.
Ma altro punto dequalificante di questa maggioranza è che non
esiste una vera e propria politica della casa pubblica.
Abbiamo fatto tanto con il mutuo della prima casa e l'ho sempre
riconosciuto, però oggi occorre fare una politica della casa
pubblica per quanti non possono permettersi di acquistare la prima
casa anche con il mutuo regionale, per quanti non possono pagare
gli affitti richiesti dal mercato, per i giovani che desiderano
formarsi una famiglia e che non sono in condizione di acquistare un
alloggio.
Un altro punto che non vi porta onore è lo scontro aperto con il
mondo studentesco, con gli insegnanti e con la famiglia per quanto
riguarda prima la legge n. 52/98 sulla richiesta del referendum
richiesto da 4.700 firmatari; solo il tentativo, io lo metto come
tentativo, non dico di tutti, ma di buona parte di evitare il
referendum è un atto condannabile perché antidemocratico e
anticostituzionale.
Non so perché evitare il referendum, quale paura potevate avere
e avete ancora. Nessuno vieta a nessuno di schierarsi per un sì o
per un no; nessuno in Valle è contro il francese, ma nessuno può
pensare di usarlo e imporlo a suo uso e consumo.
Su questo come su altri problemi occorre aprire il confronto
anche quando non si vorrebbe farlo perché alla fine si è costretti
a fare il confronto, si è costretti a trovare un accordo e vi
abbiamo dimostrato che l'accordo si poteva trovare e si è
trovato.
Nella vita politica, sociale, amministrativa, ci sono momenti
che ognuno di noi vorrebbe saltare, ma ciò non è sempre possibile
per cui occorre affrontare la realtà che ci sta di fronte con
tenacia, ma anche con quella flessibilità che può portare alla
risoluzione del problema tramite la concertazione che non deve
vedere né vinti né vincitori. Ci si deve confrontare, si deve
discutere e trovare le soluzioni più adeguate ai problemi che ci
stanno di fronte.
Anche in occasione delle modifiche allo Statuto discusse dal
Parlamento c'è stato un comportamento non condivisibile come c'è
stato a livello locale da noi quando è stata nominata la
"Commissione Nicco", una commissione monca. È stato fatto un uso
sia a livello nazionale che a livello locale di un'arroganza fuori
luogo che fra l'altro non ha condizionato nessuno, almeno per
quanto ci riguarda.
Questo comportamento ha creato solo dello sgomento in quelle
forze politiche che a Roma temevano di essere sconfessate a livello
locale o viceversa, ma l'esito finale credo che abbia riconosciuto
a questo Consiglio le sue prerogative, la sua autonomia di
decisione e qui c'è stato l'apporto di tutti nella difesa delle
decisioni del Consiglio regionale e dell'autonomia valdostana.
Ora vedremo come sapremo rispettare il mandato ricevuto nel
prossimo futuro, se sapremo riconoscere che le riforme
istituzionali non possono essere di parte, ma devono vedere
investite le maggioranze come le minoranze. Bisogna ricordare tutti
che il "boia chi molla" d'infausta memoria non porta lontano, non
risolve i problemi, rompe più che unire.
Un altro punto che non qualifica questa maggioranza è il
comportamento verso gli ex dipendenti andati in pensione in
occasione del "decreto Amato". Non abbiamo fatto della demagogia,
tantomeno abbiamo strumentalizzato la situazione dato che le
iniziative intraprese sono sempre state concordate con i
rappresentanti di questa categoria di lavoratori. In tal senso
stiamo predisponendo un disegno di legge che presenteremo in quanto
riteniamo che la Regione abbia l'obbligo di difendere la potestà
legislativa che lo Statuto conferisce per i suoi dipendenti e anche
di rimediare al danno da loro subito con la "legge Amato".
Non è sufficiente che la Regione si accodi al ricorso che i
dipendenti hanno presentato o che presenteranno alla Corte dei
conti in sede romana e in sede locale perché se gli ex dipendenti
non avessero presentato questi ricorsi di propria iniziativa, la
Regione non avrebbe mosso un dito. Ci sarebbe stata la
rassegnazione più completa e quindi per questi dipendenti non
rimaneva altro che prendere atto che chi ha avuto ha avuto, chi ha
dato ha dato.
Per quanto riguarda la chiusura del Traforo del Monte Bianco,
che oggi è considerata una delle cause dei nostri mali, ritengo che
la Regione non abbia saputo farsi valere e rispettare e che non
abbia avuto la considerazione che meritava né dal Governo italiano,
né da quello francese. Si dice che sarà riaperto, si indicano delle
date pur sapendo che non saranno rispettate se non viene dato
inizio ai lavori di riparazione con l'urgenza che la situazione
richiede.
Avete detto no alla decisione dei magistrati francesi che
volevano eseguire la simulazione dell'incendio. L'opposizione a
questa richiesta fatta dalla Regione e da altri è servita solo a
rinviare l'inizio dei lavori tant'è vero che non sono ancora
iniziati. La simulazione dell'incendio avrebbe fra l'altro appurato
la verità sulla tragedia come richiedevano anche i familiari delle
vittime perché è giusto che sappiano la verità.
Questo bilancio si chiude in pareggio, ma si chiude in pareggio
in virtù di mutui per un importo di 300 miliardi, questo dimostra
che sono previste più spese delle entrate normali.
L'Assessore ci ha detto che non ha attivato lo strumento fiscale
perché dallo Stato non è stata definita l'addizionale IRAP; voglio
crederlo, ma penso che non sussista la volontà politica di chiedere
ai Valdostani una tassa regionale per pareggiare il bilancio, è
preferibile che lo faccia lo Stato così i cittadini se la prendono
con il Governo centrale e non con quello regionale.
Una cosa comunque è certa: così come è impostato il bilancio non
è più attuabile. Occorre alla luce del vostro programma di
legislatura, che credo che non sia vangelo, programma che sostenete
sempre con grande enfasi, fare delle scelte precise in base alle
nostre possibilità economiche e finanziarie. Occorre portare avanti
e sostenere quei settori più importanti che favoriscono lo sviluppo
economico, che ci danno produttività e quindi occupazione, che
permettono al PIL di stare almeno alla pari della media
nazionale.
Oggi per la nostra politica assistenziale, per la mancanza dello
sviluppo, siamo sotto la media nazionale e registriamo, ripeto,
7.197 unità senza lavoro.
Questo dimostra il fallimento del piano triennale 1999-2001 come
dimostra il fallimento di certe strutture che abbiamo messo a
supporto di questo piano.
Ci sarebbero altri aspetti che non qualificano questo bilancio e
questa maggioranza; mi sono limitato ad indicarne alcuni, ma non
posso non ricordare a tutti la crisi che attraversa il settore
caseario nella nostra Regione. Se riflettiamo sulla situazione
della Centrale del latte di Gressan, se pensiamo alle 50.000 forme
di Fontina sequestrate, se guardiamo al ristretto mercato di
vendita rispetto alla quantità dei nostri prodotti
lattiero-caseari, c'è da domandarsi cosa si può e deve fare per
uscire da questa situazione dal momento che l'agricoltura e la
zootecnica non possono essere abbandonate a sé stesse.
Con l'attuale bilancio non mi sembra che il problema sia stato
preso in considerazione, sono stati previsti finanziamenti per i
vari capitoli di spesa come se niente fosse accaduto o che potesse
accadere. Io credo, e lo dicevo anche ieri, che prima di pensare ai
campi di golf, agli aperitivi musicali, ad ospitare le squadre di
calcio in Valle d'Aosta per far divertire la gente, si debba
pensare a quei problemi prioritari a cui dobbiamo dare risposta e a
cui dobbiamo far fronte senza dover contrarre ulteriori mutui.
Credo che la spesa vada indirizzata a sostegno di quei settori
più importanti che sono il fulcro della nostra economia e che
creano ricchezza ed occupazione. Occorre rilanciare il turismo e le
strutture di sostegno per quanto riguarda la promozione, la
vendita, l'accoglienza; in tal senso è indispensabile la legge
quadro sul turismo che sembra sia già in elaborazione. Teniamo
anche presente che nella lotta alla disoccupazione il turismo è
stato individuato dai Governi dei quindici Stati membri dell'Unione
europea come uno dei settori ad alta intensità di manodopera da
incoraggiare. Così come è indispensabile anche il rilancio delle
terme di cui si parla, ma mai vedo che si passa dalle parole ai
fatti. Se ne parla, come accade spesso, in occasione delle elezioni
regionali e comunali; lo stesso si può dire di altre iniziative del
settore sociale che riguardano i portatori di handicap; un centro
agricolo di Quart sono dieci anni che ci si lavora e che non è
stato ancora aperto?
(interruzione dell'Assessore Vicquéry, fuori
microfono)
? guarda che la scelta di prima era dentro la Cogne, caro
Vicquéry, adesso è andata a Quart adesso, ma ricordati che la
scelta di prima era dentro la Cogne, almeno ora l'abbiamo messa
all'aria pura. Lo sai molto bene dove l'avevano messa, dentro la
Cogne la cascina Favre l'avevano messa, per fortuna l'abbiamo
portata via di lì, ma sono dieci anni che non è ancora finita.
Tornando alle iniziative di cui si parla, ma che ancora non si
sono realizzate, ci sono i servizi assistenziali per anziani, le
RSA, la prevenzione contro la droga.
Un altro punto qualificante che cito per ultimo, anche se ce ne
sono altri, è il problema Casinò. Caro Presidente ancora una volta
abbiamo avuto ragione, credo che possa non convenire con noi che il
passaggio da uno a tre amministratori dati alla gestione
straordinaria non ha risolto il problema Casinò anzi lo ha
aggravato nonostante le condizioni più favorevoli concesse a
sostegno delle spese che la gestione è chiamata a sostenere, ma se
il Casinò è una delle tre cause da cui dipendono le minori entrate
della Regione, quali sono le vostre intenzioni per eliminare questa
causa?
È una causa che spetta alla Regione eliminare perché è di pura
competenza della Giunta regionale. Non possiamo essere noi
dell'opposizione a fare delle proposte, se lo facessimo, come
minimo saremmo accusati di demagogia e di strumentalizzare la
disgrazia che ci è capitata come quando in questo Consiglio si è
affrontato sotto diversi aspetti questo problema. Quante volte mi
sono sentito dire che facevo della demagogia sul Casinò!
Allora, Presidente, occorrono investimenti? Avete dei progetti?
Quali iniziative volete intraprendere per evitare ulteriori perdite
di risorse della Regione? Parlate, ditelo, confrontiamoci,
investiamo del problema il Comune di Saint-Vincent e anche i comuni
limitrofi, se necessario, una soluzione occorre trovarla, noi siamo
aperti e pronti a discutere come lo siamo per tutte le iniziative
che ci vengono sottoposte. È assurdo però continuare a perdere
risorse e tacere e portarlo come scusa.
Non penso che abbiate a fare delle proposte? il timore di questa
minoranza, in altre occasioni non vi siete fatti scrupoli nel
decidere senza di noi.
Nei giorni scorsi siamo stati in delegazione in altri casinò,
sull'esito della nostra visita vi sarà rimessa dal presidente della
commissione una relazione, leggetela, approfonditela, parliamone
insieme perché stante la situazione credo che il problema debba
essere affrontato e che si debba almeno tentare di risolverlo.
Termino qui questa prima parte del mio intervento facendo una
constatazione. Nella nostra Regione ritengo che occorra una
politica forte, capace di vincere le resistenze e di contrastare i
poteri forti, capace di saper dire di no quando c'è chi pretende
più del possibile.
La Regione non è una mucca che si può mungere sempre e comunque,
purtroppo oggi attraversiamo un periodo di grande debolezza per il
modo in cui si fa politica, la politica da voi esercitata non è
stata e non è in grado di porre in essere un'efficace azione di
difesa degli interessi di tutti i cittadini. La funzione elettorale
e clientelare svolta ha impedito la corretta realizzazione di ciò
che era necessario e anche previsto, ha limitato la portata delle
politiche di sviluppo e snaturato le idee ispiratrici anche se non
erano tutte condivisibili, ciò ci ha lasciato perplessi e anche il
CREL, che ha preso una posizione unitaria dichiarando positivo
questo bilancio all'unanimità, accetta praticamente
l'assistenzialismo perché lo ritiene un sostegno all'economia
regionale. Questo accadeva nei Paesi a socialismo reale, nei Paesi
dell'est, poi abbiamo visto la fine che hanno fatto quei tipi di
società.
Alla riunione del CREL, avvenuta il 22 novembre, non so chi era
presente, ma se c'erano anche i rappresentanti sindacali, non è
comprensibile come il loro parere possa aver coinciso con quello
dei rappresentanti della CONFINDUSTRIA e dei datori di lavoro.
È vero che siamo in un clima di concertazione, ma sarebbe grave
non aver compreso che la nostra economia, così com'è, non può
reggere, sarebbe grave non aver compreso che senza sviluppo non c'è
occupazione, non si crea imprenditorialità locale, non si crea
ricchezza, non si aumenta il prodotto interno lordo tant'è vero che
siamo sotto la media nazionale come dicevo prima, piuttosto si
lasciamo fermi gli iscritti alle liste di collocamento.
Cari colleghi, una domanda mi sento di rivolgere a tutti i
componenti del CREL: per quanto ancora si può ricorrere alla leva
del credito per permettere alla Regione di far fronte ai propri
impegni? Se per loro l'alternativa è quella di ricorrere ai mutui
senza porsi nessun cambiamento o prospettiva, si possono
accomodare, ma si assumono anche la responsabilità delle
conseguenze che da questa politica economica possono scaturire.
Perché, caro Presidente, ognuno deve assumersi le proprie
responsabilità.
Infatti, prima di leggere il bilancio, mi sono andato a
rileggere i programmi che il Presidente Viérin ha illustrato in
questo Consiglio nel 1993 e nel 1998 ad inizio di legislatura. Devo
dire che alcuni impegni sono stati messi in pratica, ma molti no.
Devo dire che la nostra autonomia è stata difesa più per volontà di
altri, per il rispetto che al Centro c'è sempre stato per le
autonomie speciali che per i vostri meriti. Infatti quando e come è
stata sollecitata la partecipazione dei cittadini alla gestione
della cosa pubblica? Nei programmi di legislatura si rivendica
sempre la partecipazione dei cittadini alla gestione della cosa
pubblica.
Quando e come è stato riconosciuto il ruolo che le opposizioni
sono chiamate a svolgere in questo Consiglio regionale?
"Noi
siamo la maggioranza e decidiamo"
, ho sentito rispondermi in
più occasioni, certo, nessuno ve lo nega, ma ci sono momenti in cui
non potete ignorare che esistono anche le minoranze, che occorre
dare risposte anche politiche oltre che tecniche, mi riferisco in
modo particolare alle risposte che spesso e volentieri vengono date
alle nostre interpellanze, interrogazioni, mozioni, risposte
preparate dalle stesse persone sul cui operato le interpellanze
vengono presentate. In molte risposte, come è accaduto per l'USL,
queste persone hanno difeso più il loro operato che l'interesse
generale!
Dobbiamo anche fare uno sforzo per migliorare la nostra classe
dirigente a tutti i livelli, dobbiamo evitare per quanto possibile
il ricorso a consulenti a cui spesso ci si deve affidare per la
mancanza di risposte al nostro interno. La riorganizzazione, la
formazione del personale, l'aggiornamento dei nostri operatori
regionali è la strada da seguire; il contratto di comparto degli
enti locali deve essere l'occasione per impostare una nuova
politica del personale oltre che essere un puro e semplice
regolamento del rapporto di lavoro che intercorre fra le due
parti.
Si va verso il millennio, vogliamo cambiare qualcosa? Credo che
sia l'occasione per farlo. Grazie.
Presidente
La parola all'Assessore al bilancio, finanze e
programmazione, Agnesod.
Agnesod (UV)
Vorrei presentare al Consiglio quattro
emendamenti e credo sia giusto farlo all'inizio della discussione
generale, fra l'altro mi scuso con il Consigliere Beneforti che ha
finito il suo intervento.
Gli emendamenti riguardano in particolare l'articolo 1, comma 1,
l.r. n. 6 che è la proroga degli organi delle aziende di promozione
turistica della Regione, questa legge prevedeva il termine del 31
dicembre 1999 che si sostituisce con 31 dicembre 2000.
La modifica si rende necessaria in quanto è in fase di
elaborazione il nuovo testo del disegno di legge destinato a
disciplinare la materia.
In attesa della nuova disciplina, destinata ad incidere
sull'attuale organizzazione delle aziende di promozione turistica,
si rende opportuno prorogare ulteriormente la scadenza degli organi
amministrativi delle APT onde consentire alle stesse continuità
nella loro attività fino all'entrata in vigore della nuova
normativa in virtù della quale i medesimi organi dovranno essere
ricostituiti secondo le nuove disposizioni.
L'introduzione dell'emendamento non comporta maggiori e diversi
oneri rispetto a quelli iscritti in bilancio.
Il secondo emendamento, sempre inserito dopo l'articolo 35,
riguarda: norme in materia di trasporto pubblico di linea.
Quest'intervento si rende necessario su indicazione dei
concessionari del servizio di trasporto pubblico con autobus, i
quali hanno formalmente richiesto un ulteriore periodo di tempo per
l'installazione delle attrezzature necessarie alla realizzazione
del sistema integrato di gestione tariffaria. Poiché l'introduzione
di tale sistema è fondamentale per l'operatività delle nuove
agevolazioni di cui alla l.r. n. 29/97, si interviene per prorogare
l'attuale regime transitorio delle agevolazioni e gratuità ancora
regolate dalla legge 6 settembre 1991, n. 62.
Anche quest'emendamento non comporta maggiori e diversi oneri
rispetto a quelli iscritti a bilancio. Qui la modifica viene fatta
in questo senso: le parole
"dal 31 dicembre 1999"
sono
sostituite con le parole "
dal 31 dicembre 2001"
e la
modifica ha effetto dal 1° gennaio 2000.
Dopo l'articolo 35 viene presentato un emendamento per quanto
riguarda la regolamentazione delle procedure delle gare a fine anno
o meglio quelle che sono a ricaduta fra un vecchio esercizio e il
nuovo esercizio finanziario. In questo caso per la gestione degli
impegni viene modificata l'attuale norma contenuta nella legge di
contabilità regionale del 1989 e viene introdotto il principio
della prenotazione d'impegno di spesa; le procedure vengono quindi
attivate attraverso la prenotazione dell'impegno di spesa.
Quando la prenotazione è riferita a procedure di gare bandite
prima della fine dell'esercizio e non concluse prima di tale
termine, la prenotazione si tramuta in impegno e conservano
validità gli atti e i provvedimenti relativi alla gara già
adottata. Questo è per ovviare ad inconvenienti che si evidenziano
nel passaggio dal vecchio esercizio al nuovo esercizio
finanziario.
Anche questo non comporta impegno di spesa.
L'ultimo emendamento è una correzione di errore materiale:
all'articolo 27, comma 2, sostituire
"2.000 milioni"
con
"2.500 milioni"
.
Presidente
La parola al Consigliere Nicco.
Nicco (GV-DS-PSE)
Il bilancio che ci è stato presentato
cerca di far fronte ad una situazione economica contingente
indubbiamente difficile per i noti eventi che non sto a ricordare e
che, come ci ha spiegato l'Assessore nella sua relazione ed oggi il
relatore, provoca ripercussioni dirette e pesanti sulle entrate del
bilancio.
È un bilancio che cerca di far fronte a questa situazione
ricorrendo in misura consistente all'indebitamento, che supera i
300 miliardi, determinando con ciò evidentemente degli oneri
rilevanti, dei vincoli di bilancio significativi nel breve e medio
periodo.
Probabilmente la strada intrapresa è una strada obbligata, non
essendo percorribile - e concordo con il relatore - né l'aumento
della pressione fiscale, né la riduzione dei trasferimenti agli
enti locali ed essendo, almeno a leggere i dati di bilancio,
impraticabile un'altra strada, cioè quella della riduzione delle
spese correnti che - e mi riferisco a quelle definite dalla
relazione dell'Assessore come spese correnti regionali - sono anzi
in aumento in valori numerici, da 605 miliardi a 616, e
sostanzialmente stabili in valori percentuali, 45%.
E così per le spese di funzionamento. È indubbiamente
apprezzabile la significativa riduzione in alcune voci di bilancio:
speciali incarichi e consulenze: -16%; convegni e manifestazioni:
-37%; parco autovetture: -27%, eccetera. Ma il trend generale è
ancora di segno diverso visto che complessivamente le spese per il
funzionamento passano da 451 miliardi a 478 e su base triennale
aumentano, leggo nella relazione dell'Assessore, dell'8,51%.
Al di là poi delle difficoltà contingenti, credo che ci debbano
preoccupare ancor più alcuni elementi strutturali sui quali più
volte e da più parti ci si è soffermati in questi anni, in
particolare sul nodo irrisolto di un bilancio che troppo ancora
dipende da trasferimenti finanziari non direttamente legati alla
capacità di produrre ricchezza della Comunità valdostana.
È questa una questione di fondo che ha radici lontane nella
storia e che si ricollega a quel "défaut d'industrie" di cui si
discuteva già all'inizio del Settecento, ovvero all'insufficiente
capacità imprenditoriale in senso lato, alla debolezza di un ceto
produttivo locale non in grado di prendere in mano e guidare
positivamente lo sviluppo economico della Valle d'Aosta, "défaut"
che si è manifestato nell'incapacità di svolgere un ruolo
significativo prima (Settecento-Ottocento) nelle vicende minerarie
e metallurgiche e poi nella prima metà del nostro secolo nello
sfruttamento dell'energia idroelettrica e "défaut" che pesa tuttora
e si ripercuote su un prodotto interno lordo che è, in conseguenza,
ancora troppo condizionato dal peso del bilancio regionale e dal
ruolo della Regione nell'economia.
Mi auguro che le previsioni indicate in merito dall'Assessore,
cioè una riduzione di questo peso dal 48,2% del 1995 al 38,7% del
2000, si realizzino e dimostrino una forte inversione di tendenza,
ma qualche dubbio in merito devo dire che mi rimane.
Uno degli elementi che caratterizzano questo bilancio mi pare
essere la sua "rigidità". È un bilancio largamente "bloccato" per
quel che è delle risorse disponibili per nuovi interventi, con il
96% delle stesse nel 1999 e il 98,4% nel 2000 già vincolate dalla
legislazione vigente.
Diventa quindi difficile indicare, proporre, direzioni nuove in
cui intervenire o in cui rafforzare l'intervento, direzioni che
pure non mancherebbero e ne cito una sola: il recupero del
patrimonio edilizio storico, ovvero di quei villaggi che hanno
caratterizzato e in parte significativa ancora caratterizzano la
media ed alta montagna, recupero che, fra l'altro, credo rientri a
pieno titolo in quegli obiettivi strategici indicati proprio
dall'Assessore nella sua relazione, laddove parla di
"salvaguardia, tutela, valorizzazione e promozione del
patrimonio culturale"
, patrimonio che evidentemente è fatto
anche di cultura materiale.
Si tratta di una delle grandi ricchezze della Valle d'Aosta, un
patrimonio d'inestimabile valore che deperisce inesorabilmente.
Quanti sono i villaggi fantasma nella media e alta montagna? Quanti
sono gli edifici del '400 e del '500 che minacciano di crollare o
che già sono ridotti ad un cumulo di rovine? Quanti i rascards e
gli stadel, testimonianza caratterizzante di una particolare
civiltà alpina, ridotti in condizioni pietose, in certi casi
scheletri alla mercé delle intemperie e in altri ormai un ammasso
informe di travi?
Ora, noi impegniamo già importanti risorse per far fronte a tale
situazione: i mutui agevolati concessi tramite i fondi di
rotazione, credo 13 miliardi nel 1997 e 16 nel 1998; una parte dei
contributi della legge n. 10/90, "Contributi per la ricostruzione
del manto di copertura dei tetti in lose"; una serie di specifici
interventi effettuati in passato per il recupero e la
valorizzazione di alcuni edifici. Ma è certamente questo un settore
che, proprio per il suo valore di carattere generale di patrimonio
comune della collettività, meriterebbe, secondo me, un'ulteriore
specifica attenzione anche in termini di bilancio, per esempio
rispetto alla legge n. 27/93, "Concessione di contributi per il
restauro e la conservazione del patrimonio edilizio, artistico,
storico e ambientale", che è oggi finanziata con cifre a dir poco
modeste: 700 milioni nel bilancio 1999 e 600 milioni in questo
bilancio, poco più di quanto spendiamo - faccio un esempio a caso -
per il funzionamento della Fondazione Courmayeur, ed è una legge
che, a quanto mi risulta, è oggi utilizzata più che altro per il
restauro di edifici di culto, che sono certo uno degli aspetti
della questione, ma appunto uno solo di questi aspetti.
Vorrei poi soffermarmi su alcuni capitoli di spesa relativi ai
trasporti. Quello relativo ai contratti di servizio con le società
concessionarie di autolinee, per l'anno 2000, era stato determinato
dalla legge n. 41/97 in 24 miliardi, poi rideterminato dalla legge
n. 1/99 in 26,5 miliardi, oggi tocchiamo i 28,5 miliardi. Per quel
che è il contratto di servizio delle ferrovie, i dati che si sono
susseguiti sono i seguenti: 5,5 miliardi indicati con la legge n.
41, confermati con la legge n. 1/99, oggi ridotti a 3
miliardi...
(interruzione dell'Assessore Agnesod, fuori
microfono)
? lo so. Ho preso buona nota delle osservazioni in commissione,
quindi poi farò delle osservazioni anche su questa specifica
questione.
Per quel che è degli investimenti nel settore delle autolinee,
la successione delle cifre è la seguente: 4.190 milioni con la
legge n. 41, rideterminati in 3.650 milioni dalla legge n. 1/99, e
oggi in 3.620 milioni, quindi una moderata riduzione, meno 570
milioni. Se andiamo a vedere gli investimenti nel settore delle
ferrovie, il trend invece è stato il seguente: 6 miliardi con la
legge n. 41, 1 miliardo con la legge n. 1/99, oggi 500 milioni,
ovvero una riduzione drastica.
La linea di tendenza che ne emerge è abbastanza evidente e lo è
ancor più se esaminiamo i dati del settore ferroviario su base
triennale. Qui si passa dai 25,5 miliardi indicati dalla n. 41/97
ai 20 miliardi indicati dalla n. 1/99, ai 10,5 miliardi indicati
dalla legge oggi in discussione.
Sui 3 miliardi ai quali faceva riferimento prima l'Assessore,
che riguardano il contratto di servizio con le ferrovie, proprio in
commissione ci è stato detto che questa cifra si riferisce ai primi
sei mesi e che i successivi eventuali stanziamenti sono
condizionati dall'evoluzione delle trattative per l'applicazione
del decreto n. 422. Prendiamo atto di questa precisazione, ma mi
chiedo se si ritiene, pur con tutte le razionalizzazioni a cui
l'Assessore ha fatto cenno in commissione e che sono certamente da
perseguire nel futuro per l'esercizio della linea ferroviaria, che
la cifra complessiva da spendere su base annua possa comunque
essere minore di quella che era indicata nel 1999, ovvero 5,5
miliardi.
Perché in caso contrario le risorse mancanti per offrire un
servizio migliore, come tutti auspichiamo, o almeno uno equivalente
a quello attuale, anche se non sul capitolo 67970, da qualche parte
in un bilancio annuale dovrebbero pur essere inserite.
Al di là poi della specifica questione del contratto di servizio
con le ferrovie, è perlomeno dubbio che l'assieme delle cifre che
ho ricordato, il loro trend, possano costituire un valido supporto
a quel "potenziamento" e a quella "riqualificazione" nella linea
ferroviaria Aosta-Chivasso che abbiamo indicato nel programma di
maggioranza, oppure a quel "ruolo di primaria importanza sia nel
soddisfare la domanda di mobilità di relazione con le aree esterne
al territorio regionale, sia - anche se in subordine - nel
soddisfare la domanda di mobilità con origine e destinazione
interna alla Regione" che abbiamo indicato nel piano di bacino di
traffico. Mi auguro ovviamente di sbagliarmi, ma non mancheranno le
occasioni di verifica.
Mentre si riducono drasticamente le risorse per interventi sulla
linea attuale, nei fondi globali viene poi inserito un miliardo per
interventi inerenti lo sviluppo di collegamenti ferroviari
internazionali con particolare riferimento al collegamento
Aosta-Martigny, interventi che immagino significhino studi,
progettazioni varie e che vanno ad aggiungersi ai 5 miliardi
previsti nella finanziaria dello Stato "per lo studio di
fattibilità sulla realizzazione della nuova trasversale ferroviaria
dalla pianura padana al Vallese".
Se ho capito bene, sono 6 miliardi di progettazione e dintorni,
sono una cifra evidentemente ragguardevole, tanto più ragguardevole
se consideriamo che già esistono voluminosi, ponderosi elaborati
progettuali in materia, se consideriamo che nel 1988 l'"Istituto
per lo studio dei trasporti nell'integrazione economica europea"
presentò proprio uno studio di fattibilità
"finalmente
approfondito ed esauriente"
, lo definiva l'allora Presidente
della Giunta nella sua presentazione, studio il cui titolo completo
è per l'appunto: "Fattibilità di una nuova trasversale ferroviaria,
eccetera", studio che il Consiglio della Valle adottò nel dicembre
1989, indicando già allora una precisa opzione progettuale tra le
diverse ipotesi che erano state avanzate.
Sulla base di quella decisione seguì poi una seconda fase
progettuale, più avanzata, che era stata qualificata non più come
progetto di fattibilità, ma come "progetto di massima complessivo",
comprensivo della valutazione dei costi e dei ricavi, della
valutazione economica e dello studio d'impatto ambientale.
Spendemmo per tutto ciò allora 765 milioni.
È indubbio che è necessario aggiornare alcuni di quegli elementi
sulla base dell'evoluzione complessiva della situazione dei
trasporti in Europa, ma credo che, sul piano della fattibilità
tecnica e della progettazione di massima, gli elementi necessari
per una scelta politica siano ampiamente definitivi, a meno che non
si siano allora sprecate delle risorse, ma questo io non credo.
Che vi sia oggi in merito alla Aosta-Martigny (che sarebbe forse
più corretto denominare sempre Santhià-Aosta-Martigny per avere ben
presente l'oggetto complessivo della questione, che non è solo la
questione del tunnel di base, ma di tutto ciò che ne consegue lungo
la Valle d'Aosta) un rinnovato interesse, come già è stato
ricordato anche in questa seduta del Consiglio dal Presidente della
Giunta, è fuori di dubbio.
L'"Association européenne des élus de montagne" nella
"Déclaration relative aux Alpes" estime nécessaire de donner un
nouvel élan à la réalisation d'un tunnel (autoroute ferroviaire).
Il Ministro dei lavori pubblici Micheli, nell'incontro con una
delegazione dell'Associazione valdostana industriali, ha accolto
"con particolare interesse" anche la proposta di esaminare nuovi
itinerari ferroviari in Valle d'Aosta, sempre con particolare
riferimento alla Aosta-Martigny.
Un altro Ministro, quello dei trasporti, Treu, in un successivo
incontro con una delegazione dell'AVI, ha "valutato con attenzione"
l'ipotesi di creare il collegamento ferroviario con Martigny. Lo
stesso Ministro Treu, in sede di replica ad un'interrogazione con
risposta immediata dell'On. Caveri, si è impegnato a proporre alle
ferrovie di "riprendere in mano" quel progetto, per fare un vero e
proprio studio di fattibilità. Non so se conosca Treu gli studi già
esistenti o se li consideri non soddisfacenti.
E poi ancora la recente dichiarazione congiunta della
delegazione del Grand Conseil du Valais e del Consiglio della
Valle.
Ma fin qui mi pare che siamo ancora molto nel vago: "particolare
interesse", "attenta valutazione", ulteriori studi, eccetera. La
sostanza vera della questione credo sia invece quella contenuta
nello "Schema di sviluppo dello spazio europeo" approvato dal
Consiglio dei ministri a Postdam il 10-11 maggio di quest'anno che,
nel definire lo sviluppo della rete transeuropea dei trasporti,
indica 14 progetti prioritari fra i quali la Lione-Torino-Trieste.
Sostanza che è stata ribadita proprio da Treu nella citata risposta
a Caveri in questi termini:
"Si è fatta in sede europea e
nazionale una selezione delle priorità e il traforo fra Aosta e
Martigny non è stato considerato prioritario?"
, mentre si è
data priorità ai 4 nuovi assi che tutti ben conosciamo. Sono
indicazioni che ritroviamo anche nei documenti approvati
recentemente dal XIX vertice franco-italiano di Nîmes in cui
"les deux Gouvernements réaffirment leur détermination à
réaliser le plus rapidement possible le projet du tunnel
ferroviaire entre Lyon et Turin"
.
Ora tutto questo non deve certo impedirci di continuare a
perseguire con forza sul piano politico ogni iniziativa per
l'inserimento della Valle d'Aosta nelle grandi direttrici
ferroviarie europee, come recita d'altronde anche il programma di
maggioranza, e ciò in vista di possibili scenari del tutto diversi
da quelli attuali, proiettati verso la metà del secolo prossimo e
dintorni e tali da far presagire che l'incremento del volume di
merci da trasportare attraverso le Alpi possa essere così
significativo che neppure le opere già in costruzione o in avanzata
fase di progettazione siano sufficienti.
Ma stiamo parlando del 2020-2030, e oggi, discutendo del
bilancio dell'anno 2000, non si può non rilevare, a mio giudizio,
un'evidente e preoccupante divaricazione, almeno nelle cifre a
bilancio, fra l'impegno per il miglioramento della situazione della
rete ferroviaria reale, quella del 1885, e che i Valdostani oggi
utilizzano, spesso imprecando, a ragione, e l'impegno invece per
una prospettiva assai futuribile e virtuale.
Infine, concludendo, siccome tutta la questione della ferrovia,
almeno di quella reale, è poi o pare essere fortemente condizionata
dal citato decreto legislativo n. 422, vorrei anche chiedere a che
punto è l'iter delle norme di attuazione previste dall'articolo 1,
comma 3, per il conferimento delle funzioni e il trasferimento dei
relativi beni e risorse alle Regioni.
Presidente
La parola al Consigliere Curtaz.
Curtaz (PVA-cU)
Mi sia permesso, prima di iniziare il mio
intervento, di complimentarmi con il Consigliere Nicco per la
lucidità con la quale ha trattato il problema dei trasporti e in
particolare il problema ferroviario, tuttavia non mi addentrerò su
aspetti singoli del bilancio in esame, ma procederò a una disamina
spero meno confusa possibile perché come d'abitudine non ho
preparato né interventi scritti e questa volta neppure schemi da
seguire. Procederò ad una disamina delle voci generali del bilancio
per fare alcune considerazioni non solo di carattere
economico-finanziario, ma anche politico sia per quanto riguarda il
settore delle entrate, sia per quanto riguarda il settore della
spesa.
A mio giudizio ogni osservazione inerente al bilancio deve
partire dai dati numerici che per loro definizione sono dati
oggettivi e imprescindibili.
Partendo dalle entrate, un primo spunto me lo ha concesso
stamattina il Consigliere Rini quasi stupendosi che si potesse
paventare un'ipotesi di assistenzialismo, nel senso di Regione
assistita dall'esterno raffrontando questa critica ai dati di
bilancio. A me sembra invece che la critica di una Regione dal
punto di vista finanziario sostanzialmente assistita venga, come
peraltro era inevitabile, ribadita in questo bilancio ed è
sufficiente richiamarsi, come spesso si fa, almeno da parte nostra,
a un dato inconfutabile, ovvero ai 515 miliardi relativi alla quota
sostitutiva dell'IVA da importazione.
Si tratta di una risorsa significativa, circa 1/4 del nostro
bilancio, una voce di grande peso, se non sbaglio anche in termini
numerici la voce di maggior peso del bilancio, che ci troviamo
nelle casse regionali senza meriti economici particolari, senza,
come ricordava anche chi mi ha preceduto, aver prodotto alcuna
ricchezza che ne giustifichi l'ammontare e il fatto che questa voce
abbia sostituito l'IVA da importazione, che invece avevamo, non
sposta il problema perché non v'era alcuna correlazione fra la
ricchezza prodotta in Valle e l'IVA da importazione,
ovviamente.
Per dare un'idea di tale importo, possiamo fare dei confronti.
Oggi parliamo di problemi finanziari legati, e giustamente legati,
alla mancanza nel bilancio regionale di entrate per circa 50
miliardi; immaginiamoci cosa sarebbe il bilancio regionale senza
un'entrata di dieci volte superiore all'emergenza che ci troviamo
ad affrontare quest'anno. È un'entrata - sempre per dare un'altra
idea di raffronto - di circa 165 maggiore ai 9/10 dell'IRPEF che,
insieme a quelli dell'IRPEG, dell'IVA, dell'imposta sulla benzina,
fanno 660 miliardi, quindi poco di più.
Questo lo voglio sottolineare perché già altre volte abbiamo
tentato di smascherare quello che è un dato propagandistico
inconfutabile. Se noi facessimo un sondaggio per strada, di quelli
cari a Berlusconi, credo che scopriremmo che una percentuale
altissima di Valdostani sono convinti che le finanze della Regione
autonoma Valle d'Aosta si fondano sui 9/10, cioè che i 9/10, che è
un nostro diritto statutario, siano sufficienti a mantenere questa
Regione e questo emerge perché c'è stata in questi anni
un'operazione propagandistica eccezionale che ha prodotto questa
convinzione, che è diffusissima nell'opinione pubblica e che spesso
è accettata anche dai mass media come un dato pacifico. Non è vero
niente. I 9/10 decantati fanno 1/3 del bilancio regionale.
Certo, poi ci sono altre entrate proprie: Casinò, IRAP,
addizionale IRPEF, eccetera, però non possiamo prescindere dalla
constatazione che le nostre entrate sono fondate su un'entrata che
non ci meritiamo, a cui abbiamo diritto dal punto di vista formale,
ma che dal punto di vista sostanziale si dovrebbe definire più
correttamente un privilegio più che un diritto.
Veniamo alle entrate del Casinò. Abbiamo già avuto occasione di
dire, lo ripetiamo, che è oggi un'entrata consistente, ma potrebbe
essere negli anni futuri non più così consistente non tanto e non
solo per i problemi legati alla gestione, che pure potrebbero
comportare qualche problema ma in termini assoluti di poco conto,
quanto per il fatto che se tutte le regioni avessero la possibilità
di avere un Casinò - lo diciamo tutti gli anni ipotizzandolo come
un pericolo incombente finora mai verificatosi, però è una cosa che
sentiamo tutti nell'aria -, è chiaro che l'entrata relativa al
Casinò di Saint-Vincent subirebbe un decremento notevolissimo.
Ancora sulle entrate voglio fare un'osservazione. Sappiamo che i
50 miliardi circa mancheranno nelle casse regionali sostanzialmente
per tre ordini di fattori.
Il primo fattore è un decremento della tassa di concessione
relativa alla Casa da gioco di Saint-Vincent perché è cambiato il
sistema contrattuale di gestione, forse è un elemento persino
positivo perché offre un dato di maggiore chiarezza contabile se
non altro.
Il secondo fattore è il decremento rappresentato dall'IRAP per
le ragioni tecniche che conosciamo e che non è il caso di
approfondire.
Il terzo fattore è il decremento costituito dai problemi legati
alla chiusura del Tunnel del Monte Bianco che fanno comunque un 2,7
percento circa su un decremento complessivo del 5,2 percento.
A fronte di questo decremento di circa 50 miliardi, la Regione
si indebiterà per oltre 330 miliardi. Domanda che vorrò fare al
Presidente della Giunta e all'Assessore competente: se mi mancano
50 miliardi perché mi devo indebitare per 330 miliardi? Perché c'è
una quota di circa 280 miliardi d'indebitamento reso non necessario
dal decremento delle entrate. Ci saranno delle ragioni che mi
piacerà sentire.
Il ragionamento dell'indebitamento, voglio essere il più
possibile onesto dal punto di vista intellettuale, viene sostenuto
da un ragionamento che ha una sua logica, una sua fondatezza ed è
il discorso del "volano".
Se non ricorriamo al debito - si dice -, se non abbiamo risorse
sufficienti per mantenere il nostro livello di spesa, ci sarà un
effetto a catena negativo perché le imprese, i cittadini
guadagneranno sempre meno, pagheranno sempre meno tasse, quindi
avremo sempre meno entrate. È un ragionamento che ha una qualche
dignità, mi sembra un ragionamento formalmente corretto che andrà
comunque verificato perché se questo è vero, lo vedremo nei
prossimi anni, cioè se questo sarà stato sufficiente, sarà stato
utile, sarà stato necessario.
Ma è un ragionamento che è un campanello di allarme enorme
perché ci dimostra che ormai la spesa regionale è così diffusa, è
così vincolata che anche un piccolo decremento di entrate ci fa
ricorrere all'indebitamento, cioè è un dato che dimostra la
fragilità della nostra economia e della nostra finanza.
Questo è un elemento che pervade l'intero bilancio, quello delle
spese a pioggia, delle spese sempre più vincolate, fra queste le
spese di mantenimento della struttura che sappiamo già elefantiaca;
mi ricordo l'anno scorso che si parlava di Regione leggera, c'era
da fare un po' d'ironia su questo termine, vedo che quest'anno
questo slogan non è stato più riproposto. Io dico per fortuna
perché la Regione continua ad essere non solo poco leggera in
termini burocratici, ma molto pesante in termini d'intervento
sull'imprenditoria tanto da essere il più grosso imprenditore della
nostra Valle.
Di queste spese vincolate abbiamo avuto ieri l'esempio in
quest'aula con 7-8 leggi di spesa, perché poi tutti gli anni
bisognerà finanziare quei capitoli, esse riducono sempre più i
margini e la forbice di disponibilità. È per questo che vediamo
fondi globali che vanno via via decrescendo, è per questo che non
vediamo e io temo non vedremo più, se non c'è un'inversione di
tendenza, grossi progetti. In questo bilancio non c'è un grosso
progetto, non c'è un'idea forte, non si vede nulla che possa farci
capire con quali interventi intendiamo caratterizzare il 2000.
Forse la strada dell'Envers? Sento parlare della strada dell'Envers
o meglio tratti della strada dell'Envers perché alcuni tratti sono
già fatti. È questa l'Amministrazione regionale del 2000, questi
sono i progetti che ricorderemo? Mi pare ridicolo.
Ed è un dato che già sottolineavamo l'anno scorso, che ci fosse
la carenza di un'idea guida, avendo rinunciato a fare l'Ospedale, a
fare delle grandi opere, ma io credo che andremo sempre più innanzi
a questo paradosso: abbiamo rinunciato a fare le grandi opere
strategiche, significative, tranne forse l'autostrada, quando
c'erano i mezzi per farlo.
Avremo sempre meno i mezzi per farlo, ma non tanto perché avremo
sempre meno risorse, anche se è una cosa possibile. Possibile
perché per esempio, con molta fatica, con piccoli provvedimenti, a
livello governativo si cerca di ridurre la pressione fiscale e,
giocoforza qui avremo meno entrate. È una tendenza, diciamo così, è
una timida tendenza, così accontento anche quelli di Forza Italia,
quella appunto della riduzione della pressione fiscale.
Io credo che la realizzazione di opere strategiche, di grandi
progetti, di opere importanti che non significano necessariamente
colate di cemento, parlo di opere in generale o servizi, sarà
sempre più impossibile perché se continueremo ad avere un bilancio
che è vincolato da centinaia di leggi di spesa che continuiamo ad
incrementare come abbiamo fatto ieri, come faremo al prossimo
Consiglio, come faremo l'anno prossimo, e non c'è un'inversione di
tendenza, prosciughiamo tutte le risorse, distribuiamo denaro,
facciamo una Valle dal punto di vista dei portafogli ricca e
felice, però non facciamo l'interesse pubblico.
Queste considerazioni le avevamo fatte l'anno scorso e se non
fosse che quest'anno il bilancio è segnato dal decremento di
entrate relativamente alla vicenda del tunnel, eccetera su cui si
insiste molto, avremmo rispetto allo scorso anno un bilancio
fotocopia. L'anno scorso parlavamo di bilancio piatto, senza
un'anima, eccetera, quest'anno abbiamo un bilancio fotocopia.
Credo proprio che del tutto modestamente sia questo il
principale dato su cui occorrerebbe confrontarsi: questo della
mancanza, che si farà via via più evidente, di elasticità del
bilancio ed è un dato che anche chi mi ha preceduto ha
sottolineato, parlando di rigidità del bilancio dovuta a spese
correnti, dovuta ai trasferimenti agli enti locali, per carità
tutte cose giuste e necessarie, dovuta soprattutto ai mille vincoli
della legge di spesa.
Credo che finora sia mancata la consapevolezza di percorrere una
strada che potrebbe portare a delle conseguenze molto
spiacevoli.
Occorre invece, e questo è l'ultimo spunto di riflessione che
pongo all'attenzione dell'Assemblea, un'inversione di tendenza
perché credo che con questo modo di procedere, con questo modo di
fare l'amministrazione, con questo modo di spendere e di spandere
non si potrà andare avanti per tanti anni.
Presidente
La parola al Consigliere Borre.
Borre (UV)
Il bilancio che stiamo esaminando è certamente
condizionato, più di quanto non sia avvenuto in passato, da
rilevanti fattori esterni come la chiusura del Tunnel del Monte
Bianco, dal gettito stimato dall'IRAP e altre cose, cose che sono
state già dette dall'Assessore, dal relatore e da altri che mi
hanno preceduto, però ritengo che sia importante almeno
ribadirle.
Bisogna ricordare anche che si prevede una riduzione dell'IVA
per l'edilizia e una riduzione anche mi auguro per le tasse, quindi
ci sono ulteriori riduzioni alle entrate della nostra Regione.
Un primo elemento di apprezzamento voglio metterlo in evidenza è
dovuto al fatto che non si è voluto, come sarebbe stato fin troppo
facile, scaricare gli effetti negativi delle ridotte entrate sugli
enti locali che godevano e continuano a godere di una particolare
attenzione in questa Regione. Contrariamente allo Stato, che non
esita ad accrescere il bagaglio di competenze degli enti locali
piegandoli sotto il peso di oneri sempre maggiori a cui non
corrispondono entrate congrue, il livello di finanziamento è sempre
stato mantenuto elevato nella linea di un sano spirito di
sussidiarietà. Si è preferito, e credo giustamente, fare ricorso ad
altri strumenti, ad un'accurata rivisitazione dei fondi residui, a
un taglio di spese non necessarie e all'accensione di un mutuo per
compensare le entrate ridotte, scelte difficili, ma necessarie in
questo momento.
All'apprezzamento devo ora accostare una riflessione utile credo
per gli anni a venire. La logica del bilancio non può però essere
una logica costruita puramente su un riparto di spese fra singoli
assessorati, fra strutture della Regione. Si dovrà ricercare una
più accentuata logica per obiettivi per uscire da una visione di
piccoli orticelli, per dare maggior respiro e maggiore incisività
alle scelte strategiche della Regione, una Regione non solo volano
dell'economia, concetto che come abbiamo visto sta perdendo peso
nel complesso della nostra struttura economica, ma Regione come
pilota dello sviluppo e dell'ammodernamento del sistema Valle
d'Aosta.
Ai passi da gigante compiuti dalla Valle sul terreno della
finanza locale deve oggi corrispondere una più acuta sensibilità
degli amministratori locali: gli sforzi tesi a contenere la spesa
corrente devono vedere i comuni e le comunità montane non meno
impegnati del Palazzo di Piazza Deffeyes nel pieno rispetto
naturalmente dell'autonomia dei ruoli e delle scelte, ma con la
consapevolezza che il risanamento della spesa pubblica passa
attraverso un'azione congiunta di tutti i livelli della pubblica
amministrazione.
Altro aspetto sul quale vorrei soffermare la mia attenzione è
quello delle ricadute effettive della reale incidenza degli
investimenti in relazione al loro ammontare. Credo che non solo i
consiglieri, ma gli stessi componenti della Giunta abbiano talvolta
difficoltà a valutare correttamente i benefici e i costi delle
politiche di settore che vengono attivate e realizzate. Pensando ai
settori quali la formazione professionale, le politiche
dell'occupazione, i contributi allo sviluppo e all'innovazione,
credo che sia indispensabile iniziare ad interrogarci sulle
ricadute dei nostri investimenti e dotarci di strumenti attendibili
di valutazione.
Oltre all'adozione delle leggi questo Consiglio deve darsi un
ruolo preciso come valutatore delle politiche per poter imprimere
le necessarie correzioni di rotta. Dobbiamo farci carico non solo
della spinta iniziale, di generosi propositi di larga massima, ma
di controlli continui e attenti sulle priorità, sui modi e i tempi
di erogazione dei sostegni economici, sulle tipologie d'intervento
che possono aumentare con il passare del tempo.
Non è all'atto dell'adozione del bilancio che possiamo
evidentemente affrontare approfonditamente le modalità di queste
verifiche, ma ritengo che il ruolo dei consiglieri e delle
commissioni debba essere rivisto alla luce di queste considerazioni
ed è questa una riflessione che ho sentito da altri consiglieri in
quest'aula.
Sul piano strettamente politico voglio esprimere apprezzamento
per la fedeltà che questo bilancio dimostra rispetto agli impegni
assunti all'atto della formazione di questa maggioranza. Le scelte
fatte in particolare per quanto riguarda le grandi infrastrutture e
la copertura sociale sono rispondenti allo spirito con cui abbiamo
sottoscritto il patto di legislatura, un patto che riteniamo vivo e
ancora fondato su validi presupposti che dobbiamo integrare con
risposte nuove ai problemi che l'attualità ci pone man mano.
Credo in particolare che in un prossimo futuro dovremo
concentrare i nostri sforzi nella ricerca di opportunità nuove di
sviluppo e di lavoro; non è più tempo di garantire, di assicurare
un ombrello per tutti, di moltiplicare i posti di pubblico impiego
o ad esso collegati. È tempo di scendere in campo aperto, nel dare
a chi merita, a chi sa intraprendere, a chi sa innovare.
L'intervento pubblico deve limitarsi a garantire uguaglianza di
opportunità, parità di chance, strumenti formativi e occasioni di
lavoro.
Mi si consenta di chiudere su una considerazione che prende le
mosse dal percorso di mezzo secolo di autonomia della nostra
Regione. Abbiamo prodotto un miglioramento netto e deciso nella
qualità della vita, della salute e dell'istruzione; oggi però
dobbiamo governare il cambiamento con attenzione e saggezza
soprattutto in riferimento ai beni non inesauribili come il
territorio e l'ambiente ed assicurarci che non gravino sulle spalle
di chi dovrà governare oneri eccessivamente pesanti.
Esprimo preoccupazione per quanto potrà costare nei prossimi
anni la gestione di strutture soprattutto sportive e non solo
quelle che ancora oggi promuoviamo generosamente e in dimensioni
qualche volta superiori al bisogno reale. Abbiamo già stretto, come
era necessario, i cordoni della borsa, ma credo che qualche passo
ulteriore in questo senso andrà ancora fatto e saranno scelte non
più rinviabili.
Presidente
La parola al Consigliere Tibaldi.
Tibaldi (FI)
La tragedia del Tunnel del Monte Bianco ha
indubbiamente avuto pesanti ripercussioni, oltre al profilo umano,
anche dal punto di vista economico.
Abbiamo visto nel corso dell'estate soprattutto un brusco calo
dei flussi della clientela estera che normalmente entra in Valle,
un notevole aggravio nell'esportazione dei beni verso la vicina
Francia; abbiamo visto anche come le imprese valdostane debbano
affrontare costi di trasporto per le esportazioni decisamente
superiori rispetto a quelli che erano ordinariamente previsti
quando si poteva transitare sotto il traforo; abbiamo visto e
vedremo anche la crisi di molte imprese con evidenti riflessi
occupazionali, in parte già preventivati nell'ambito del bilancio
2000 a livello di riparto fiscale.
Ci sono state una serie di conseguenze concatenate che sono
indubbiamente imputabili a questo tragico evento del marzo scorso
ed è quindi naturale, come è stato anche presentato, che questo
bilancio soffra delle conseguenze che si sono verificate in seguito
alla tragedia del Tunnel del Monte Bianco.
Tuttavia la situazione di sofferenza è ingiusto, da un punto di
vista economico-finanziario, imputarla esclusivamente al Monte
Bianco perché dai dati che possediamo, dalle analisi che possiamo
fare o in parte dalle analisi che sono state fatte e che sono
scritte anche nella relazione di bilancio presentata dall'Assessore
e confermata dal relatore questa mattina, ci sono altri fattori che
devono essere tenuti in considerazione o quanto meno ricordati.
Innanzitutto la situazione congiunturale sfavorevole che sta
attraversando il nostro Paese, l'Italia, della quale la Valle
d'Aosta fa parte integrante, che viene affrontata in termini
inadeguati e con una finanziaria inconsistente dal Governo
italiano.
I quattro fattori principali li conosciamo, sono: la pressione
fiscale che non è vero che è in calo perché la pressione fiscale ha
subito una riduzione dal 1993 al 1994 di 2 punti percentuali
dopodiché dal Governo Dini in avanti ha ripreso a galoppare per
arrivare fino al 44,3 percento del 1997; l'inflazione che sta
galoppando paurosamente in questi ultimi giorni, il prezzo della
benzina è ormai a lire 2.060 in diversi distributori e buona parte
della componente del prezzo della benzina, che comunque è una
materia prima, è dovuta a tasse, pensate che paghiamo ancora 30
lire su quel prezzo della benzina che sono destinate a finanziare
il contingente in Mozambico, quello che c'era anni fa e che adesso
non c'è più; i risparmi di spesa che sebbene più volte annunciati
dal Governo D'Alema non si stanno verificando; le riforme
strutturali che, vista la litigiosità della maggioranza, sostenuta
anche dai Parlamentari valdostani, mi sembra siano passate in
cavalleria, per non parlare del federalismo che è diventato una
chimera.
Le previsioni di crescita contenute nella relazione fatta
dall'Assessore mi sembra che siano eccessivamente ottimistiche
anche rispetto a quelle che presenta l'OCSE. L'Assessore ci ha dato
un suo punto di vista, l'OCSE ce ne dà uno diametralmente opposto;
l'economia italiana resterà al palo, l'economia italiana crescerà
al di sotto delle già misere previsioni anche a causa dei nodi
irrisolti che condizionano il sistema produttivo e previdenziale
italiano, mentre a livello mondiale si prevede un rilancio, si
prevede di nuovo una tornata di sviluppo, però i freni
dell'economia italiana: assenza di riforme strutturali, pressione
fiscale elevata, inadeguatezza di un Governo nell'affrontare il
momento congiunturale favorevole che però si prevede nel 2001, non
ci consentiranno di rilanciare il Paese.
C'è poi un altro fattore che è il mercato globale che non può
essere dimenticato. La Valle d'Aosta entra a pieno titolo nel
mercato globale, deve comunque riuscire a resistere e a competere
all'interno di questo mercato e come risponde la Regione per
resistere e competere nel mercato globale?
Leggendo la relazione, che è simile, anzi addirittura più
stringata rispetto a quelle che sono state presentate negli anni
scorsi sia come approfondimenti o proposte strategiche, sembra che
la salute del sistema economico valdostano dipenda dalla qualità
finanziaria delle risorse pubbliche anche se quest'anno sono
mutilate in parte per le conseguenze della tragedia del Monte
Bianco, risorse pubbliche che entrano e che possono essere
utilmente impiegate.
Il dato significativo del bilancio di quest'anno è a nostro
avviso il forte indebitamento, la forte accensione di mutui e di
prestiti che sono stati effettuati per poterlo portare a pareggio.
Nel bilancio di quest'anno abbiamo 336 miliardi di mutui e
prestiti; fermo restando che il riparto fiscale si trova ridotto di
circa 55 miliardi, abbiamo dovuto accendere mutui e prestiti per la
differenza per cercare di pareggiare il bilancio, un bilancio che è
indirizzato verso quali livelli di spesa? Due lire su tre del
nostro bilancio regionale sono utilizzate per far fronte alle spese
correnti.
Adesso abbiamo visto che c'è la moda di suddividere le spese
correnti fra quelle strettamente regionali e quelle che sarebbero
in altre regioni di competenza dello Stato, tuttavia dobbiamo dire
che altre regioni, a differenza della Valle d'Aosta, non hanno
questi benefici di riparto fiscale e di trasferimenti finanziari,
di conseguenza non è direttamente paragonabile il nostro sistema
finanziario con quello di altre regioni. Tuttavia, due lire su tre
dei 2.085 miliardi spendibili sono destinate alle spese correnti e
il dato significativo diceva che quest'indebitamento viene fatto
non per proiettarsi verso investimenti che possono rafforzare il
nostro sistema reale bensì per sostenere, per oliare, per mantenere
quel meccanismo complesso e mostruoso che è diventato l'ente
Regione.
Come risponde la Giunta regionale e la maggioranza con il suo
programma di governo e con questo bilancio a questi fenomeni: crisi
congiunturale, mercato globale ed evento straordinario,
imprevedibile, ma che incide, che è la tragedia del tunnel?
Risponde opponendosi ed imponendo un sistema di economia chiuso che
il più possibile deve avere come epicentro l'ente Regione. Qui gli
esempi possiamo moltiplicarli all'infinito, qualcuno che mi ha
preceduto ne ha già citati diversi.
La Regione è l'epicentro perché è il primo imprenditore nella
nostra piccola realtà di poco meno di 120 mila abitanti, è il primo
e talvolta unico cliente di molte imprese o professionisti, è il
datore di lavoro preferito dai giovani e non solo dai giovani, ai
quali non interessa più, vuoi per le ragioni che dicevo prima, ma
vuoi anche per la grande influenza che esercita l'ente Regione con
questo suo modello di vita, intraprendere in proprio un'attività,
ma preferiscono la comodità di posti al Casinò o in Regione o in
enti dipendenti dalla Regione; nonostante ciò abbiamo dei dati
occupazionali che sono allarmanti.
Siamo in testa alla classifica come calo degli occupati, non
sono dati inventati, ma sono attinti dal "Sole 24Ore". Aosta ha
subito un calo nel 1999 del 42,8 percento rispetto al 1998; nel
2002 si prevede un calo del 41,3 percento, la disoccupazione è in
peggioramento ed ha superato il 7,1 percento. È la seconda
Provincia italiana - mi si permetta l'espressione, la classifica
viene fatta per provincia anche se sappiamo che qui non esiste la
provincia - dove si registra il peggioramento a livello di
disoccupati, è seconda solo a Caltanissetta.
La Regione è l'epicentro di tutte le attività non solo
istituzionali, ma soprattutto economiche, sociali e di qualunque
natura, sportiva, associazionistica che si verificano in Valle
controllando direttamente o indirettamente una moltitudine di altri
soggetti.
Sul controllo diretto c'è ancora una volta da rimarcare la
funzione fondamentale in senso negativo che svolge, ma che potrebbe
svolgere anche in senso positivo se fosse contenuta entro
determinati limiti nel suo alveo naturale, dicevo che svolge
Finaosta, Ministero delle partecipazioni regionali, che ha
interessenze ovunque, ha controlli societari su una moltitudine di
società e ciò condiziona le scelte economiche, ma secondo quali
logiche economiche vengono amministrate queste società, dove ogni
volta vediamo ci sono interventi che servono a ripianare e a
risollevare le loro sorti in bilancio? Secondo quali logiche
economiche, ma anche di servizio vengono varati, come abbiamo fatto
ieri, sette provvedimenti di legge che prevedono interventi
consistenti nel settore del turismo e dello sport, molti dei quali
non sono nemmeno sorretti da un programma? Prendiamo la tramvia,
dove neppure si sa quanto saranno gli occupati, quali saranno i
ricavi e le spese previste, a meno che qualcuno non abbia voluto
citarli in quest'aula. Come si fa a dire che la Valle d'Aosta è
proiettata strategicamente per implementare, migliorare,
ottimizzare le sue risorse, di conseguenza l'economia reale, di
conseguenza l'occupazione in Valle? Tant'è che dai dati non si
scappa e i dati li leggiamo su fonti ufficiali.
Non sono d'accordo, Consigliere Beneforti, quando lei dice che
la Regione non è presente. La Regione purtroppo è presente ovunque
ed è questa sua presenza asfissiante che impedisce all'economia
reale, alle imprese piccole e medie, a quel poco di economia reale
che ancora esiste in Valle, di rafforzarsi e di essere competitiva
anche al di fuori degli stretti confini regionali, in quello che
oggi si chiama mercato globale.
Qual è l'unica scelta politica che si perpetua in questo
bilancio? L'unica scelta politica che si perpetua da anni a questa
parte è quella che tende a rafforzare il gigante finanziario
regionale a scapito del nano dell'economia reale. C'è poca economia
reale, c'è un gigante finanziario di 2.000 miliardi che è la
Regione che quest'anno per garantirsi questa dimensione enorme ha
dovuto indebitarsi per 300 e passa miliardi.
Questo è un dato allarmante perché questi 300 e rotti miliardi
dovranno essere ammortizzati nei prossimi anni, cioè li lasciamo in
eredità in termini di rate da pagare ai futuri amministratori
regionali.
Quest'indebitamento non è tutto imputabile alla tragedia del
Monte Bianco, leggiamo i dati e lo capiamo; buona parte di questi
300 miliardi sono necessari per mantenere il sistema mostruoso che
avete creato e che ha sempre più bisogno di carburante e per avere
questo carburante, se non riuscite a ricavarlo dal riparto fiscale
o dai trasferimenti sostitutivi indicizzati, dovete in qualche
maniera indebitarvi, purtroppo questi debiti non vanno in direzione
d'investimenti che servono a rafforzare l'economia reale, ma a dare
funzionamento a questo meccanismo complesso.
Questa è la debolezza strutturale del sistema economico
valdostano, io penso che non sia la prima volta che ne parliamo,
saremo certamente ripetitivi; per chi sta qui da più di qualche
anno questi discorsi tornano ridondanti, probabilmente noiosi,
paranoici, ma sta di fatto che quest'Assemblea non ha voce in
capitolo. In quest'Assemblea si fanno dichiarazioni di principio,
ognuno dalla propria parte politica, dichiarazioni di principio che
però non servono a correggere una rotta e allora secondo noi questo
bilancio non ha nulla d'innovativo, anzi ha questo forte elemento
peggiorativo rispetto ai bilanci degli anni precedenti.
Assessore Agnesod, ascoltando la lettura della sua relazione,
l'altro ieri lei parlava di avvio di grandi progetti strategici,
allora le poniamo queste domande: quali, dove, come e quando,
perché in questo bilancio non si vedono grandi progetti strategici.
Vorremmo capire dove sta il contributo della Giunta in termini
strategici nel programmare il prossimo anno, il 2000, ma non solo
nel far fronte all'emergenza tunnel.
Dov'è la progettualità di questa Giunta, cosa proponete ai
Valdostani per risollevarli da questo momento d'impasse che si è
verificato nel 1999 e che è determinato da queste concause? Cos'è?
Qualche lavoro di ammodernamento nell'aeroporto Corrado Gex, lo
studio dell'Aosta-Martigny ripescato in qualche cassetto dopo anni
che era stato abbandonato e magari criticato dagli stessi
amministratori che allora invece vi si opponevano?
La ricerca, la formazione e la qualità, Assessore, lei ha
scritto, non solamente detto, potrebbero costituire l'avvio di
grandi progetti nei settori strategici, ma ricerca, formazione e
qualità sono capitoli di bilancio che hanno fondi irrisori rispetto
al monumento finanziario di cui si parlava prima.
Guardiamoci un attimo intorno su alcune situazioni che sono
state sollevate anche grazie a nostre interpellanze. Trieste si è
dotata di una zona off shore, di un piccolo punto franco d'impresa;
la Valle d'Aosta da 50 anni ha un articolo 14 che è stato
dimenticato, che è stato tumulato fra gli articoli dimenticati
dello Statuto, piuttosto facciamo una guerra spropositata in
termini di riforme elettorali, ma ci dimentichiamo che invece nella
direzione dell'articolo 14 sarebbe stato interessante investire
come trattativa con Roma e per salvare la natura pattizia dello
Statuto e soprattutto per portare a casa qualcosa di concreto, non
su una riforma elettorale se siano 18 consiglieri o 24 un domani a
cambiare la legge, se debba essere eletto direttamente il
Presidente della Giunta.
Mi sembra che anche in termini di risposte reali nei confronti
dei cittadini valdostani sarebbe stato più efficace.
La competenza in materia di acque da parte delle Province di
Trento e Bolzano, ne abbiamo parlato recentemente nei confronti di
una mozione sollevata dai colleghi Autonomisti; le Province di
Trento e di Bolzano hanno conquistato una competenza che è
fenomenale rispetto a quella valdostana in materia di acque, le
hanno tutte praticamente. Il Presidente della Provincia di Bolzano,
che il Presidente Viérin conoscerà senz'altro molto bene, l'ha
dichiarata come la principale vittoria politica dal 1972 ad oggi;
certo, perché lì si va in direzione d'investire, di programmare un
futuro per quella Comunità.
Il Casinò di Venezia, e qui tocchiamo un tasto dolente, ha
investito 15 miliardi per arrivare a ricavarne nel giro di pochi
mesi 40, poi qualche collega è andato a Venezia per vedere come è
stata creata quella macchina per far soldi, si è reso conto come in
pochissimo tempo e con una volontà minima si possa creare ricchezza
ed occupazione.
Noi abbiamo Saint-Vincent, che è a gestione io dico nemmeno più
pubblica, la chiamo gestione politica, che adesso ha un pool di
commissari, tre commissari; non esiste al riguardo una strategia di
sviluppo perché, a fronte di una nostra interpellanza puntuale,
quattro domande molto dettagliate, non c'è stata alcuna risposta
significativa da parte del Presidente della Giunta. Di
Saint-Vincent non si sa niente, è stato messo nella culla di questo
triumvirato, è in balia di sé stesso, i dati che possediamo sono
che settembre e ottobre hanno visto Venezia passare di fronte a
Saint-Vincent in termini d'introiti. Questo è un dato che magari
verrà confutato, sarà anche questo fuori tema, sentiamo i dati che
ci perverranno dagli uffici governativi.
Duecento miliardi nello sviluppo economico: innanzitutto sono
meno rispetto a quelli dello scorso anno, che erano 220 e qualcosa,
con un 10 percento in meno, non potete dire quindi che vi siete
indebitati per lo sviluppo economico e sviluppo economico di quali
imprese? Di quelle che sono già controllate dalla Regione
attraverso Finaosta? Guardate quanti soldi, che miseria date per
rilanciare l'economia reale e quindi le piccole e medie imprese,
guardate quanti soldi sono liberi, in libera disponibilità come
diceva prima qualcuno, e non sono vincolati da leggi
precostituite.
Cinque anni fa ricordo che qua si parlava di snellimento del
monumento legislativo, di semplificazione delle procedure; a
distanza di cinque anni dico che non solo non si è andati in quella
direzione, ma si è andati in direzione inversa, cioè verso
un'involuzione.
Concludo con un ultimo riferimento sulle spese correnti che sono
i 2/3 delle risorse spendibili globali. Se le spese correnti sono a
questi livelli, come cittadini valdostani chiediamo che ci sia
anche una risposta in termini di servizi a livelli qualitativamente
proporzionali. Un esempio per tutti, ma non mi soffermo io su
questo campo perché ci sono altre persone nel mio gruppo che lo
seguono più da vicino, è la sanità. A fronte di spese di questo
livello pretendiamo servizi sanitari e socio-assistenziali
adeguati, servizi che in Valle d'Aosta in questo momento non ci
sono o perlomeno potrebbero essere decisamente migliorati in
termini qualitativi.
Il nostro giudizio quindi che giudizio può essere? È un giudizio
che si conferma sulla linea dei bilanci presentati negli anni
scorsi, un giudizio estremamente negativo, estremamente critico.
Proposte costruttive da parte nostra ne abbiamo fatte attraverso
interpellanze e mozioni, nell'ambito di dibattiti; purtroppo
dobbiamo registrare un calo significativo di funzione di
quest'Assemblea.
Quest'Assemblea in realtà è diventata purtroppo il luogo di
commemorazione dei defunti e di ratifica di delibere, di poche
delibere.
Rispetto agli ordini del giorno di qualche anno fa, se non fosse
per le interpellanze e le mozioni presentate dall'opposizione,
questo Consiglio potrebbe tranquillamente convocarsi una volta al
mese e a parte questi dibattiti, che vengono minimizzati,
demonizzati o considerati fuori tema dai nostri interlocutori di
Governo, sinceramente mi chiedo quale apporto costruttivo, quale
contributo fattivo si possa dare come consiglieri e non solo noi
dell'opposizione che siamo stati relegati all'opposizione per una
scelta dell'elettorato valdostano, ma soprattutto i Consiglieri di
maggioranza che mi pare di capire ultimamente spesso, e della cosa
mi compiaccio, fanno osservazioni critiche intese a migliorare
l'azione amministrativa che però vengono respinte anche le loro
come strumentali, demagogiche oppure confuse e di poco conto.
Presidente
La parola al Vicepresidente Viérin Marco.
Viérin M. (Aut)
Il bilancio per l'anno 2000 e il
previsionale per il triennio 2000-2002 dovrebbe avere la funzione
di fornire gli orientamenti che si intendono privilegiare nelle
scelte dell'intervento politico ed economico affidate alla pubblica
amministrazione.
La mano pubblica in un'economia mista qual è la nostra deve
potersi intrecciare armonicamente con quella privata. Il quadro che
sin qui si è presentato ha riprodotto scenari di forte ingerenza
della pubblica amministrazione, soprattutto in alcuni settori
dell'economia valdostana.
Ora nell'epoca dell'Euro riteniamo debba essere più che mai
valorizzata l'imprenditoria privata favorendo la vocazione
dell'intraprendere che ha caratterizzato l'economia valdostana
degli anni '50 e '60 quando le istituzioni offrivano, pur nel
contesto difficile di allora, occasioni di lavoro e di sviluppo che
hanno contribuito al boom economico sfociato nel miglioramento del
tenore di vita e nella stabilità economica.
Il ruolo dell'amministrazione pubblica, insostituibile sotto
questo profilo, deve rivolgersi agli aspetti connessi con la
realizzazione delle infrastrutture funzionali all'insediamento e
allo sviluppo delle moderne realtà produttive assumendo la veste di
complementarità agli sbocchi produttivi possibili, compatibili con
la nostra realtà presente da insediare sul territorio.
Purtroppo nelle maglie di questo bilancio di previsione non sono
individuabili volontà politiche che facciano proprie le esigenze
d'interagire con le realtà produttive locali con riferimento alle
organizzazioni di categoria operanti sul territorio, prova ne sia
che non si trova traccia di progetti che diano vita all'espressione
tipica di costoro.
Che fine ha fatto, ad esempio, l'introduzione della camera di
commercio, industria, artigianato e agricoltura, che prima faceva
parte del programma di maggioranza, che era presente anche nel
bilancio 1999?
Sono ormai parecchi anni che sostengo che il sistema Valle
d'Aosta è fragile, che i bilanci di questa nostra Regione autonoma
a Statuto speciale non sono così solidi, purtroppo oggi lo si può
toccare con mano, non solo a seguito della tragedia del Tunnel del
Monte Bianco perché sarebbe troppo comodo rifugiarsi dietro a
questo tristissimo evento e dimenticarsi di una politica economica
ed occupazionale quasi fallimentare dovuta in particolar modo: nel
continuare a portare in Valle aziende o stabilimenti di grandi
gruppi industriali quasi decotti e che spesso si trovano in diretta
concorrenza per la tipologia di produzione con stabilimenti
dislocati nell'Europa dell'est, in Indocina o in America Latina,
dove il costo della manodopera è di 10-15-20 volte inferiore; con
un'assenza di una vera e dinamica formazione professionale,
situazione sempre smentita dalla Giunta, ma che purtroppo non può
essere smentita nei fatti; nel continuare ad affidarsi a interventi
straordinari, che sono sempre e solo interventi temporanei,
guardando solo all'oggi e non al medio o al lungo termine; nel
dimenticarsi che oggi come ieri autonomia significa capacità di
sviluppare le proprie risorse, di valorizzarle anche attraverso una
forte capacità innovativa, concetto presente nel programma della
maggioranza all'inizio della legislatura e mai ripreso
concretamente nella formazione di questi primi due bilanci; nel
continuare a pensare di essere insostituibili e quindi
nell'impostare un'amministrazione regionale invasiva e sostitutiva
che non tiene conto delle potenzialità e delle energie che devono
emergere dalla Comunità valdostana.
L'inevitabile conseguenza di questa situazione sarà l'aggravarsi
dei costi sociali di anno in anno che puntualmente si possono
rilevare anche nel bilancio per il 2000.
Riprendendo le varie relazioni di accompagnamento al bilancio,
su tante affermazioni concettuali non possiamo che concordare,
Presidente, ma molte sono purtroppo mere affermazioni.
Analizzando il documento contabile si capisce che non c'è ancora
una chiara strategia o cultura delle entrate, mentre la spesa è
quasi totalmente ingessata, bloccata dalle troppe leggi regionali
che, essendo in vigore o addirittura nuove, devono essere
finanziate. Questa situazione è in chiara controtendenza rispetto
ai consueti proclami di semplificazione legislativa e burocratica
del Governo regionale.
Dicevo che non si intravede una chiara definizione delle entrate
perché fin troppo è evidente l'approssimazione delle previsioni per
l'anno 2000; si prevede una sensibile contrazione del gettito
proveniente dalla Casa da gioco di Saint-Vincent: meno 25 miliardi,
dell'IRAP: meno 39 miliardi, dell'IRPEF: meno 15 miliardi,
dell'IRPEG: meno 9 miliardi e dall'IVA: meno 22 miliardi.
Contrazione che viene ripianata con una semplice decisione
d'indebitarsi con mutui per 336 miliardi anziché agire veramente
sul contenimento della spesa che invece in controtendenza è
aumentata di 81 miliardi, ma sapendo che non si potrà continuare ad
affrontare il disavanzo economico con l'accensione di mutui che
oltretutto servirebbero solo a pagare le future rate degli altri,
si è previsto perlomeno per i prossimi anni di ridurre gli stessi
passando da 280 miliardi per il 2001, ai 180 per il 2002, ma
gonfiando nel contempo anche le previsioni di entrata per far
quadrare matematicamente le cifre complessive del prossimo
triennio.
Si sono gonfiate le entrate del Casinò che in due anni
dovrebbero crescere di circa il 15 percento, ma sulla base di quali
elementi, come si chiedeva giustamente il collega Tibaldi prima,
con quali mezzi e quali scelte non ce lo avete mai detto.
Dovreste dirci in sintesi con quali atti pratici e reali si
conseguirà tale risultato vista oltretutto l'attuale grave
situazione che si è venuta a creare di anno in anno.
Si sono poi gonfiate anche le entrate del titolo I° che
prevedono in due anni l'aumento del gettito dell'IRAP: più 22
percento, dell'IRPEG: più 24 percento, dell'IVA: più 9,5 percento,
una previsione che oggi non può che essere non attendibile; perché
considerando il profilarsi delle cose tale situazione potrebbe
verificarsi solo se vi sarà un'esplosione dell'economia ovvero un
boom economico nel 2001 o una forte ripresa inflazionistica o un
aumento del carico fiscale. Su quale di queste tre ipotesi
previsionali si è fatto affidamento?
Pare che la filosofia sia stata quella del "viviamo oggi, al
domani ci penserà qualcun altro" perché i mutui bisognerà comunque
pagarli nei prossimi anni, è inutile che il Presidente cerchi di
minimizzare questo fatto.
Per quanto concerne la spesa, non c'è stata una vera
qualificazione della spesa corrente, si sono toccati solo alcuni
settori marginali, quali le mostre, il parco autovetture, eccetera,
ma non si vede nulla di concreto salvo alcune alchimie di
bilancio.
Gli investimenti. Per definire gli investimenti si dovrebbe
avere la capacità di capire che il fatto di generare nuove risorse
può concretizzarsi in economie di gestione o consolidamento e
miglioramento del reddito degli amministrati, fatto che non si è
intravisto in questi ultimi anni e tanto meno può realizzarsi con
questo bilancio che addirittura vede, a fronte di una spesa di
2.086 miliardi, più 81 miliardi rispetto al 1999, uno stanziamento
di soli 773 miliardi fra investimenti e fondi globali contro gli
802 previsti per il 1999.
Si continua inoltre a perseguire la strada delle partecipazioni
regionali in società private e addirittura anacronisticamente in
alcune a ripianare le continue perdite di esercizio. Un caso per
tutti quello della Centrale del Latte, società che a dire della
Giunta doveva essere gestita in pareggio dopo il suo trasferimento
nel nuovo stabilimento di Gressan, ma che ancora nel 2000 necessita
di ulteriori 4 miliardi per far fronte al disavanzo di
bilancio.
Si continua a non affrontare radicalmente e diversamente il
problema occupazionale pensando di risolverlo alla vecchia maniera,
cosa non più pensabile, infatti gli ultimi dati dello stesso
Ufficio del lavoro sono negativi: mentre aumentano i contratti a
tempo determinato e quelli a part-time, contratti che danno poche
certezze e poco guadagno, aumentano anche i disoccupati.
Si continua di pari passo a non avere una chiara strategia sul
comparto industriale, dove non si vuol capire che è necessario
diversificare e non affidarsi prioritariamente ad aziende collegate
a grandi gruppi industriali.
Per quanto concerne il settore agricolo, si è in attesa di
quanto già comunicato l'anno scorso dall'Assessore, cioè la
proposta di riorganizzazione degli interventi a sostegno del
settore con riguardo anche all'equilibrio del comparto zootecnico
con il territorio, tutto ciò tenendo ben presente l'improrogabile
necessità di assicurare una sburocratizzazione delle procedure e
l'esigenza di mantenere almeno le stesse risorse finanziarie
destinate al settore evitando la scomparsa delle piccole aziende
agricole che sono le più importanti per la salvaguardia del
territorio.
Per quanto riguarda i trasferimenti agli enti locali, a cui
faceva riferimento il collega Borre, se da una parte dobbiamo
constatare che sono stati mantenuti gli impegni presi, dall'altra
siamo preoccupati perché può essere dimostrata la difficoltà che i
comuni devono affrontare nel prossimo futuro, vedasi anche la loro
proposta di modifica alla legge n. 48, sulle loro sempre più grandi
necessità in merito alle spese correnti e dobbiamo dircelo che
queste difficoltà di spesa aumenteranno con il comparto unico.
Sono rammaricato che a seguito della continua enunciazione sulla
necessità di combattere il fenomeno dell'abbandono della montagna
quasi nulla si è ad oggi proposto per il raggiungimento di tale
scopo, inoltre sono veramente preoccupato della situazione che sta
creando l'applicazione della legge sugli appalti pubblici nata con
lo spirito di poter mantenere in Valle lavoro e ricchezza. Infatti
mi risulta, e dovrebbe risultare a tutti i colleghi, perché i dati
sono stati pubblicati dal bollettino dell'Osservatorio dei lavori
pubblici relativo al primo semestre 1999, che purtroppo si sono
avverate le mie preoccupazioni espresse più volte in quest'aula e
cioè che circa il 50 percento dei lavori pubblici fra appalti
diretti e subappalti è stato aggiudicato a ditte di fuori Valle con
relativi danni economici ed occupazionali e con il relativo danno
del mancato introito dei 9/10 sull'IVA, sull'IRPEF, sull'IRPEG e
sull'IRAP.
Ci si aspettavano altri risultati da questa legge, purtroppo il
sottoscritto, che a volte viene tacciato di fare sempre il
pessimista, lo aveva previsto ed è sufficiente rileggersi i
dibattiti consiliari di alcuni anni fa?
(interruzione dell'Assessore Agnesod, fuori
microfono)
? i dati li avete forniti voi.
In conclusione, è evidente la mancanza di coraggio di questa
maggioranza di tagliare i rami secchi e quindi di non fare scelte
chiare e precise non consentendo alla Valle d'Aosta di definire un
progetto di rilancio complessivo. Si preferisce proseguire per
inerzia accettando troppo spesso mediazioni e subordinazioni con
forze esterne alla Valle d'Aosta che riducono la nostra capacità di
autogoverno e di autodecisione su temi strategici per il futuro
della nostra Comunità, quali l'utilizzo delle acque e le scelte
industriali, al riguardo voglio solo ricordare la vicenda ENEL, la
vicenda poste e altre di questo genere. Non abbiamo avuto e non
abbiamo il coraggio di affrontare radicalmente queste scelte come a
volte è stato detto anche dalla maggioranza, ma solo detto, mi
riferisco anche al documento presentato dalla "Commissione Nicco" a
questo Consiglio in merito alla riforma statutaria. La mancanza di
una vera strategia a medio e lungo termine nel campo economico,
occupazionale ed energetico è per noi un forte segnale di allarme
sulla fragilità del sistema Valle d'Aosta. Una Valle d'Aosta che
avrebbe viceversa una forte necessità di un rilancio che
sicuramente non emerge per l'ennesima volta dalle proposte di
questo bilancio.
Questa è una valutazione che facciamo in maniera anche dura, ma
che riteniamo in dovere di farlo perché già nel programma di questa
maggioranza avevamo detto che non vedevamo nessuna scelta
strategica per la Valle d'Aosta e il bilancio dell'anno scorso e
questo di quest'anno dimostrano la veridicità di quanto affermato
due anni fa.
Presidente
La parola al Consigliere Martin.
Martin (FA)
Mi scuso innanzitutto per il mio tono di voce,
ma questo va ad esclusivo vantaggio vostro nel senso che non sarete
obbligati a sentirmi per molto tempo, purtroppo fa parte del
rituale di stagione.
Colleghi consiglieri, per quanto riguarda invece il rituale che
si ripete oggi in quest'aula, per quanto questo rituale sia simile
a quello che ogni anno avviene in questo periodo, ritengo che
quello che stiamo discutendo sia per una serie di motivi un
bilancio diverso. È il bilancio che ci porta nel terzo millennio, è
un bilancio che per la prima volta supera abbondantemente i 2.000
miliardi al netto delle partite di giro. È il bilancio che segue la
tragedia del Tunnel del Monte Bianco, una delle più gravi di questo
secolo e certamente la più grave degli ultimi decenni in Valle
d'Aosta sia in termini di vite umane sia in termini d'incidenza
finanziaria sul bilancio regionale.
Ci sono come vedete nel bene e nel male una serie di motivi per
rendere particolare la discussione di questo bilancio.
Certamente anche il nostro impegno sarà particolare e
all'altezza del momento storico che stiamo vivendo. Sono convinto
che sapremo superare quel ruolo delle parti che troppo spesso ci
porta a rinchiuderci nel nostro piccolo feudo di partito o di
movimento, di forza di maggioranza o di opposizione senza
contribuire concretamente ad un dibattito anche vivace, ma
soprattutto proficuo per la Comunità tutta, limitandoci invece a
difendere posizioni in cui neppure noi tante volte crediamo
concretamente.
Questo documento finanziario, che oggi la Giunta sottopone alla
nostra attenzione, non è certamente un libro perfetto così come non
è un libro da buttare; è a mio avviso un buon documento che in
alcuni punti dovrà essere perfezionato nel corso dell'anno, anche
in relazione a quelle che saranno le effettive entrate di alcuni
capitoli principali che giustamente a mio avviso sono stati quotati
con prudenza, ma che sono certo tutti confidiamo possano rivelarsi
più generosi di quanto l'Assessore alle finanze abbia pensato.
A proposito di entrate, soprattutto a proposito dei presunti
privilegi di cui saremmo beneficiati ancora una volta, vorrei
riprendere brevemente le considerazioni fatte dal Consigliere
Curtaz che, a mio avviso, ha detto solo una parte delle cose nel
suo ragionamento e quindi il discorso non sta completamente in
piedi.
Il Consigliere Curtaz ha affermato che alla Valle d'Aosta
vengono destinati circa 500 miliardi di trasferimenti in
sostituzione dell'IVA d'importazione e questo è certamente vero,
nessuno lo contesta, però il Consigliere Curtaz ha dimenticato di
dire che la Valle d'Aosta, a differenza delle altre regioni,
sostiene per conto dello Stato una serie di spese che vanno dal
pagamento degli stipendi al personale docente, alla costruzione o
alla manutenzione delle strade statali che ora sono di competenza
regionale, al pagamento delle spese per sostenere il Corpo
forestale e potrei continuare con tanti altri esempi che sommano
più di 700 miliardi di lire, quindi se si fa un discorso completo
in questo senso, si vede che da un lato ci viene dato, ma
dall'altro lato non dico che ci viene tolto perché sono ben felice
di avere queste competenze come Regione, ma abbiamo certamente
delle spese che altri non hanno.
A parte questa parentesi non entrerò nel complesso mondo delle
cifre di questo documento finanziario, mi limiterò a fornire
qualche considerazione e qualche suggerimento di carattere
politico-amministrativo che sono il frutto delle riflessioni e dei
dibattiti che avvengono all'interno della mia forza politica e che
qui voglio esplicitare per portare in questo contesto il contributo
della Fédération.
Voglio in primo luogo esprimere un giudizio positivo sulla
filosofia di fondo che caratterizza questo bilancio ossia quella di
non rovesciare sulle comunità locali, sul mondo economico e
produttivo e sul sociale le difficoltà finanziarie derivate dalla
chiusura del Tunnel del Monte Bianco. Ai disagi che già si
avvertono per tale sciagura si sarebbero sommati gli effetti
negativi di una contrazione degli investimenti o dei trasferimenti
che avrebbero a loro volta provocato altri disagi.
Bene a mio avviso ha fatto il Governo regionale, in una
situazione che speriamo sia sbloccata al più presto, ad accentuare
il ricorso al debito, una contrazione dello sviluppo e quindi
dell'occupazione in un momento molto delicato per l'intera economia
nazionale e regionale sarebbe stato un grave errore. Impegnarsi per
produrre occupazione, così come lo ricordava ancora alcuni giorni
or sono il Governatore della Banca d'Italia in occasione di un
incontro con il Santo Padre, è un dovere al quale i governanti e
gli amministratori non possono sottrarsi. Ci si deve impegnare a
fondo su questo tema e anche se in Valle la situazione è molto meno
grave che altrove, ci sono sempre più sintomi preoccupanti.
È certamente preoccupante che a selezioni regionali di medio
livello, che non assicurano il posto fisso ma solo qualche chiamata
durante l'anno, partecipino centinaia di giovani. È preoccupante
che gli assunti part-time siano in continua ascesa e che le
assunzioni avvengano quasi esclusivamente con contratti di
formazione senza l'obbligo della conferma.
Penso che l'Assessore Ferraris, ma anche l'intera Giunta, noi
stessi, dobbiamo sempre più porre attenzione al problema
dell'occupazione, che rischia veramente in un mondo che cambia
rapidamente e dove non si riesce più a fare una seria
programmazione industriale, di esplodere in tutta la sua
gravità.
Certo, piace constatare che proprio in questi giorni, a fronte
di una contestazione studentesca da noi non condivisa ma certamente
legittima, l'unico tema che sembra preoccupare i nostri giovani e
le loro famiglie sia l'esame di francese quando invece ci si
dovrebbe anche preoccupare ed in misura molto superiore di cosa
faranno, quale occupazione troveranno i nostri giovani e i nostri
figli dopo aver superato l'esame di francese e spiace anche
constatare che a fronte di questo serio problema ci sia chi, o
perché non ha capito, o perché in mala fede è più legato al piccolo
cabotaggio politico, si ostini ancora a voler ridurre se non
addirittura ad eliminare l'ultimo baluardo di difesa per i giovani
valdostani costituito dallo sbarramento della lingua francese e non
mi riferisco certamente a quelle professioni molto particolari,
come medici o paramedici, dove il discorso invece deve essere
giocoforza diversificato.
In questo settore in particolare riteniamo positiva la
presentazione del disegno di legge riguardante la razionalizzazione
dell'organizzazione del servizio socio-sanitario regionale,
auspichiamo che quanto prima quest'aula sia chiamata a pronunciarsi
al fine di poter nominare i vertici dirigenziali dell'azienda
sanitaria e quindi uscire da quel senso di precarietà e di
confusione di ruoli che tante volte in quest'aula anche l'Assessore
alla sanità ha auspicato.
La tutela della salute, di funzionamento dei servizi sanitari,
l'attenzione verso le fasce più deboli della popolazione valdostana
trovano un giusto riscontro in questo bilancio; sarebbe assurdo che
i problemi organizzativi o la mancanza di chiarezza nei rapporti
fra Regione ed azienda sanitaria vanificassero gli sforzi e
l'attenzione che l'Amministrazione regionale ha verso questo
settore.
Passando ad analizzare il settore delle infrastrutture mi viene
in mente un articolo apparso recentemente sul settimanale
"Panorama" riguardante una situazione considerata da molti come la
vera emergenza del 2000. Si tratta del grido di allarme lanciato
dal rapporto di un noto istituto scientifico americano relativo al
calo sempre più veloce delle falde acquifere dell'intero pianeta.
Il rapporto mette in evidenza tutta una serie di dati rilevati
negli ultimi anni ed arriva a concludere che uno dei più gravi
problemi dell'umanità nei prossimi anni sarà quello dell'acqua o
meglio quello costituito dall'insufficienza di acqua per buona
parte della popolazione della Terra.
Evidentemente l'articolo conclude la sua analisi dicendo che
sono allo studio importanti provvedimenti per utilizzare l'acqua
nel modo migliore e quindi limitare le gravi conseguenze a cui sono
esposti gli abitanti del pianeta.
Ho preso spunto da questo fatto di per sé così attuale ed
apparentemente così lontano dalla nostra realtà per fare alcune
riflessioni in casa nostra. Da anni la Regione ha indirizzato nella
ricerca prima e nella realizzazione poi ingenti risorse economiche
per dotare il territorio regionale d'importanti infrastrutture
volte sia a soddisfare il bisogno di acqua delle attività umane e
di quelle produttive che la preservazione delle falde acquifere da
fenomeni d'inquinamento: importanti acquedotti, canali
d'irrigazione, impianti d'irrigazione a pioggia, ma anche
depuratori, impianti di smaltimento di rifiuti organici, eccetera,
sono stati progettati e costruiti proprio per utilizzare al meglio,
per preservare e per trasferire da zone ricche di acqua ad altre
zone meno ricche della Valle quest'importante risorsa che non va
buttata perché tanto siamo in mezzo ai ghiacciai, ma va tutelata,
razionalizzata, usata con criterio.
Sono quindi soddisfatto che si continui su questa strada e sono
ancor più soddisfatto di vedere finalmente decollare
quell'importante progetto noto con il nome di "Acquedotto del Monte
Bianco" che nel 1990 quando arrivai ai Lavori pubblici mi
preoccupai di tirare fuori dal cassetto e che ora un po' alla volta
si sta realizzando, anche se rivisto e aggiornato, come è giusto
che sia perché sono passati diversi anni e sono state risolte
vecchie esigenze e ne sono nate naturalmente di nuove e
diverse.
Per rimanere nel tema della qualità della vita, tema che questa
maggioranza e questa Giunta ritengono di fondamentale importanza,
nel condividere gli interventi che l'Assessore ai lavori pubblici
ha intenzione di proporre nel settore dell'abitazione, penso che
sarebbe utile, non in questa sede ma ad esempio durante una seduta
di commissione con la partecipazione dell'Assessore, pensare
partendo dalle interessanti considerazioni scaturite dal recente
convegno delle ACLI valdostane, a una nuova politica della casa
soprattutto ad Aosta.
In questi anni abbiamo sostenuto una politica volta
all'acquisizione della proprietà della prima casa; è stato, nessuno
lo può negare, un successo enorme in quanto migliaia di famiglie
valdostane sono diventate proprietarie di una casa, ciononostante
ancora si fatica a trovare casa a prezzi ragionevoli e questo fatto
si ripercuote negativamente soprattutto sulle giovani coppie che
più di altre hanno da un lato l'assoluta necessità della casa e
dall'altro sono quelle finanziariamente più deboli.
Interessanti in quel convegno delle ACLI mi sono sembrate le
risposte date al quesito
: "Che cos'è per te la casa?"
,
ebbene la quasi totalità degli intervistati ha risposto che la casa
è: una condizione per la crescita e la serenità della famiglia, un
punto fermo della vita, un ambiente rilassante e protettivo.
Ecco l'importanza che per le giovani coppie, ma ritengo che le
stesse considerazioni potrebbero valere per la quasi totalità delle
famiglie valdostane, assume la casa nella propria esistenza e
compito della pubblica amministrazione deve appunto essere quello
di trovare soluzioni ai problemi della Comunità.
Ecco perché ritengo interessante un confronto su questo tema e
probabilmente un approccio diverso da quello fin qui seguito tenuto
conto fra l'altro della recente istituzione dell'Azienda regionale
per l'edilizia residenziale.
Può darsi, ma si tratta di un pensiero del tutto personale e non
ancora sufficientemente approfondito, che sia utile rivedere nel
prossimo futuro gli intendimenti per la casa insistendo meno che in
passato sulla politica della proprietà e maggiormente per il futuro
sulla politica dell'affitto, in special modo ad Aosta.
Non ho molto da dire per quanto riguarda il settore agricolo a
parte le considerazioni positive che ho già fatto per quanto
riguarda le grandi infrastrutture. Ho l'impressione che il 2000
sarà un anno di transizione per questo settore tenendo conto delle
indicazioni e delle implicazioni che prevede il Progetto "Agenda
2000" e sarà importante capire quale ruolo potremo giocare nel
contesto comunitario. Sono tuttavia dell'avviso che l'agricoltura
debba continuare ad essere un "osservato speciale" nel panorama
regionale, troppo importante è il suo ruolo in difesa del
territorio e dell'ambiente perché si possa pensare di non darle il
giusto rilievo.
Sono convinto che l'Assessore sarà molto attento a far valere
per quanto possibile in tutte le sedi le giuste rivendicazioni
della nostra agricoltura di montagna.
Il 1999 verrà quasi sicuramente ricordato in campo agricolo come
l'anno della fontina congelata con tutti i problemi che ancora ci
portiamo dietro. Il 2000, al di là dell'importanza che assume
"Agenda 2000", per molti sarà certamente l'anno della caccia. Non
abbiamo ancora avuto occasione di entrare nel merito del problema
caccia che peraltro ha già fatto salire la tensione fra i fautori
di un nuovo regolamento e i sostenitori della linea diciamo più
tradizionale, però bisogna fare molta attenzione perché qui si
spara e quindi diventa pericoloso.
Sono fra quelli che ritengono che anche la caccia, come tante
altre cose, si sia evoluta, debba cambiare e tenere conto di una
nuova cultura ambientalista per molti aspetti condivisibile, ma
confido che l'Assessore Perrin e il Governo regionale sapranno
tenere in giusta considerazione anche le tesi di coloro che
giustamente sostengono che la caccia in Valle d'Aosta è soprattutto
tradizione, cultura e particolarità valdostana.
È necessario trovare un giusto equilibrio fra le due diverse
impostazioni affinché la fauna non ne risenta e un'attività come
quella venatoria possa continuare a svolgersi dentro regole
prestabilite, ma con quello spirito libero e naturale che anima i
veri cacciatori.
Passando ad analizzare il settore turistico dobbiamo rilevare
come anche quest'anno - e ormai succede da parecchio tempo -
l'apertura della stagione invernale avviene tranne che al Breuil in
condizioni di scarsissimo innevamento, pertanto ancora una volta
sarà grazie ai notevoli investimenti effettuati per produrre neve
programmata se le nostre stazioni invernali potranno accogliere i
turisti fin dal ponte di Sant'Ambrogio.
Importanti novità sono state annunciate dall'Assessore al
turismo in un incontro con la stampa a Milano per la prossima
stagione invernale, fra tutte, anche se forse è quella più semplice
e di più facile realizzazione, ritengo che avrà una notevole
importanza l'inserimento nella rete Internet delle condizioni della
neve, della sua consistenza e così via. Era questa una lacuna che
andava colmata, mi felicito pertanto dell'iniziativa.
Così come non posso che ritenermi soddisfatto per i
finanziamenti previsti nei fondi globali per lo studio inerente il
collegamento ferroviario Aosta-Martigny. Dopo che la Confederazione
elvetica ha ripreso a parlare con interesse di quest'importante
progetto e dopo che sono stati previsti dei finanziamenti nella
finanziaria dello Stato italiano, non si poteva certo, considerato
il nostro alto interesse a questa realizzazione, evitare di essere
presente come Regione Valle d'Aosta con le nostre sollecitazioni, i
nostri stimoli e i nostri interventi finanziari.
Il problema dei trasporti è di vitale importanza per l'economia
e per il turismo della nostra Regione e il collegamento ferroviario
internazionale, anche alla luce di quanto si è più volte detto in
quest'aula a proposito del transito dei mezzi pesanti, diventa
assolutamente indispensabile.
Nel settore del commercio abbiamo nell'anno in corso deliberato
importanti provvedimenti in attuazione del "decreto Bersani";
rimangono da definire i provvedimenti per quanto riguarda i centri
di assistenza tecnica e i centri polifunzionali. Nei fondi globali
sono previste le risorse finanziarie necessarie; mi pare che questa
possa e debba essere una risposta da dare il più in fretta
possibile sia agli operatori commerciali delle vallate laterali sia
a quelli di Aosta.
Per quelli della città in particolare, giustamente preoccupati
per la recente apertura del nuovo ipermercato Continente, bisognerà
mettere in atto, congiuntamente con le organizzazioni del settore,
tutti quei provvedimenti che traghettino il commercio al minuto
verso le nuove realtà che si stanno sempre più evidenziando. Non è
solo colpa della chiusura del tunnel, non è solo colpa
dell'apertura del Continente se il commercio è in crisi. Questi due
fatti non hanno fatto altro che anticipare ed accentuare un
processo, una tendenza che era nell'aria e che è irreversibile.
L'evoluzione del commercio non è più discutibile, non è più
procrastinabile, non dipende da fatti contingenti locali, è un
fatto mondiale che prende lo spunto dalle nuove tecnologie, dal
nuovo modo di pensare e di comportarsi della gente, dalle nuove
mode e dalle nuove esigenze. Fra non molto gli acquisti si faranno
a casa via Internet. Quanti operatori saranno attrezzati? Ecco dove
deve agire la pubblica amministrazione: nel favorire l'evoluzione
del commercio che significa competitività negli acquisti,
riorganizzazione, qualità, assistenza tecnica, marketing, gestione
economica e finanziaria, promozione del commercio elettronico e
così via.
Ben vengano quindi gli interventi previsti nei fondi globali a
favore di queste nostre piccole realtà commerciali, così deboli in
questo momento, ma così importanti per il tessuto socio-economico e
turistico della nostra Regione.
Altri importanti provvedimenti sono stati annunciati
dall'Assessore al turismo in occasione della discussione del
bilancio in sede di discussione; sono tutti provvedimenti utili che
vanno nella direzione di migliorare l'accoglienza, la permanenza e
la diversificazione dell'offerta turistica.
Si tratta d'interventi assolutamente necessari per non far
perdere competitività alla nostra maggiore azienda, quella
turistica, che si troverà fra breve a fare i conti con un
concorrente fortissimo costituito dalle località che ospiteranno le
Olimpiadi del 2006.
Voglio quindi segnalare che, per far sì che venga presentato e
venduto il prodotto "Valle d'Aosta" nella sua interezza per
ottenere il risultato migliore, sia assolutamente necessario
coordinare meglio le iniziative che i diversi assessorati
continuano a fare e purtroppo a volte un po' slegati gli uni dagli
altri con il risultato di presentare solamente un pezzo di quel
prodotto che invece, come tante volte è stato detto in quest'aula,
deve essere unico.
Pongo questo fatto all'attenzione dei vari assessori interessati
ben sapendo che non si tratta di un problema politico, ma di un
problema organizzativo che però produce più danni che benefici. In
questo senso ritengo che la Fiera di Sant'Orso, il Giubileo, la
ricorrenza dei duecento anni del passaggio di Napoleone in Valle
potrebbero essere una vetrina importante da addobbare con il
prodotto "Valle d'Aosta" nel corso del 2000.
Ho detto all'inizio del mio intervento che non sarei entrato nel
dettaglio delle cifre e dei singoli capitoli in quanto ritenevo più
utile svolgere considerazioni di carattere più generale. Intendo
però soffermarmi un attimo su due dati, due percentuali da sempre
ritenute molto importanti ed indicative di una filosofia del
bilancio e a mio parere troppo enfatizzate sia in positivo che in
negativo a seconda se a parlare è un esponente della maggioranza
oppure dell'opposizione. Mi riferisco alle percentuali che indicano
gli interventi a favore delle spese correnti e delle spese
d'investimento.
Non dico certamente niente di nuovo rispetto a quanto
probabilmente pensano tanti altri colleghi se sostengo che questi
due dati non sono più significativi in senso stretto di una
politica volta a favorire gli investimenti o di una politica volta
a sostenere le spese improduttive, infatti molte delle cosiddette
"spese correnti" sono in effetti dei trasferimenti che a loro volta
producono investimenti.
Altre spese, sempre correnti, sono degli interventi che
assicurano dei servizi essenziali e che producono agli operatori
del lavoro, della ricchezza, del benessere che a sua volta tende a
produrre altro lavoro, altro benessere, altra ricchezza e se mi
permettete, questa suddivisione così rigida e così anacronistica
non ha più senso neppure in chiave politica perché il confine che
oggi esiste fra l'investimento puro e l'investimento in servizi in
una società come la nostra è certamente molto diverso dal confine
che esisteva fino ad ieri pertanto, per quanto mi riguarda, ben
sapendo che una tale distinzione dovrà comunque sempre essere
fatta, non darò a questa percentuale il valore della perfezione, ma
il valore di un indirizzo, non mancando poi di andare a leggere i
singoli capitoli per avere una valutazione sia politica che
amministrativa più completa.
Per rimanere nel settore delle finanze, vorrei ancora aggiungere
che, mentre valuto positivamente le azioni che in passato hanno
portato ad accorpamenti di alcune casse rurali e ritengo che tali
accorpamenti debbano ancora proseguire per produrne altri che a mio
avviso vanno nella direzione d'irrobustire l'assetto societario e
le capacità di dare nuovi e più completi servizi alla clientela,
dall'altro lato sono fortemente preoccupato per il clima poco
sereno che sembra regnare presso la Banca della Valle d'Aosta e in
tal senso ho l'impressione che alcuni provvedimenti assunti nel
passato non abbiano raggiunto gli obiettivi prefissati.
Mi spiace constatare che la Banca della Valle d'Aosta non abbia
raggiunto lo scopo per cui era nata ossia quello di fare da
capofila a un polo creditizio locale che fosse in grado di rompere
il monopolio costituito dalle altre grandi banche presenti sulla
piazza di Aosta e che come risultato danno quello che ieri
l'Assessore Agnesod ha evidenziato nel suo intervento ossia far
rendere di meno il risparmio dei Valdostani e far costare di più il
denaro preso a prestito dalle famiglie e dagli operatori economici
rispetto al resto del Paese.
Può darsi che il nuovo ordine creditizio mondiale che si va
instaurando - e le ultime concentrazioni bancarie ce lo dimostrano
- abbia reso difficile quest'operazione. Certo è che si tratta di
un'occasione mancata, un'occasione che in parte può e a quanto mi
risulta vuole essere recuperata dalle casse rurali alle quali
auguro veramente di riuscire.
In conclusione, colleghi, sperando di aver apportato alcune
utili riflessioni per il dibattito in aula e per l'azione del
Governo regionale, ribadisco di aver trovato in questo bilancio i
provvedimenti che permettono a questa maggioranza ed al Governo che
questa maggioranza esprime di mandare avanti il programma di
legislatura.
Presidente
La parola al Consigliere Lattanzi.
Lattanzi (FI)
Intanto faccio i complimenti al Capogruppo
degli Autonomisti, sono sempre affascinato dalla sua capacità
dialettica? della Fédération, è un lapsus freudiano, sono
affascinato sempre dalla sua dialettica anche se non posso esimermi
dal fare un commento politico alla sua relazione perché lui
rappresenta come Capogruppo della Fédération una delle tre
componenti importanti della maggioranza e quest'intervento dove si
critica, ma non si critica, si dice ma non si parla, si propone ma
non si promuove, in un certo senso la metà del suo intervento è
anche condivisibile. Peccato che non trova nessun riscontro in
questo bilancio.
Le sue preoccupazioni, certo, dipende da come si guarda questo
bilancio; un bicchiere può essere sempre mezzo vuoto e mezzo pieno,
è evidente che il gioco delle parti porta qualche volta a dare
anche delle letture strumentali. Io cercherò di esimermi da questo
perché ne abbiamo già sentite abbastanza e sono convinto che se
risentissi il mio intervento e lo sentissi strumentale, non ne
sarei soddisfatto, quindi cercherò di non esserlo.
Partirò da una serie di considerazioni e di dati utilizzando i
dati che l'Assessore alle finanze ci ha fornito in modo da non
avere discussioni almeno su quelli.
L'Assessore alle finanze ha presentato la sua relazione al
bilancio partendo da un quadro economico vasto, addirittura
prendendo in considerazione la crescita mondiale che vede realtà
economiche in grande sviluppo, gli Stati Uniti che viaggiano al 3,7
percento, il Giappone che viaggia a un 2,5 percento in più,
positive crescite anche per i Paesi asiatici che viaggiano al più 5
percento di PIL, il Brasile che addirittura da un PIL negativo di
meno 4 passa a un più 1 e addirittura con una Russia che, pur
sconvolta da avvenimenti politici ed economici devastanti, passa da
un meno 7,5 percento di PIL a uno 0 con un incremento di 7 punti
percentuali di PIL.
L'Assessore definisce questo quadro come un quadro di
sostanziale crescita mondiale nel quale l'economia europea fa la
sua parte, una parte che è prevista intorno a un 3 percento del PIL
europeo per il 1999, al cui interno sono considerati tutta una
serie di prodotti interni lordi più positivi o più negativi a
seconda di come si parametra la media.
Possiamo vedere l'Irlanda con un più 6 percento, la Spagna con
un più 5 percento, un'Italia che arranca in maniera pesante intorno
all'1,7-1,8 percento previsto perché il primo semestre del nostro
Paese vede un miglioramento del PIL di uno 0,8, quindi la
previsione di un più 7 o più 9 la consideriamo molto ottimistica.
Anzi, visto che qui si parla di un'ipotesi, possiamo anche noi fare
un'ipotesi: con un'Italia che in un semestre ha fatto un più 0,8
percento, in tendenza per noi è difficile che possa essere un più
9, se riuscissimo ad arrivare a 1,5, sarebbe già molto. È una
percentuale molto distante da quella di PIL di altri Paesi
comunitari che, proprio per scelte strategiche di bilancio,
d'investimenti e d'interventi economici, oggi invece guadagnano in
maniera molto sensibile sul nostro Paese e favoriscono una media
europea del 2,7. Ci riferivamo all'Irlanda e alla Spagna che non so
se è un caso, sono Paesi governati dal Centro Destra liberale e non
dalla Sinistra socialdemocratica.
Gli stati dell'Unione viaggiano ad un circa 2,7 percento,
l'Italia arranca con una prospettiva su un primo semestre dello 0,8
di un 2,2 percento, insomma si arriva ad inquadrare l'economia
valdostana in un quadro di riferimento economico italiano difficile
appesantito da un carico fiscale molto alto, da costi strutturali
molto alti, da un'ingessatura del bilancio statale su interventi
dirigistici, centralistici, molto assistenzialistici con enormi
fasce della popolazione privilegiate rispetto ad altre e con una
disoccupazione crescente, fasce di povertà crescenti, un'economia
impantanata in un'impostazione di governo che, al di là di quello
dice il Premier D'Alema, è invischiata in giochi di potere e di
maggioranze in 12 partiti che si dividono una torta, quella del
bilancio statale, per accontentare i loro corporativismi, le
aziende a loro amiche, i settori di voto favorevole.
Non può sfuggire a un osservatore economico la somiglianza del
quadro economico italiano con quello valdostano, un quadro
economico che si dice nella relazione può vantare un miglioramento
del PIL valdostano rispetto a quello italiano dello 0,3 percento e
con una prospettiva anch'essa in crescita, pur nonostante
quest'anno avendo subito un colpo all'economia durissimo, come la
chiusura del Tunnel del Monte Bianco.
Quindi si presenta un bilancio che, forte di quest'analisi, è un
bilancio in crescita che consolida gli interventi in molti settori
e che si pone l'obiettivo di garantire un livello adeguato della
qualità della vita a tutti coloro che vivono nella nostra Regione.
Emerge un'attenzione particolare in termini di assegnazione di
risorse al settore della sicurezza e della promozione sociale,
prevede l'impiego di 1.342 miliardi con un aumento del 3 percento
rispetto a quello previsto sul bilancio triennale precedente.
L'incremento quindi di questo bilancio triennale delle spese di
funzionamento, pur in presenza di un'azione mirata e concreta
tendente a ridurre le spese correnti, in particolare quelle di
funzionamento, è da ricondurre al rinnovo contrattuale del
personale regionale e della scuola e quindi sostanzialmente si
identifica come punto forte di questo bilancio il contenimento
della spesa per il funzionamento della macchina regionale.
Si dice anche che l'aumento degli stanziamenti riferiti agli
interventi di carattere generale concerne in modo particolare il
completamento dei programmi d'informatizzazione, l'aumento di
capitale in alcune società partecipate dalla Regione, Finaosta,
Autoporto, Centrale del latte, consultazioni elettorali qui
considerate come interventi.
Proprio partendo da queste considerazioni, e non semplicemente
con la volontà di leggere il bicchiere mezzo vuoto, ma di fare una
riflessione economica e finanziaria più concreta, la prima domanda
che ci poniamo è, se è vero che il nostro bilancio di previsione è
orientato a tenere alto lo spread che abbiamo sul PIL italiano - e
questa è a dire dell'Assessore una politica che ormai procede da
due legislature -, come mai nel tendenziale dal 1990 ad oggi il PIL
della Valle d'Aosta rispetto al 100 percento del prodotto interno
italiano non si è mosso di un millimetro; 2,5 percento era nel
1995, 2,5 percento è la percentuale del PIL in Valle d'Aosta
rispetto al PIL nazionale.
Se consideriamo che la nostra Regione ha un'economia favorita da
tutta una serie d'interventi su cui Curtaz ha fatto una
riflessione, c'è da chiedersi in questi anni tutte queste risorse,
tutti questi interventi mirati allo sviluppo che fine hanno fatto,
quali sono i risultati che dovrebbero vederci aumentare il nostro
peso a livello di PIL italiano visto che da 5 anni ormai viviamo
una realtà di PIL valdostano che non cresce rispetto al PIL
italiano pur annunciando sistematicamente di bilancio in bilancio
interventi economici atti a migliorare lo sviluppo e il sistema
virtuoso di sviluppo e di produzione della ricchezza.
Sugli interventi qualche riflessione la dobbiamo fare sempre
utilizzando le cifre che l'Assessore ci ha proposto perché nella
relazione ci dice che gli interventi strutturali andranno a
potenziare gli strumenti di sostegno al settore delle piccole e
medie imprese, allora andiamo a vedere questi interventi.
Le spese d'intervento generalmente sono passate da un assestato
del 1999 di 1.645 miliardi a una competenza per il 2000 diminuita
di quasi 150 miliardi, di 1500 miliardi, quindi le spese generali
d'intervento diminuiscono, ma se si va nel dettaglio e si va a
verificare quali sono i settori più colpiti da queste minori spese
d'intervento, non può non saltare agli occhi che gli interventi
promozionali per l'industria passano da 60 miliardi a 26, che gli
interventi promozionali per l'artigianato passano da 8 miliardi e
aumentano passando a 10, che gli interventi promozionali per il
commercio passano da 10,5 miliardi a 8,6 e che gli interventi
promozionali per il turismo passano da 124 miliardi a 88
miliardi.
I commenti sulla lettura dei bilanci sono temi di economia
politica; se ne discute nelle università come si leggono i bilanci,
Assessore, e i suoi mugugni?
(interruzione dell'Assessore Agnesod, fuori
microfono)
? essere degli esperti nella lettura dei bilanci è una cosa
quasi impossibile. Mi sono reso conto che più si ascoltano gli
esperti in lettura di bilanci, più si impara che una
specializzazione, una competenza nella lettura dei bilanci non
esiste perché i dati possono dire tutto e il contrario di tutto.
Quello che fa testo però invece è che ci sono dei dati su cui poi
tutti si è d'accordo e sono i dati di crescita o di diminuzione
della crescita; quando aumenta la povertà o quando diminuisce la
povertà non possiamo che alla fine non essere d'accordo.
Credo che sia importante dire che la nostra Regione sotto
l'aspetto del PIL cresce dello 0,3 percento in maniera migliore di
quello che cresce il nostro Paese e che per mantenere questa
crescita così impetuosa e devastante, tant'è che non riusciamo
neanche ad arrivare alla media dei Paesi europei, utilizziamo
risorse che nessun'altra regione in Italia ha, ma proprio
nessuna.
L'alchimia con la quale la Nazione affronta il tema delle
risorse anche qui non è giudicabile perché ognuno la può leggere
come vuole ma, quando si vuole sostenere che abbiamo spese correnti
riferite alla Regione e spese correnti riferite allo Stato e
diciamo che sì incassiamo 516 miliardi, ma perché abbiamo
competenze che le altre regioni non hanno, mi chiedo - e qui la
domanda diventa di tipo politico - quale tipo di federalismo
l'Union immagina.
Perché quando discutiamo di federalismo, di autonomia, qualcuno
si butta addirittura sull'indipendenza o sull'indipendentismo e io
vorrei sapere da questi Signori con quale architettura finanziaria
si può prospettare una libertà, un indipendentismo, un federalismo
dallo Stato che sostenga le spese che questa Regione ha per
amministrarsi e gestirsi quando oggi con i 9/10 delle risorse che
recepiamo non siamo in grado di sostenere spese che diciamo di
essere statali, ma che facciamo di tutto per avere regionali.
Noi abbiamo entrate per circa 600 miliardi per quelle che sono
considerate spese regionali, abbiamo spese per la sanità che si
considerano nazionali, spese per i trasporti che si considerano
nazionali, spese scolastiche (personale docente) che si considerano
nazionali, spese per le pensioni d'invalidità dei Valdostani per 31
miliardi che si considerano statali, servizi antincendio che si
considerano statali per 11 miliardi, manutenzione delle strade ex
statali ora regionali, ma che si considerano ancora statali,
trasferimenti agli enti locali che si considerano trasferimenti
dovuti dallo Stato agli enti locali, non da noi, e quindi tutto
l'elenco di una serie di cifre che per l'ammontare di 730 miliardi
sono imputate ai bilanci regionali, ma sarebbero da considerarsi
spese statali perché le altre regioni questi costi li hanno
sostenuti dallo Stato.
Allora la domanda potrebbe sorgere spontanea: ma ci conviene
diventare federalisti convinti? Il giorno in cui un federalismo
reale, tanto per intenderci, all'americana, si venisse ad
instaurare, dove si viene a stabilire che un'area geografica dello
Stato si amministra e si autofinanzia con risorse proprie e cede
alla parte centrale una parte dei decimi delle proprie risorse per
le spese di Ministro degli esteri, difesa, per quelle spese
sovraregionali considerate nazionali, chiedo qual è la percentuale
che l'Union Valdôtaine, gli Autonomisti ma anche la Sinistra in
questo caso, che ha avallato questo bilancio, considerano idonea
per poter dire che la Valle d'Aosta è pronta al federalismo e
all'autonomia reale, altrimenti da questo discorso non usciremo
mai, continueremo a sostenere che la Valle d'Aosta ha spese proprie
per 616 miliardi, ne ha 730 di spese che nelle altre regioni
sostiene lo Stato che però ci siamo accollati noi perché vogliamo
essere autonomi e indipendenti, però chiediamo i 500 miliardi e ci
sembrano giusti e dovuti perché lo Stato sostenga la nostra
peculiarità.
Credo che se un ragionamento di questo tipo cominciassero a
farlo il Piemonte, la Lombardia, il Veneto, nel prossimo decennio
lo Stato italiano concederebbe alla Valle d'Aosta non più dei 6/10
e null'altro delle risorse che oggi abbiamo.
Credo che non sia un ragionamento sostenibile, cioè che la
nostra differenza etnica, linguistica, culturale giustifichi delle
competenze regionali proprie autonomamente gestite, ma sostenute
dallo Stato perché siamo noi diversi.
Credo che, nel momento in cui andiamo verso l'Europa dove le
diversità si vanno a mescolare, sia forte la necessità culturale di
difendere la nostra diversità, ma la necessità culturale perché
quando andiamo a sostenere che per la nostra diversità culturale,
linguistica e storica è giusto che qualcuno al centro, che sia Roma
o che sia Bruxelles, sostenga finanziariamente le competenze che
vogliamo proprie per la gestione del popolo valdostano, quindi
sosteniamo che la sanità ce la dobbiamo gestire noi, che i
trasporti è giusto che ce li gestiamo noi, che il personale docente
che insegna in Valle d'Aosta è giusto che ce lo gestiamo noi, così
come è giusto che ci gestiamo le pensioni d'invalidità e i servizi
antincendio che abbiamo fatto di tutto per averli come abbiamo
fatto di tutto per avere le strade perché le vogliamo gestire noi,
allora credo che la volontà politica cozzi contro una realtà
economica, cioè la realtà politica d'indipendenza e di autonomia
vissuta economicamente e condivisa, cozzi contro la realtà ed
infatti il bilancio ha dovuto prenderne atto.
Ha dovuto prendere atto del fatto che, nonostante i
trasferimenti statali, che vanno a compensare in parte le
competenze che noi abbiamo voluto, ma che nessuno ci ha chiesto di
accollarci, anzi lo Stato d'ora in poi farà di tutto per accollarci
competenze, non abbiamo bisogno di rivendicare un federalismo e
un'autonomia per la gestione dei costi perché lo Stato per quanto
riguarda i costi farà di tutto per metterli sul nostro bilancio;
vedi la politica di mantenere fermo e alto a livello europeo il
livello di fiscalità nazionale e di aggiungere a questa una
fiscalità regionale per andare a compensare costi che lo Stato non
è più disposto a sostenere.
Credo che la lotta per l'autonomia sia una lotta persa se non
sostenuta da una capacità di creare autonomia per poter diventare
realmente autonomi ed economici in tutti gli aspetti.
Oggi abbiamo un bilancio che pareggia perché passiamo alla cassa
del credito, perché andiamo a prendere 300 e rotti miliardi di
finanziamenti per pareggiare un bilancio che ci dice essere stato
colpito duramente dalla chiusura del tunnel e anche qui condivido
la riflessione che ha fatto Curtaz che i conti non tornano, i conti
non tornano perché andiamo a chiedere 300 miliardi di finanziamenti
per pareggiare il bilancio quando l'impatto della chiusura del
tunnel in termini economici non è stato di meno 300 miliardi, ma di
una cinquantina e allora ci sono 250 miliardi che ballano.
Ci sono 250 miliardi che dobbiamo andare a prendere dal credito
e finanziarci per mantenere attività e costi di bilancio che non
sono risultanti dall'impatto economico della chiusura del tunnel
perché la matematica non è un'opinione: il tunnel non impatta
finanze regionali per 300 miliardi, ma noi chiediamo credito per
300 miliardi. Un credito che naturalmente dovremo restituire e che
sarà rateizzato nei prossimi anni a carico dei futuri bilanci.
Ma perché l'Assessore, la Giunta, il Governo regionale fa una
scelta di questo tipo? Cioè fa ricorso al credito massiccio e
pesante nel 2000, quindi si indebita per i prossimi anni per in
parte attutire il colpo economico del tunnel e in parte, come
possiamo vedere dopo dal bilancio, andare invece a finanziare costi
fissi, spese correnti e leggi che diventano spese correnti che la
Regione si è accollata per il triennio prossimo? Perché fa questo?
Fa questo perché intanto non abbiamo un'economia pronta ad
assorbire un colpo da 50 miliardi in meno sul bilancio perché se
oggi potessimo avere un'economia che cresce realmente almeno del
PIL europeo viste le ingenti risorse che abbiamo potremmo oggi con
la crescita del PIL non solo ammortizzare il colpo dei 50 miliardi
in meno derivanti dalla chiusura del tunnel, ma potremmo
addirittura avere avanzi di bilancio, ma siccome noi cresciamo poco
meno del 2 percento perché la prospettiva è - dice l'Assessore -
dell'1,9, noi non abbiamo un PIL sufficiente per ammortizzare il
colpo, quindi abbiamo bisogno di ricorrere al credito, ma abbiamo
bisogno anche di ricorrere al credito perché la politica del
Governo regionale è stata quella di creare una serie di leggi che
diventano poi spese correnti, d'intervento diretto della Regione
nell'economia, tali che creano dei costi, ma non dei ritorni.
Nella relazione si parla d'interventi massicci nel settore
economico, della ricerca tecnologica, della qualità aziendale,
della formazione professionale come motori chiave degli
investimenti strategici della Regione. Noi sappiamo che quando
questo è avvenuto è avvenuto attraverso quello che il mio collega
Tibaldi chiamava il Ministero delle partecipazioni regionali,
attraverso Finaosta, in aziende che sono lungi dal procurare oggi
PIL e fra quello che costano e quello che producono in termini di
occupazione e di dissesti finanziari non possiamo considerare
questo decennio un decennio felice sotto l'aspetto degli
investimenti.
Tecnologia avanzata: l'unico che ha aumentato il proprio
prodotto interno lordo è stato De Benedetti con la Regione Valle
d'Aosta, di sicuro non la Regione Valle d'Aosta.
Per la qualità aziendale credo che pochi, rarissimi siano i casi
di ritorno economico degli investimenti fatti nella qualità
aziendale; vorrei che l'Assessore all'industria ce ne annunciasse
almeno un paio, se riuscisse ad arrivare a due.
Per la formazione professionale c'è da stendere un velo pietoso
perché è noto che in Valle d'Aosta la formazione professionale non
è formazione per creare nuovo sviluppo e nuove professionalità, ma
è sostanzialmente indirizzare risorse come ammortizzatore sociale
nel momento in cui aziende vanno in crisi piuttosto che non si sa
come collocare lavoratori che vengono espulsi da settori
produttivi.
Noi non abbiamo un'economia florida perché la scelta politica e
io qui voglio dire a giustificazione della scelta politica che non
è neanche sbagliato dal punto di vista della maggioranza perché è
una scelta culturale, la scelta culturale a monte della scelta
politica sta nel fatto che chi governa in Valle d'Aosta, perlomeno
questa maggioranza, ha la convinzione pervicace, intima e convinta
che è la Regione che deve condurre il ballo, che la Regione non si
può permettere di liberalizzare l'economia perché l'economia non
sarebbe capace senza la Regione di svilupparsi. E questa, come
diceva bene il Consigliere Nicco, non è una questione dell'ultima
legislatura, è una questione storica; chi ha governato in Valle
d'Aosta da sempre è stato convinto che il ruolo della Regione non
dovesse essere quello d'incentivare, promuovere, indirizzare e
controllare le regole del gioco dell'economia, ma chiunque ha
governato in questi 50 anni - lui addirittura si riferiva al 1700,
con un fatto storico ancora più importante - è sempre stato
convinto che il potere politico dovesse essere il gestore diretto
del volano economico di questa Regione, della creazione di
ricchezza, di benessere e di controllo dell'economia di questa
Regione perché questo è l'unico sistema per continuare ad
esercitare, attraverso il controllo dell'economia, il controllo
politico.
Così si è comportata la DC prima, così sta facendo l'Union da un
decennio con l'aiuto delle Sinistre e la stessa impostazione,
proprio per quest'assetto culturale di Centro Sinistra, continua a
vivere anche in questo bilancio.
Quindi c'è una giustificazione alle scelte, io dico fatte anche
con onestà intellettuale perché frutto di una cultura, una cultura
che parte dal presupposto che l'economia valdostana non può vivere
se non direttamente partecipata dalla Regione e quindi al di là
dell'incentivo il controllo diretto; abbiamo visto ieri alcuni
esempi di delibere che andavano verso un fine nobile e anche
condivisibile, quello della creazione d'infrastrutture sportive, ma
non solo l'intervento diretto e costruttivo di quell'economia, ma
la gestione stessa dell'economia è fatta dagli enti pubblici,
direttamente o indirettamente.
È proprio una questione culturale; la libertà economica in
questa Regione è un'utopia di cui molti parlano, ma che forse
nessuno vuole e anche gli stessi imprenditori, gli stessi operatori
economici che magari, come hanno fatto nel comunicato di analisi
del bilancio, si dicono contenti che il bilancio mantenga le
promesse, sostanzialmente hanno un'unica preoccupazione e una
speranza: che la Regione continui ad aiutarli in maniera molto
diretta anche se questo costa in termini di libertà, anche se
questo fa sì che la Regione diventi quasi per tutti l'unico
cliente, l'unico fornitore o l'unico compratore di servizi o di
prodotti.
Ecco perché non possiamo essere critici sulla lettura dei dati,
ma vogliamo andare più in là perché questa non è una sede nella
quale si va a modificare il bilancio; a questo proposito abbiamo
riflettuto molto sull'opportunità di presentare emendamenti tecnici
che andassero a spostare cifre da un capitolo all'altro che è uno
sforzo in questa sala inutile sia perché il bilancio è così
costruito che è quasi intoccabile, sia perché proprio l'ideologia
che divide il modo di governare questa Regione dalla maggioranza e
da noi come opposizione è veramente molto lontano.
Certo, la Regione che vogliamo noi non si realizza in un
bilancio triennale e probabilmente non si realizza neanche con un
bilancio come questo, quindi con interventi su capitoli che
possiamo promuovere su un bilancio annuale.
È un fattore culturale; si ha paura della concorrenza, si ha
paura del libero mercato, si ha paura di perdere le risorse che si
hanno e non si comprende per tanti fattori che proprio la difesa
dei privilegi, del benessere acquisito, proprio la chiusura
all'apertura del mercato è oggi la nostra vera condanna, il vero
nemico da combattere.
Per cui possiamo dire tutto e il contrario di tutto su questo
bilancio. Ribadisco che, al di là delle relazioni cariche di
entusiasmo, come è giusto che sia perché chi sostiene un'idea la
deve portare fino in fondo soprattutto quando è sostenuta da una
convinzione culturale, un bilancio che oggi pareggia per effetto di
un prestito da 300 miliardi che giustifica questo prestito per
effetto di un'economia che si prevede per il 2000 ancora difficile,
ma che si prospetta sotto l'aspetto dello sviluppo economico per il
2001-2002 in termini assolutamente positivi, qui si passa da una
situazione di crisi dove il PIL aumenterà a livello italiano molto
poco e a livello valdostano ancora meno perché abbiamo il tunnel
che ci condanna a un'economia assolutamente favorevole con
addirittura previsioni di PIL del 2,5-2,7 per il 2001-2002, cioè
saremo fuori dalla crisi perché il 1999 è un fatto congiunturale,
riaperto il tunnel noi riavremo quei 50 miliardi e quindi tutto
sarà a posto. Non è così perché questo bilancio ha aumentato i
costi fissi.
Ho visto lo sforzo di maquillage finanziari, togliere un
miliardo di qua, 500 milioni di là, basta andare a vedere le spese
per il funzionamento, quando si va a controllare una specifica
della riduzione delle spese di funzionamento che dice che sono
passate da una competenza per il 2000 di 477 miliardi a un
assestato di 518 si evidenzia un calo di meno 40 miliardi e poi si
va a vedere il reale calo e si dice: attenzione, nel 1999 avevamo
40 miliardi di accantonamento di TFR per i dipendenti che nel 2000
non abbiamo, per cui il reale calo non è del 40, ma è del più 25,
che è diverso.
Se poi si va a vedere dove hanno tolto per le spese di
funzionamento, si conoscono due voci importanti nella riduzione
delle spese di funzionamento: una, l'abbattimento dei costi
straordinari, il ricorso agli straordinari del personale e del
personale a tempo determinato; l'altra nella riduzione dei costi
per la fornitura degli abbigliamenti, dei sistemi di sicurezza del
personale e della formazione ed è significativo per una Giunta che
sostiene che la formazione diventa fattore chiave e ancor di più
nell'Amministrazione regionale.
Vedo che l'ora mi invita, se non voglio avere i colleghi che non
mi ascoltano più, a chiudere. Evidentemente la considerazione
generale è che questo bilancio non ha bisogno di emendamenti, ha
bisogno di una cultura diversa, una cultura che abbiamo percepito
comincia a serpeggiare anche fra alcuni consiglieri della
maggioranza. Credo che ormai la preoccupazione di tutti noi su
quale sviluppo economico la Valle d'Aosta possa avere sia condivisa
da tutti; le strade per risolvere questa preoccupazione sono
diverse, la nostra è sicuramente diversa dalla vostra. Noi crediamo
che il mantenere un bilancio indebitandosi di 300 miliardi,
sostanzialmente incastrato da spese correnti e da leggi che
diventano spese correnti, da una partecipazione diretta dalla
Regione nell'economia, non sia la strada giusta per creare il
volano economico.
Crediamo che la strada giusta sia quella di creare un vero
prodotto interno lordo che cresca non per effetto della presenza
della Regione, ma per un indotto della Regione sulle aziende che
porti la Valle d'Aosta a partecipare a quello che forse potremmo
chiamare il miracolo economico europeo visto che l'Europa si sta
attrezzando con la Comunità europea per essere competitiva rispetto
alle economie orientale e occidentale americana. Probabilmente
l'Europa ce la farà perché ci sono Paesi come l'Irlanda e la Spagna
che si sono spinti molto avanti proprio sotto l'aspetto culturale
impostando politiche economiche completamente diverse e che
trascineranno nel prossimo decennio anche gli Stati più restii. Ci
dispiace vedere che all'interno del Paese Italia, fra i più
arretrati in Europa, ci sia fra le regioni più arretrate proprio
quella che gode delle migliori e maggiori risorse che potrebbero
essere meglio investite per creare economia e occupazione vera.
Non abbiamo ancora il mostro della disoccupazione, non perlomeno
sotto aspetti significativi. Non è per fare la Cassandra perché non
mi piace farla, ma con questi bilanci, penso al settore
dell'industria e del commercio, ma anche ad altri settori, come il
turismo e il terziario, la disoccupazione che oggi viene mascherata
con sostegni alla mobilità piuttosto che con sostegni alla
formazione, che sono poi palliativi ed ammortizzatori sociali che
ormai conoscono in tutto il mondo, se non c'è un cambio di rotta
strategico ed operativo nell'economia della Valle d'Aosta, la
disoccupazione purtroppo sarà destinata ad aumentare così come già
dicono gli indici del "Sole 24Ore" e di tutte le indagini serie del
nostro Paese.
Presidente
Il Consiglio è sospeso, riprenderà alle ore
16,00.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK