Consiglio Regionale della Valle d'Aosta - Oggetto del Consiglio n. 956 del 17 novembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 956 del 17 novembre 1999 - Resoconto
OGGETTO N. 956/XI Determinazioni in ordine alla situazione di
crisi del gruppo industriale Elelys-Holding.
(Interpellanza)
Interpellanza Saputo della situazione di crisi venutasi a
creare nel gruppo industriale "Elelys-Holding";
Rilevato che nel gruppo Elelys-Holding fanno parte le società
Elelys, F.I.A., Skyway Electronic, Hone Stamp, N.T.E. ecc. e che ad
oggi i dipendenti sono oltre 300;
Rilevato che le maestranze in attività sono comprensibilmente
preoccupate per il loro futuro lavorativo, specie innanzi a voci
non smentite che parlano di alcune aziende del gruppo già messe in
liquidazione;
Rilevato che l'Amministrazione regionale continua a ritenere che
il settore industriale valdostano goda di ottima salute;
Preoccupati per questa ennesima situazione di crisi in bassa
valle;
I sottoscritti Consiglieri regionali
Interpellano
l'Assessore competente per sapere:
1) quali finanziamenti e contributi, e di quali entità sono
stati concessi direttamente o tramite la Finaosta S.p.A. alle
società del gruppo Elelys-Holding;
2) se e quando ha incontrato le organizzazioni sindacali e i
vertici amministrativi del gruppo Elelys-Holding;
3) in caso affermativo che cosa è emerso dagli incontri e quali
le motivazioni di tale situazione;
4) quali sono le determinazioni che intende adottare in merito
al problema.
F.to: Viérin M. - Comé
Président
La parole au Vice-président Viérin Marco.
Viérin M. (Aut)
Abbiamo presentato quest'interpellanza
perché siamo venuti a conoscenza della preoccupazione di persone
che vivono in bassa Valle per quanto riguarda questa situazione
dell'Elelys-Holding che racchiude varie società soprattutto in
bassa Valle.
Ci risulta che alcune di queste società abbiano già attualmente
dei grossi problemi, volevamo capire quindi quali finanziamenti e
contributi la Regione ha erogato ad oggi anche tramite Finaosta, se
ha incontrato le organizzazioni sindacali e gli amministratori del
gruppo e, in caso affermativo, cosa è emerso dagli incontri, quali
sono le motivazioni di tale situazione, infine quali sono le
determinazioni che intende adottare la Giunta tenuto conto che,
anziché avere un trend positivo occupazionale generale, come più
volte sostenuto dall'Assessore Ferraris, abbiamo un nuovo trend, un
record negativo per l'occupazione e se anche dovesse succedere
questa cosa in bassa Valle, andremmo ad aggravare questa
situazione.
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Per quanto riguarda le domande poste
nell'interpellanza, già in questa sede, proprio in relazione ad
un'interpellanza posta dal Consigliere Lanièce, avevo risposto in
merito alla situazione del settore industriale.
In quell'occasione avevo ricordato come per alcune aziende della
bassa Valle erano nati dei problemi soprattutto legati
all'andamento dell'industria del Canavese e avevo fatto riferimento
specifico alle aziende del gruppo Elelys. Quindi nel quadro
generale che avevo definito dell'andamento del settore industriale,
che era ed è un andamento positivo per quanto riguarda i dati di
produttività, occupazione e fatturato, evidenziavo alcuni problemi
legati in particolare a questo tipo di aziende per cui non vorrei
che da questo si facesse una generalizzazione. Gli occupati nel
settore industriale della Valle d'Aosta sono 13.000, qui parliamo
di un gruppo industriale che ha 285 addetti e le aziende che sono
interessate a questa situazione di crisi occupano attualmente poco
più di 100 persone.
Detto questo, rispondo alle domande che sono state poste. La
prima domanda chiede: quali finanziamenti e contributi, e di quali
entità, siano stati concessi direttamente dall'assessorato oppure
da Finaosta.
Mi scuso perché leggerò tutta una serie di numeri, probabilmente
ad un'interrogazione scritta si poteva rispondere meglio, in ogni
caso dovete aver pazienza. I finanziamenti, che vado a leggere,
sono divisi in due parti: finanziamenti erogati direttamente
dall'assessorato (leggi legate alla promozione, la legge n. 12, le
leggi concernenti la qualità dei sistemi aziendali, la legge n. 84,
e le leggi legate alla formazione professionale, legge n.
28/83).
Per quanto riguarda l'Elelys-Holding, quindi la holding che
raggruppa tutte le imprese nel settore del marketing, sono state
erogate nel gennaio 1997 lire 3.225.000, quali finanziamenti per
attività promozionali dell'azienda: partecipazione a mostre, a
fiere ecc.
Per quanto riguarda l'Elelys, nel 1998 e nel 1999 sono stati
concessi 800 milioni di finanziamento, di questi sono stati erogati
esclusivamente 165 milioni per la formazione.
Sempre per la formazione, per quanto riguarda la FIA, sono stati
concessi nel 1998: 605 milioni e 194 milioni, di questi sono stati
erogati circa 700 milioni.
Per quanto riguarda la Hone Stamp, per la formazione sono stati
concessi 247 milioni nel 1998 e 64 milioni nel 1999; di questi sono
stati erogati 172 milioni.
Per quanto riguarda la NTE sono stati erogati per la qualità 36
milioni nel 1997, per la qualità sempre nel 1997 altri 7
milioni.
Per quanto riguarda la Skyway, sempre per la formazione, sono
stati concessi nel 1998: 679 milioni, ancora nel 1998: 433 milioni
ed altri 139 milioni, di questi devono essere ancora erogati 918
milioni circa.
Facendo un totale, a fronte di un finanziamento concesso di
3.408.849.000 lire, all'azienda devono essere ancora erogate
1.984.238.000 lire.
Mi rendo conto che la lettura di queste cifre può apparire poco
comprensibile per cui poi darò la tabella al Consigliere
interpellante.
Questo per quanto riguarda la parte degli interventi regionali
per formazione, qualità e promozione. Come vedete, a fronte di una
concessione di 3,4 miliardi, devono ancora essere erogati
all'azienda quasi 2 miliardi di lire.
Per quanto riguarda le somme invece assegnate dalla Finaosta sia
tramite prestiti obbligazionari, sia tramite mutui o locazioni
finanziarie, la situazione è la seguente.
Per quanto riguarda l'Elelys, nel 1989 era stato concesso un
prestito obbligazionario di 1 miliardo, questo prestito è stato
totalmente estinto. Sempre per l'Elelys è stato fatto nel 1989 un
intervento di mutuo in gestione speciale Finaosta di 3,4 miliardi,
l'estinzione di questo mutuo sarà a fine del 2000 e rimangono da
erogare, a fronte di un mutuo di 3,4 miliardi, 350 milioni.
Per quanto riguarda la FIA, è stato erogato nel 1987 un mutuo di
600 milioni che è completamente estinto, lo stesso dicasi per
quanto riguarda la Hone Stamp, due locazioni finanziarie del 1986:
una di 353 milioni e l'altra di 60 milioni, completamente estinti
anche questi. Per cui, a fronte d'interventi che assommano a 5,5
miliardi, rimangono ancora da pagare da parte dell'azienda 350
milioni. Questa la risposta alla prima domanda.
Aggiungo che queste sono aziende totalmente private, all'interno
del capitale aziendale non c'è la presenza di Finaosta.
La seconda domanda chiede se e quando ha incontrato le
organizzazioni sindacali e i vertici amministrartivi del gruppo.
Nella seconda metà del mese di ottobre si sono svolti degli
incontri, che sono continuati anche nei giorni scorsi, per quanto
riguarda l'azienda e quindi i dirigenti dell'impresa: ho ricevuto
il 4 novembre una delegazione di circa una trentina di lavoratori
che sono venuti in assessorato per manifestare la loro
preoccupazione e far presente qual era la situazione
dell'azienda.
Ovviamente a questi incontri erano presenti anche le
organizzazioni sindacali, pertanto posso dire che, in relazione
all'evolversi della situazione aziendale, ci sono dei contatti, che
non posso riferire minuto per minuto, ma quasi, quindi contatti
continui con l'azienda per vedere qual è l'evolversi della
situazione.
La terza domanda chiede che cosa è emerso dagli incontri e quali
le motivazioni di tale situazione. Il quadro che emerge è questo:
il gruppo occupa attualmente 285 addetti, è previsto un fatturato
per quest'anno che sarà intorno ai 37 miliardi e, come dicevo,
questo è un gruppo completamente privato.
La situazione è differenziata all'interno del gruppo, nel senso
che ci sono aziende che si trovano in una situazione di
miglioramento di fatturato e di consolidamento e aziende che si
trovano in situazione di evidente difficoltà.
L'Elelys è un'azienda con 81 dipendenti, negli ultimi mesi ha
registrato un miglioramento del fatturato rispetto ai primi mesi
dell'anno e sta affrontando con buoni risultati il passaggio dalle
produzioni informatiche a quelle del settore legato all'automobile.
Sulle cause della crisi tornerò verso la fine dell'intervento,
adesso faccio una descrizione delle singole situazioni
aziendali.
Per quanto riguarda la Hone Stamp, questa ha 63 dipendenti, ha
assorbito le perdite provocate dal fallimento dell'OPC di Scarmagno
e non presenta particolari problemi di gestione. I problemi
riguardano sostanzialmente due aziende: una è la Skyway Electronic
che ha 54 dipendenti, la società è stata posta in liquidazione il 2
novembre di quest'anno a causa della caduta del fatturato provocato
dall'annullamento degli ordini del casco virtuale e delle
conseguenti perdite che sono derivate dalla gestione dello
stabilimento. Sono in corso delle trattative con possibili partners
privati e sono previsti ulteriori incontri anche in questa
settimana.
Per quanto riguarda la FIA, la società ha anche questa subito le
conseguenze della mancata produzione del casco virtuale, questo ha
comportato la messa in cassa integrazione ordinaria di circa 40
dipendenti sui 65 in organico, che erano stati assunti proprio per
far fronte a questa produzione di casco virtuale. Anche per
quest'azienda sono in corso, come per la Skyway, delle trattative
per l'ingresso di un partner privato.
Per quanto riguarda la NTE, che attualmente occupa 8 dipendenti,
è in corso un accorpamento di questi occupati nelle altre aziende
del gruppo.
Quali sono stati i motivi della crisi del gruppo Elelys-Holding
o quanto meno dei due stabilimenti della FIA e della Skyway?
La prima motivazione è da ricondurre alla questione del
fallimento dell'Olivetti Personal Computer; oggi si legge sui
giornali che forse si è giunti ad un accordo per una ripresa
dell'attività a Scarmagno con un nuovo imprenditore, è altrettanto
vero che la fermata dell'attività produttiva di questo stabilimento
e quindi la perdita di fatto dei crediti che l'Elelys-Holding
vantava nei confronti dell'Olivetti ha pesato sulla situazione. In
più, lo ricordavo nella riunione del 6 ottobre, ha pesato la
questione del cosiddetto "casco virtuale" che non è decollato; era
una "joint venture" fra Elelys-Holding e la Videocomputer di
Torino, questa produzione non è mai decollata secondo le previsioni
che erano state fatte sulla base d'indagini di mercato che
l'azienda aveva sostenuto.
Su questo ha pesato anche una contrazione del fatturato del
gruppo Olivetti; tenete conto che un altro degli elementi che ha
pesato in particolare sulla questione Skyway è il fatto che la
"joint venture" fra Olivetti e Cannon si è conclusa e tutta una
parte di lavoro che veniva fatto dall'indotto e anche da queste
società è venuta a cessare.
Non dimentichiamoci come dato per così dire un po' prodromico di
questa situazione, la vicenda Conner; la NTE era un'azienda che
lavorava esclusivamente per Conner, con la chiusura di quest'ultima
è stato necessario avviare un processo di riconversione che poi,
incontrandosi con la crisi del settore informatico del Canavese in
termini più generali, ha pesato sulla vicenda complessiva.
Quali sono le determinazioni che la Giunta intende adottare in
merito al problema? In questo caso ci comportiamo così, come
avvenuto in casi analoghi verificatisi nel passato: da una parte
seguire con estrema attenzione la vicenda, dall'altra assistere,
sempre in una chiara separazione di ruoli (perché una cosa è il
ruolo dell'Amministrazione regionale altra cosa è il ruolo che deve
assumere un imprenditore privato) l'azienda attraverso le strutture
di servizio, dalla Finaosta a quante altre dipendono dalla
Finaosta, quindi assistere i vertici del gruppo per far sì che
giungano a buon fine le trattative che sono in corso, sapendo che
la conclusione di queste trattative e le decisioni in merito
spetteranno alla proprietà dell'azienda. Vi è, ovviamente, anche la
disponibilità alle forme d'incentivazione e a tutto quanto propone
la normativa regionale per quanto riguarda il sostegno e
l'incentivazione delle imprese.
Come ho detto la questione viene seguita con particolare
attenzione e da parte mia c'è la massima disponibilità a tenere
informato il Consiglio sull'evoluzione di questa situazione che ci
preoccupa e che stiamo seguendo con grande attenzione.
Président
La parole au Vice-président Viérin Marco.
Viérin M. (Aut)
Spero che l'Assessore si preoccupi e segua
la vicenda con attenzione perché qui si continua a dire che tutto
va a gonfie vele quando invece anche in base ai dati
dell'occupazione, prendendo ad esempio il bollettino dell'Ufficio
del lavoro al 30 settembre - così non ci sono discussioni sui dati
e su come uno li può produrre -, per trovare dei dati positivi su
questo bollettino bisogna arrampicarsi sui vetri, termine che è
stato usato anche dagli organi d'informazione ultimamente.
Siamo preoccupati per questo caso che sta venendo alla luce che
però mi risulta che sia da tempo in gestazione come mi ha
confermato lei e questo ci preoccupa ancora di più anche perché dai
dati che lei ci ha fornito abbiamo circa 10 miliardi d'intervento
regionale fra Finaosta e Regione di cui 2 miliardi già erogati
dalla Regione e 5 miliardi da Finaosta, di cui però Finaosta ha
quasi completamente restituito, ci sono ancora 350 milioni.
È un gruppo di circa 300 persone, mi pare strano che non ci
siano stati ancora degli atti più definiti visto che anche lei mi
ha confermato che è da tempo che persiste questa situazione, una
situazione che doveva essere portata alla luce un po' prima perché
è inutile che ci si nasconda dietro alcune cose che poi vengono a
galla comunque.
Siamo preoccupati, quindi la nostra speranza è che si riesca a
fare qualcosa perché dire che questo fenomeno è collegato a due
cose prioritariamente ovvero al fallimento dell'Olivetti Personal
Computer e al non decollo del casco virtuale, mi sembra un po'
poco. La Regione ha dato cospicui finanziamenti in merito a quei
progetti, quindi metterei in dubbio anche le capacità di chi ha
deciso che quelle strategie aziendali potevano essere idonee a un
finanziamento pubblico.
Abbiamo sempre detto che bisognava fare attenzione in questi
anni, già quattro anni fa, e che si doveva puntare a diversificare
il discorso industriale in bassa Valle, Assessore. Con l'Assessore
Mafrica ho detto più di una volta, e lei se lo ricorderà anche se
non era Assessore, che occorreva diversificare, che si doveva
evitare di ricreare aziende in bassa Valle che stiano sempre nel
settore informatico o dell'Olivetti, se vogliamo essere più chiari.
Questi sono i risultati di una non diversificazione industriale che
stiamo pagando e che continueremo purtroppo a pagare.
Io, come tutto il gruppo degli Autonomisti, vigilerò sull'iter
di questa situazione nel prossimo futuro ripromettendomi
eventualmente di tornare in quest'aula sull'argomento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK