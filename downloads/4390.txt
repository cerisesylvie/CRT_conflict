Consiglio Regionale della Valle d'Aosta - Oggetto del Consiglio n. 65 del 11 febbraio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 65 del 11 febbraio 1982 - Resoconto
OGGETTO N. 65/VII - SERVIZIO DI CUSTODIA DEGLI UFFICI
DELL'AMMINISTRAZIONE REGIONALE CON PARTICOLARE RIFERIMENTO ALLA
PRESIDENZA DEL CONSIGLIO -
(Interrogazione).
PRESIDENTE
:
Do lettura del testo
dell'interrogazione del Consigliere Minuzzo.
Venuto a conoscenza che si sono verificati furti di attrezzature
in dotazione ai vari uffici della Regione;
Considerato che il problema della sicurezza delle istituzioni è
di assoluta attualità;
Verificato che non raramente capita di incontrare estranei nei
corridoi di accesso ai vari uffici, anche quando e dove non è
consentito accesso al pubblico;
Tenuto conto che in orario di accesso al pubblico ai vari uffici
non viene effettuato alcun controllo all'ingresso del Palazzo
regionale e dei vari uffici distaccati dell'Amministrazione
regionale;
Rilevato che alla Presidenza del Consiglio è assegnato un unico
usciere per cui quando deve lasciare il suo posto per svolgere le
proprie mansioni gli Uffici della Presidenza del Consiglio sono
privi del benché minimo controllo di chi vi accede;
INTERROGA
il Presidente della Giunta per sapere se intende dare
disposizioni o elaborare delle proposte concrete onde poter attuare
un controllo di chi accede agli uffici della Regione e ancora se
non ritiene opportuno assicurare un servizio uscieri più efficiente
alla Presidenza del Consiglio unitamente a quello degli Uffici
Gruppi consiliari.
PRESIDENTE
:
Questa interrogazione era stata
rinviata in precedenza in quanto l'interrogante richiedeva che la
risposta venisse dal Presidente della Giunta, che in quel momento
era assente.
La parola al Presidente della Giunta; ne ha facoltà.
ANDRIONE
- (U.V.)
: La Giunta non ritiene che
debbano essere instaurati dei controlli, perché abbiamo
l'impressione, anzi la certezza, che il fatto che il Palazzo
regionale sia accessibile in maniera agevole ai cittadini
valdostani costituisca una prova di democrazia e di funzionamento
dell'istituzione.
Qualora invece vi siano dei casi specifici per i quali, a certi
piani, si verifichi che il numero degli uscieri è insufficiente,
chi ne è interessato direttamente faccia delle proposte concrete,
delle richieste, e evidentemente l'Ufficio personale cercherà di
provvedere ad avere un servizio più numeroso.
Il problema delle persone che circolano in questo palazzo
dovrebbe essere risolto con gli orari; è però un dato di fatto che
sia i politici, sia i funzionari, qualche volta ricevono al di là
di queste ore, per cui è possibile trovare persone in movimento
fuori dell'orario d'ufficio. Non riteniamo però che l'inconveniente
sia tale da meritare una particolare considerazione, anche perché -
bisogna darne atto - finora non si sono verificati
inconvenienti.
Per quanto riguarda i furti, mi permetta di dissentire.
Purtroppo non credo che siano estranei all'ambiente, perché per
furti di questo genere ci sono sempre dei basisti, e quindi
bisognerebbe sorvegliare chi ha diritto ad accedere al Palazzo
regionale piuttosto che coloro che vengono dall'esterno.
PRESIDENTE
:
La parola al Consigliere Minuzzo per
la replica: ne ha facoltà.
MINUZZO
- (P.S.D.I.):
Non mi dichiaro soddisfatto
della risposta fornita dal Presidente della Giunta. Ricordo a
questo proposito che l'Assessorato alle Finanze aveva cercato di
instaurare un certo tipo di rapporto fra i funzionari, dirigenti,
l'Assessore stesso, ed il pubblico, chiudendo la porta e
consentendo solo all'usciere di poter entrare ed uscire; e dopo
qualche giorno qualcuno ha forzato il meccanismo automatico di
apertura e chiusura della porta; per cui adesso, sempre e comunque,
si può circolare liberamente in quell'Assessorato. Faccio
riferimento all'Assessorato alle Finanze perché era stato l'unico a
prendere un'iniziativa del genere, che peraltro non penso sia
proprio deplorevole.
Vorrei ricordare al collega Bordon che da qualche tempo a questa
parte sono stati arrestati alcuni terroristi in Valle d'Aosta; un
anno fa un cittadino di Aosta, molto noto, è stato arrestato per
traffico di armi, qualche altro è stato arrestato per rapimento,
per cui, penso che il problema sia molto più serio di quanto si
possa pensare.
Per tornare a rispondere al Presidente della Giunta, ritengo che
l'installazione del Centro elaborazione dati debba essere
considerata con attenzione, soprattutto per quanto riguarda
l'esterno del Palazzo regionale. Il Centro costa miliardi, e non
vorrei che qualcuno potesse entrare, non durate il giorno, perché
ci sarà il controllo, ma quando ci sono le imprese di pulizia.
Mi rendo conto che può essere spiacevole fare delle attese per
essere ricevuti dal Presidente e dagli Assessori, però ritengo
anche che sia giunto il momento per prendere delle precauzioni.
Fra poco si aprirà un carcere a Brissogne che, nonostante le sue
assicurazioni, Signor Presidente, non ospiterà solo condannati per
delinquenza comune; io penso che un altro genere di condannati ben
più pericolosi saranno ospitati in quel carcere, per cui non mi
ritengo soddisfatto della sua risposta, e prego la Giunta tutta di
tenere in considerazione questo problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK