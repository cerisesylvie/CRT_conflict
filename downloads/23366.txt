Consiglio Regionale della Valle d'Aosta - Oggetto del Consiglio n. 2517 del 21 febbraio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2517 del 21 febbraio 2007 - Resoconto
OGGETTO N. 2517/XII - Provvedimenti a protezione della zona
umida nel Comune di Quart. (Interpellanza)
Interpellanza
Richiamata la propria interpellanza n. 34/07 alla quale non
era stata data alcuna risposta in merito alla necessità di
proteggere la zona umida nel Comune di Quart;
Ricordato che nell'area in oggetto è situata una zona umida
di eccezionale importanza naturalistica, segnalata da diversi
membri della Società Erpetologica Italiana, in quanto è:
a) una delle ultime stazioni valdostane in cui è confermata
la presenza della Raganella (Hyla intermedia) creduta estinta in
Valle d'Aosta,
b) una delle più importanti colonie della regione, tuttora
vitali, di Rana verde (Rana esculenta),
c) l'unica stazione valdostana di Lisca mucronata
(Schoenoplectus mucranotus), una pianta igrofila mai segnalata in
valle fino alla sua recente scoperta nel 2000 per merito del
botanico svizzero Michel Desfayes,
d) presente uno dei più grandi popolamenti della Valle
d'Aosta di Tifa maggiore (Typha latifolia)
il sottoscritto Consigliere regionale
Interpella
l'Assessore competente per sapere quali intendimenti intende
porre in essere per proteggere la zona umida di cui alla premessa
che rappresenta sicuramente un'isola di biodiversità.
F.to: Venturella
Presidente
- La parola al Consigliere Venturella.
Venturella (Arc-VA)
- Torniamo su questo tema perché
l'Assessore Pastoret nell'altro Consiglio aveva risposto dicendo
che lui stesso non aveva documentazione. Mi aspettavo una risposta
doppia come ogni tanto la Giunta ama dare ad interpellanze che sono
multiple e, dato che non abbiamo "stanato" 2 settimane fa
l'Assessore Isabellon, facciamogli fare qualcosa... risponde
l'Assessore Cerise? Un'altra bella novità.
L'area in oggetto è in una zona umida, già segnalata, quindi
chiediamo all'Assessore competente quali sono gli intendimenti. Mi
sembra sia inutile un'illustrazione più approfondita, aspettiamo la
risposta di chi vorrà rispondere.
Si dà atto che dalle ore 17,03 riassume la Presidenza il
Presidente Perron.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Rispondo io perché, contrariamente a quanto
si pensa, qui c'è dietro tutta la vicenda una storia dei percorsi
che chiamano in causa il Comune, la Comunità montana, quindi la
Regione, e l'Assessorato dell'ambiente in passato, ma ancora di più
in prospettiva giocherà, soprattutto per quanto riguarda l'area
umida, un ruolo molto importante. Io che ho sempre molto a cuore la
sua reputazione di uomo competente in fatto ambientale, mi permetto
di farle osservare che lo "Schoenoplectus" non è "mucranotus", ma è
"mucronatus" e anche sulle rane vorrei fare qualche riflessione,
nel senso che queste rane si dovrebbero definire con un
appellativo. Anzi in botanica, come in zoologia, le specie vengono
definite prima con il nome del genere, poi con il nome della specie
e in qualche caso vengono definite con l'indicazione della varietà
oppure, se si tratta di vegetali, con il clone. Certo, se dovessimo
dare una definizione di queste rane, dovremmo chiamarle eterne,
perché sono rane che hanno resistito in questo secolo a 7
alluvioni, all'arginatura della Dora e adesso convivono senza casco
e senza conoscere il Codice della strada con un'area profondamente
degradata, dove ogni tanto devono evitare i motocross, altrimenti
finiscono schiacciate...
(interruzione del Consigliere Venturella, fuori
microfono)
... no, sto dicendo che queste sono rane particolarmente
resistenti, infatti hanno anche un sistema per i rumori molto
efficace, non si spaventano neppure, continuano nel loro passatempo
preferito, che è quello di riprodursi e in questo senso godono
ottima salute.
Il Comune di Quart, d'accordo con il Comune di Brissogne,
cominciò a preoccuparsi seriamente della protezione della rana, in
particolare della "Rana esculenta" - già il nome è una
provocazione, vuol dire molto buona - quando a Pollein hanno
cominciato a fare
"La Fëta di Renoilles",
perché
hanno detto: "questi vengono a mangiarci le rane...", già allora ci
fu un interessamento e ricordo che in particolare il Comune di
Quart vietò la raccolta delle rane. In Valle d'Aosta comunque
sappiamo che, contrariamente a quello che succede nel resto
d'Italia, comprese molte Regioni condotte dai "Verdi" e alle
disposizioni del "Protocollo di Berna", le rane possono essere
raccolte addirittura 5 kg. al giorno: questo accade particolarmente
in Piemonte, dove ci sono le risaie...
Non è corretto poi quello che lei dice qui per quanto riguarda
lo "Schoenoplectus mucronatus", che non è mai stato trovato in
Valle d'Aosta, le posso assicurare che nell'erbario di Firenze ce
n'è un esemplare trovato a Verrès nel 1865. Le dirò di più: la
società "La Tanière", Associazione culturale che è l'affiliata in
Valle d'Aosta dell'Associazione erpetologica italiana, nel 1999
indirizzava al Sindaco di Quart e alla Direzione ambiente
dell'Assessorato dell'ambiente una nota con la quale sollecitava
degli interventi di protezione e, sempre a proposito dello
"Schoenoplectus", diceva che ne avevano preso degli esemplari per
piantarli in altre zone. La pianta dunque è stata moltiplicata,
tanto più che queste sono piante da risaie, sono arrivate
probabilmente in Valle d'Aosta quando c'era la coltivazione della
canapa, poi con i processi di disidratazione del territorio non
c'erano più le condizioni, per cui più che un fatto antropico è
stato un processo di evoluzione del territorio che ha portato alla
riduzione di queste specie. Nel 1999 comunque tale Associazione fa
presente al Comune di Quart la necessità di tutelare quest'area
umida, il Comune di Quart dà assicurazione e in tale nota c'è
scritta... loro dicono al Comune:
"si coglie l'occasione per
ringraziare la S.V. per la pronta risposta alla nostra lettera di
segnalazione di danni all'area palustre sulla destra orografica
della Dora Baltea"
. Viene ringraziato il Comune per aver messo
quei famosi massi per impedire alle auto di andare, sempre per via
delle rane che non conoscono il codice... A questo punto il Comune
di Quart fa fare uno studio di fattibilità per la realizzazione del
campo di golf, ma contestualizzato nell'ambito di un grande
progetto di recupero ambientale. Lo studio di fattibilità viene
fatto dall'Università di Torino e le cito alcuni passaggi molto
interessanti.
"Funzione ambientale: il progetto potrà rispettare e
valorizzare l'area umida, mantenendone inalterate tutte le
caratteristiche ambientali originarie, ma permettendone un migliore
controllo e fruizione. Si intende considerare la possibilità di
realizzare un campo da golf di ottimo livello, ben costruito e
modellato, ben inerbito, ma inserito in modo naturale nel paesaggio
originario; la zona umida sarà salvaguardata e
valorizzata"
.
Qui c'è un passaggio che voglio citare, perché lei ha fatto
delle dichiarazioni a mio avviso molto inopportune quando ha detto
che si voleva relegare tale ampio spazio a uno spazio quasi privato
dei soli golfisti, questa è una relazione del 2000 e dice in un
passaggio:
"nel caso del golf di Quart è fondamentale che esso sia
considerato un campo turistico e pubblico, piuttosto che un circolo
privato, è anche importante che l'accesso sia regolamentato per
ragioni di sicurezza, ma che sia previsto l'accesso controllato
anche ai non golfisti ossia agli escursionisti in genere"
.
Questo passaggio smentisce un poco le sue dichiarazioni, che
condivido come preoccupazioni, ma, come vede, erano già fugate. In
tale progetto di fattibilità è molto evidente come tutto il
percorso del golf sia studiato in maniera tale che vi sia
l'assoluto rispetto dell'area umida, non solo, è previsto che
l'area umida sia circondata da degli schermi vegetali in maniera
che possa essere più protetta. Riprendendo la sollecitazione fatta
dall'Associazione La Tanière, che considerava interessante che
l'area umida non solo fosse protetta, ma anche valorizzata, il
progetto ha avuto un'evoluzione con la quale si prevedeva di fare
una passerella che consentisse di raggiungere il centro dell'area
umida in maniera riguardosa e trasformare l'area umida in un'aula
verde. Nel 2000 - il collega Bortot può essermi buon testimone,
perché era all'epoca Consigliere di opposizione nella comunità
montana - la comunità montana, avvalendosi dell'Università di
Torino, riprese il progetto ordinato dal Comune di Quart per fare
un progetto comprensivo di riqualificazione ambientale di tutto il
contesto sulla base di questi "input". La coniugazione di tutto lo
studio era che il campo da golf fosse elemento di riqualificazione
ambientale, ma assolutamente non di impatto ambientale soprattutto
su quelle aree di carattere sensibile come la zona del Marais, che
le sta a cuore. Questo studio è stato pubblicato qui, aspetti e
problematiche relative alle aree verdi annesse ai castelli delle
zone alpine, di cui le darò copia, perché il progetto approvato
dalla comunità montana è di conseguenza il progetto finito sulle
nostre scrivanie ed è il perché oggi ci troviamo in 3 Assessori a
dover rispondere e ho cercato di fare una sintesi. Si tratta
infatti di un progetto a valenza sportiva, perché prevede la
realizzazione di un campo da golf, non dimentichiamo che lì
dovrebbe passare la pista ciclabile; è proiettato a difendere dei
valori di carattere naturalistico, fra l'altro le annuncio che
quella rana verde molto rara ha la peculiarità di trasformarsi e di
diventare anche azzurra, per cui non diamole una connotazione
politica, perché c'è rischio di confondere gli estremi, così è...
l'altra non la mangiano più neppure quelli di Pollein, per cui
siamo a posto. È stata pubblicata qui sopra, adesso non vado avanti
nell'illustrazione, ma le posso assicurare che il progetto è così
dettagliato ed è quello che si vuole portare avanti, che, se c'è un
elemento determinante e determinato in tutta questa scelta, è
quello di proteggere e valorizzare l'area umida, ma non solo, anche
con degli interventi attivi. Quell'area umida sta morendo adesso
non tanto per dei fatti antropici, quanto perché manca l'acqua e lì
c'è questo fosso, il quale è un fosso di drenaggio che sta portando
via tutta l'acqua. Non facciamo quindi la scempiaggine di
Saint-Marcel... si chiama umida quella che non è area umida, semmai
è un'area di origine artificiale e non naturale perché, quando si
sono fatti quei laghetti, si è "uccisa" l'area umida, comunque qui
il discorso invece è quello di trovare un sistema per fermare
questa acqua, in modo che vi sia di nuovo una condizione che
consenta lo sviluppo di queste specie ed evitare che le rane
debbano andare a fare il bagno in Dora, prendendo freddo, perché
l'acqua della Dora è pure fredda.
Le darò questo studio che è stato pubblicato nel 2001, però è
stato fatto un corso di studenti universitari, fra l'altro
valdostani, nell'anno accademico 2000-2001 ed è stato approvato
dalla comunità montana ed è quello che è stato mandato avanti. Il
progetto che andrà avanti quindi proseguirà con questi termini e la
zona umida sarà trasformata in una specie di aula aperta, per fare
la quale va anche qualificata.
Presidente
- La parola al Consigliere Venturella.
Venturella (Arc-VA)
- Ringrazio l'Assessore perché mi ha
corretto uno svarione di battitura, è vero, è come chiamare
Margherita Margherito, è evidente l'errore. Dato che l'Assessore è
stato così bravo a "svolgere il lenzuolo", io gliene svolgo un
altro che mi pare un po' diverso dal suo ed è quello che mi pare
sia stato oggetto di discussione nel Comune di Quart un anno fa.
Ero a conoscenza dello studio fatto dalla Facoltà di
bioarchitettura del paesaggio, del Politecnico di Torino...
(interruzione dell'Assessore Cerise, fuori microfono)
... esiste allora un altro studio, fatto con altro professore
sempre su questa area.
Cosa ci preoccupa? Nell'attesa di ricevere tale documentazione,
si fanno anche le interrogazioni per ricevere documentazioni e per
ricevere risposte, alcune ci soddisfano, altre no, cosa diciamo?
Prima cosa: dobbiamo stabilire qual è il progetto, perché vedo
anche qui una passerella, ma non vedo ciò che lei giustamente ha
affermato, ossia la costruzione del campo da golf a 6 buche attorno
alla zona umida. Qui non la vedo, abbiamo forse 2 cartografie
diverse, però è questo che è stato presentato e mi pare approvato
nel Comune di Quart, quindi è vero o non è vero che tale zona umida
rappresenta una cosiddetta "isola di biodiversità" all'interno?
Presupponendo che questo sia vero, siamo per la conservazione e la
valorizzazione dell'area, ci va benissimo l'area verde all'aperto,
aula verde, va benissimo.
Quello che ci preoccupa è il fatto che gli abitanti del Comune
di Villefranche non abbiano un'area verde a disposizione, siamo
dubbiosi che un campo da golf sia pubblico. So, e qui ci conforterà
l'Assessore Pastoret che mi pare sia socio di un golf club, che i
campi da golf per regolamento della federazione devono essere
recintati. Ci preoccupa il fatto che la realizzazione di un campo
debba avere come presupposto il drenaggio dei terreni. Ci preoccupa
la manutenzione del terreno, lei giustamente mi insegna, Assessore,
che il campo da golf non è un'isola di biodiversità, anzi è una
monocoltura. Nell'Oregon, per evitare l'utilizzo impattante di
pesticidi, utilizzano una "agrostis GM" (geneticamente modificata),
ma quello che ci preoccupa è il tipo di realizzazione che si vuole
fare, il fatto che non crediamo... non voglio mettere in dubbio la
sua buona fede e il fatto che ci siano degli studi, ma dobbiamo
essere prudenti su questo e il dibattito sarà sempre più aperto,
non crediamo che in quell'area la realizzazione del campo da golf,
che presuppone l'utilizzo di erbicidi e pesticidi, l'utilizzo di
un'enorme quantità d'acqua per la manutenzione del "green" sia
compatibile con la valorizzazione dell'area. Avevo anche apprezzato
il suo intervento in quel di Courmayeur qualche tempo fa, quando si
parlava di campi da golf di montagna, avevo apprezzato il suo sano
realismo rispetto a questi interventi, mi pare ora che sull'ipotesi
della costruzione del campo da golf a Villefranche vi sia una
riflessione da fare.
Concludo, spero che la valorizzazione dell'area passi attraverso
un processo condiviso e soprattutto abbia come primo obiettivo
quello di far fruire a tutti i cittadini, non solo a pochi iscritti
a un "golf club", l'area in oggetto. La ringrazio per la sua
esposizione e ci torneremo sopra, avrà modo di esercitare la sua
oratoria anche nel futuro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK