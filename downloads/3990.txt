Consiglio Regionale della Valle d'Aosta - Oggetto del Consiglio n. 286 del 29 maggio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 286 del 29 maggio 1981 - Resoconto
OGGETTO N. 286/81 - PREDISPOSIZIONE DELLA CONVENZIONE-TIPO DI
CUI AGLI ARTICOLI 7 E 8 DELLA LEGGE 28 GENNAIO 1977, N. 10, PER
L'EDILIZIA ABITATIVA. (Interpellanza)
Presidente -
Do lettura dell'interpellanza presentata dai
Consiglieri Tonino, Mafrica, Bajocco e Péaquin:
INTERPELLANZA
Gli articoli 7 e 8 della legge 28 gennaio 1977, n. 10
prevedono uno sgravio parziale degli oneri della concessione
edilizia nel caso di convenzionamento. Lo sgravio interessa la
quota di contributo relativa al costo di costruzione che
rappresenta una parte consistente degli oneri complessivi.
Il convenzionamento interessa non solo le imprese
costruttrici ma anche tutti coloro che costruiscono la casa senza
fini speculativi e per le loro esigenze familiari.
Premessa indispensabile per il convenzionamento è l'adozione
da parte dei Comuni di una convenzione-tipo che doveva essere
predisposta dalla Regione entro 6 mesi dell'entrata in vigore della
legge.
Visto che una prima proposta di convenzione-tipo presentata
dall'Assessorato non ha ottenuto il parere favorevole della
Commissione competente e del Consiglio regionale, i sottoscritti
Consiglieri regionali.
INTERPELLANO
l'Assessore al Turismo, Urbanistica e Beni Culturali, per
conoscere:
1) quali sono gli orientamenti della Giunta regionale in
merito al contenuto della convenzione-tipo prevista dagli articoli
7 e 8 della legge 28 gennaio 1977, n. 10;
2) entro quali tempi è prevedibile una nuova proposta della
Giunta, vista l'urgente necessità di questo atto deliberatorio ai
fini di contenere delle costruzioni.
Presidente
- Il Consigliere Tonino ha facoltà di
illustrare l'interpellanza.
Tonino (PCI)
- Sarò molto breve. Gli articoli 7 e 8 della
legge n. 10 del 28.1.1977 prevedono la possibilità dello sgravio di
una parte degli oneri che pesano sulla concessione edilizia per
tutti coloro che si convenzionano con il Comune; si tratta di una
parte consistente degli oneri complessivi. La convenzione-tipo
doveva essere predisposta dalla Regione in caso di inadempienza di
questa, poteva essere adottata dai singoli Comuni. È quanto è
avvenuto nella nostra Regione: alcuni Comuni si sono dotati di
questa convenzione-tipo e quindi alcuni cittadini possono evitare
di pagare tutta la quota relativa agli oneri che pesano sulla
concessione, altri Comuni non lo hanno fatto. Ci troviamo perciò di
fronte ad una situazione di ingiustizia, se vogliamo, fra un Comune
e l'altro; è perciò più che mai necessaria una convenzione-tipo
predisposta dalla Regione. Ora, questa convenzione-tipo è stata
predisposta dalla Giunta regionale, anzi dall'Assessore Ramera
quand'era Assessore al Turismo; è venuta in Comune una volta ed è
venuta anche in Consiglio: in tutte e due le occasioni le critiche
riguardavano sostanzialmente la macchinosità e la complicatezza
della sua applicazione, e si rilevava la necessità quindi di uno
strumento più snello e più preciso. Oggi si tratta di arrivare
rapidamente a questa convenzione-tipo e chiediamo a questo
proposito due cose: se la Giunta ha maturato dei nuovi orientamenti
o se resta valida la proposta fatta allora, e nel caso in cui ci
siano dei nuovi orientamenti della Giunta in quali tempi è
possibile arrivare alla definizione della convenzione-tipo e quindi
alla discussione in Comune e in Consiglio regionale.
Presidente
- L'Assessore al Turismo, Urbanistica e beni
culturali, Pollicini, ha chiesto di parlare. Ne ha facoltà.
Pollicini (DP)
- Va detto che l'interpellanza dei
Consiglieri del Gruppo Comunista ha leggermente spostato i termini
della questione: la Giunta ha predisposto una bozza di
convenzione-tipo per gli interventi di edilizia abitativa e l'ha
inviata al Consiglio; questo ha ritenuto opportuno consultare la
Commissione alla quale l'ha rinviata; addirittura è stata
costituita in via informale dal Consiglio una Commissione della
quale faceva parte anche il Consigliere Tonino, che doveva appunto
studiare questa convenzione-tipo, e che per motivi diversi non si è
mai riunita. Poi c'è stato il rinnovo delle Commissioni e quindi
una specie di rimpasto; la bozza di convenzione è stata mandata
alla nuova Commissione per l'Assetto del Territorio, che ne ha
iscritto all'ordine del giorno la discussione, però non l'ha ancora
discussa. Questo è avvenuto a gennaio di quest'anno.
La Giunta attendeva e attende ancora le osservazioni che
giustamente in sede consiliare erano state richieste alla
Commissione appositamente costituita o alla Commissione che
attualmente è la II; in base a quelle osservazioni si ritiene di
rielaborare e rendere più snella e più facilmente attuabile la
convenzione-tipo. L'Assessorato all'Urbanistica è disponibile per
mettere a disposizione della Commissione i propri tecnici in
maniera da lavorare insieme, però a questo punto dell'iter della
bozza è opportuno che la Commissione la esamini, faccia delle
proposte per poi, insieme con l'Assessorato e la Giunta, preparare
una convenzione che sia valida, che sia facilmente applicabile e
che rispetti le disposizioni degli articoli 7 e 8 della legge n.
10. Attendiamo dunque che la Commissione faccia le sue osservazioni
e, come ho detto, i tecnici e gli esperti dell'Assessorato sono a
disposizione della Commissione perché si possa, il più presto
possibile, predisporre la convenzione-tipo prevista dagli articoli
7 e 8 della legge 28.1.1977, n. 10 per l'edilizia abitativa.
Presidente
- La parola al Consigliere Tonino.
Tonino (PCI)
- Io sono parzialmente soddisfatto della
risposta dell'Assessore, nel senso che ritengo opportuno che le
Commissioni riprendano immediatamente l'esame di questo argomento;
io ricordo la prima discussione in Comune - non so se era presente
allora l'Assessore all'Urbanistica - e già alcune critiche erano
state fatte e il documento a me sembra sostanzialmente da rivedere
in molte sue parti. Questa è la ragione per la quale chiedevo
all'Assessore, che nel frattempo è anche cambiato, se gli
orientamenti della Giunta restavano quelli già noti o se invece ne
erano maturati di nuovi. Ora è opportuno che il Consiglio faccia la
sua parte, ma non vorrei che in materie così importanti anche la
Giunta non facesse la sua: i due organismi hanno compiti diversi,
ma è già successo alcune volte che il Consiglio ha anticipato e
sollecitato la Giunta su questioni che ad essa spettavano. Noi
crediamo che si debba fare al più presto il lavoro in Commissione;
nello stesso tempo chiediamo all'Assessore e alla Giunta di
riesaminare questo argomento e di fare anche delle proposte in
positivo, magari nell'ambito della Commissione stessa.
Presidente
- Passiamo all'esame dell'oggetto al punto 16
dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK