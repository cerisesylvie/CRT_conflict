Consiglio Regionale della Valle d'Aosta - Oggetto del Consiglio n. 3301 del 2 dicembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3301 del 2 dicembre 1987 - Resoconto
OGGETTO N. 3301/VIII - CONTROLLI SUL TRAFFICO E SULLE
EMISSIONI INQUINANTI ALL'INTERNO DEL TUNNEL DEL MONTE BIANCO.
(Interrogazione)
PRESIDENTE
: Do lettura dell'interrogazione in oggetto,
presentata dal Consigliere Sandri.
INTERROGAZIONE
CONSTATATO
che nel Tunnel del Monte Bianco l'aria è
spesso irrespirabile per la presenza dei gas di scarico non
evacuati e che tale situazione è peggiorata negli ultimi due anni
con l'incremento del traffico specie commerciale;
PRESO ATTO
dell'esistenza di dichiarazioni
contrastanti sulle reali possibilità di ventilazione dell'impianto
attualmente esistente;
RITENUTO
indispensabile avere informazioni precise sui
controlli effettuati dalla nostra Unità Sanitaria Locale
all'interno del Tunnel e nelle immediate vicinanze dell'imbocco sul
versante italiano, anche ai fini della tutela dei lavoratori
presenti;
CONSIDERATA
la determinante complementarietà, al fine
di ottenere un quadro valutativo attendibile, dei dati riguardanti
i sistemi di sicurezza e allarme, nonché di quelli dedicati al
controllo del traffico (verifica delle distanze di sicurezza in
particolare);
INTERROGA
l'esecutivo per conoscere:
-
gli estremi dei provvedimenti che hanno originariamente
autorizzato la circolazione attraverso il Tunnel ed i vincoli che
sono stati posti;
-
quali siano attualmente le caratteristiche dell'impianto di
aerazione del Tunnel du Mont-Blanc;
-
quali e quanti controlli sull'aria, in galleria e nel
piazzale, siano stati fatti ed in particolare quali siano i dati di
inquinamento da emissioni dei motori diesel;
- quali siano i sistemi di sicurezza e di controllo del
traffico, ed in particolare come venga monitorata la opacità
dell'aria e come vengano controllate le distanze di sicurezza e le
velocità degli autocarri dei trasporti internazionali.
PRESIDENTE
: Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
Pour répondre à cette question, je me
permets de lire un rapport - dont je donnerai copie si le
Conseiller le désire - que l'on m'a envoyé à ce propos.
"TRAFORO DEL MONTE BIANCO
L'esercizio del Traforo del Monte Bianco si svolge in
osservanza di quanto è stabilito dai seguenti testi
ufficiali:
. Convenzione fra l'Italia e la Francia del 14 manzo 1953 per
la costituzione e l'esercizio del Traforo del Monte Bianco (legge
del 1° agosto 1954 n. 846 pubblicata sulla Gazzetta Ufficiale n.
216 del 20 settembre 1954).
. Atto Aggiuntivo (Avenant) alla Convenzione fra l'Italia e
la Francia del 14.3.1953 stipulato a Roma il 25 maggio 1965 (legge
del 14 luglio 1965 n. 921 pubblicata sulla Gazzetta Ufficiale n.
193 del 3 agosto 1965).
. Accordo di Collaborazione firmato dalle due Società il 27
aprile 1966 in osservanza degli articoli 3 e 6 dell'Accordo
Aggiuntivo (Avenant) alla Convenzione del 1953.
. Convenzione di esercizio stipulata fra le Società
Concessionarie ed i rispettivi Ministeri tecnici. La Convenzione
definitiva fra la Società italiana e l'ANAS, in data 17 novembre
1971, regola l'esercizio del Traforo per i settant'anni di
concessione e pertanto fino al 31 dicembre 2035.
La Convenzione di Esercizio ed il corrispondente documento
francese fissano i valori massimi ammissibili per l'ossido di
carbonio e demandano alla Commissione governativa italo-francese di
Controllo la determinazione di quelli dell'opacità. In tale
Commissione, prevista dall'articolo 8 della Convenzione fra
l'Italia e la Francia del 1953, sono rappresentati i Ministeri
tecnici dei due paesi.
I limiti dell'ossido di carbonio e dell'opacità sono anche
indicati nelle consegne tecniche di esercizio soggette
all'approvazione della Commissione di Controllo. Essi sono:
. ossido di carbonio media dei valori misurati dai nove
analizzatori di CO installati in galleria: 150 parti per
milione
valori per i cinque analizzatori centrali: 200 p.p.m.
valori per i quattro analizzatori di estremità (due verso
l'Italia e due verso la Francia): 250 p.p.m.
. opacità
in condizioni di prevalente traffico turistico, media dei valori
indicati dai nove opacimetri: 15%
in condizioni di prevalente traffico commerciale: 30% per un
opacimetro o 25% per quattro opacimetri per un periodo non
superiore alla mezz'ora a condizione che la media non superi il
20%.
I limiti vengono rispettati anche nelle ore di punta. In
effetti, l'incremento del traffico turistico e commerciale, anche
se rilevante, non ha portato ad un aumento dei tassi di ossido di
carbonio e delle percentuali di opacità.
La carburazione dei motori, tanto a benzina quanto diesel, è
sensibilmente migliorata negli ultimi anni. I dati rilevati in
continuità dalla Direzione di Esercizio dimostrano che, con uguali
portate orarie di traffico, i valori dell'ossido di carbonio e
dell'opacità sono sensibilmente inferiori a quelli registrati
qualche anno fa.
L'impianto di ventilazione era costituito inizialmente, per
ognuna delle due centrali, da cinque ventilatori (quattro più uno
di riserva) per la immissione dell'aria pura e da tre ventilatori
per l'aspirazione dell'aria viziata. Era possibile immettere in
galleria, in totale, 600 metri cubi al secondo di aria pura ed
aspirarne 300 di aria viziata.
Negli anni fra il 1970 ed il 1975, con un traffico merci
crescente fino a raggiungere il 30% del totale
,
l'opacità si
portava a percentuali vicine, in certi casi, ai limiti
massimi.
Le Società decidevano allora di potenziare la ventilazione
per migliorare il livello di servizio e per disporne di un
ulteriore margine in previsione di futuri incrementi di
traffico.
Esse disponevano dei dati raccolti per anni e di altri
registrati con speciali apparecchiature. Diverse soluzioni venivano
studiate. Per finire, si è modificato l'impianto in modo da poter
invertine, con l'apertura e la chiusura di un sistema di serrande,
il senso di percorrenza dell'aria del canale di aspirazione.
L'installazione così modificata è in funzione dal 1980. Da
allora, la portata totale massima di aria pura è di 900 metri cubi
al secondo contro i 600 iniziali il che, grosso modo, per un
determinato traffico orario, migliora del 50% le condizioni di
visibilità.
La Società italiana sta d'altra parte sostituendo i motori in
funzione dal 1965 con motori di tipo più moderno a velocità e
quindi a portata variabili linearmente. Questi interventi
consentiranno una ancora migliore aderenza della ventilazione alle
condizioni dell'atmosfera in galleria.
I motori attuali, di potenza 485 KW, permettono una
regolazione della portata a quattro stadi. I nuovi, di 650 KW, sono
azionati da inverter che generano una corrente alternata a
frequenza variabile. Variando la frequenza è possibile ottenere -
come si è detto - una regolazione lineare della velocità del motore
e quindi della portata.
I regimi di ventilazione variano in funzione dei valori di
ossido di carbonio e di opacità rilevati in galleria dai nove
analizzatori di CO e dai nove opacimetri. I primi sono del tipo
UNOR 2 ed i secondi del tipo Westinghouse ad assorbimento dei raggi
luminosi.
Nelle due sale comando, i dati dell'ossido di carbonio vengono
trasmessi e registrati ogni diciotto secondi e quelli dell'opacità
ogni sei secondi.
Gli analizzatori di CO sono tarati ogni quindici giorni e gli
opacimetri ogni mese. Gli scarti rilevati in fase di taratura sono
di limitata entità.
La sicurezza degli utenti costituisce un fattore di prima
importanza. Altrettanto importante è la protezione del personale
che opera in galleria e
non soltanto contro i pericoli della
circolazione. Occorre anche tener conto dei rischi per la salute
degli uomini impegnati in un ambiente dove si scaricano i gas di
combustione dei motori a benzina e diesel.
L'Istituto di Medicina del Lavoro dell'Università di Pavia ha
effettuato nel 1982, su richiesta della Direzione di Esercizio, uno
studio su questo problema. Le indagini si sono svolte in giugno per
una valutazione delle condizioni dell'atmosfera in presenza di un
traffico costituito prevalentemente da autotreni, con motori
diesel, ed in agosto in presenza di prevalente traffico di
autovetture, con motori a benzina.
Prelievi sono stati eseguiti in vari punti del tunnel ed a varie
quote sul piano stradale, altri a mezzo di campionatore personale
indossato dai dipendenti dell'esercizio impegnati in galleria per i
lavori di manutenzione o per la sorveglianza della circolazione
(tecnici, elettricisti, meccanici, cantonieri, motociclisti).
A giugno le misure venivano effettuate con valori dell'opacità
compresi fra l'8% ed il 24% ottenuti agendo sui regimi di
ventilazione. Si è reso così possibile l'esame qualitativo e
quantitativo dell'atmosfera (ossidi di azoto e aldeide formica,
ossido di carbonio, piombo, polvere...) in relazione a diversi
livelli dell'opacità stessa. Uguale criterio era seguito ad agosto
per le prove in presenza di intenso traffico turistico variando, in
questo caso, i tenori di ossido di carbonio.
Nel corso delle indagini, dieci dipendenti della Direzione di
Esercizio sono stati sottoposti ad una serie di esami del sangue e
delle urine ed a prove funzionali respiratorie e cardiologiche. Le
misure di carbossiemoglobina sono state eseguite a due riprese,
prima dell'inizio del lavoro nel tunnel ed al termine di quattro
ore di permanenza all'esterno.
Il problema non era tanto di determinare la soglia di rischio
in funzione dei tenori di ossido di carbonio essendo ormai ammesso,
per una normale prestazione di otto ore, il limite di 50 p.p.m. Era
piuttosto quello di esaminare l'influenza di altri agenti ed in
particolare delle particelle di varia natura in
sospensione.
I risultati delle indagini sono, nel loro insieme,
rassicuranti. Gli ossidi di azoto (NO2) e l'aldeide formica
variano, come era prevedibile, in rapporto alle percentuali di
opacità ma rimangono su valori di molto inferiori a quelli
considerati come nocivi. Le concentrazioni di questi elementi sono
ancora più limitate in presenza di intenso traffico
turistico.
La quantità di piombo è trascurabile. I valori più elevati sono
stati registrati ad agosto, con un massimo di 0,026 mg/m3 per il
campionature personale di un cantoniere. Il valore limite è di 0,15
mg/m3.
La determinazione della concentrazione delle polveri indica una
buona correlazione fra i valori rilevati e quelli dell'opacità. Le
particelle in sospensione, risultanti dalla combustione del
gasolio, sono composte da varie sostanze organiche. Fra queste,
meritano particolare attenzione gli idrocarburi policiclici
aromatici, per la presenza di benzo(a)pirene, prodotto ritenuto
potenzialmente cancerogeno.
Per il benzo(a)pirene, i valori limite indicati dalla
letteratura specializzata sono due, molto distanti l'uno
dall'altro: 150 ng/m3 (Shabad 1975) e 5.000 ng/m3 (Linsted 1982). I
medici dell'Istituto di Medicina del Lavoro dell'Università di
Pavia hanno adottato, quale parametro base, il più basso dei due
limiti (150 ng/m3).
L'indagine di giugno faceva rilevare concentrazioni di
benzo(a)pirene vicine ai 150 ng/m3 per i valori di opacità del 13%.
Ad agosto, le concentrazioni di idrocarburi risultavano
insignificanti.
Altre sostanze sono reperibili nell'atmosfera, soprattutto con
prevalente traffico commerciale. Le quantità sono però minime.
In definitiva, si sono assunti i valori di 50 p.p.m. per
l'ossido di carbonio e di 13% per l'opacità quali limiti massimi
per la presenza prolungata di personale in galleria. L'esercizio
dispone così di elementi precisi che confortano la precedente linea
di condotta ispirata alla massima prudenza.
I rilievi effettuati, nella stessa occasione, nella zona della
stazione di pedaggio, all'interno ed all'esterno delle cabine,
confermano che gli esattori lavorano in buone condizioni
ambientali.
Le cabine sono dotate di impianto di aerazione e sono situate in
zona con ottima ventilazione naturale.
Gli esami medici a cui sono stati sottoposti i dipendenti non
hanno segnalato alcuna disfunzione. Vengono ripetuti periodicamente
come prevedono le disposizioni di legge per la tutela della salute
dei lavoratori.
I limiti di velocità in galleria e la distanza fra i veicoli
sono indicati dal Regolamento di Circolazione. È compito della
Polizia Stradale dei due paesi fare rispettare le norme di
questo regolamento.
1° dicembre 1987"
Je voudrais encore ajouter qu'une lettre avait été envoyée à
propos des nouvelles de presse qui prévoyaient le doublement du
percement du Mont-Blanc et hier une lettre qui nous a été adressée
expliquait très clairement qu'aucun projet ne prévoit le doublement
du tunnel du Mont-Blanc.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Mi riservo, ovviamente, di esprimere un
parere più ponderato dopo aver riconsiderato con maggior attenzione
tutti i dati, molto puntuali, che ci sono stati letti dal
Presidente della Giunta. Mi sorgono spontanee, tuttavia, due
osservazioni di disagio e di sostanziale insoddisfazione per la
risposta.
La prima osservazione è legata al fatto che, sia il lavoro
svolto dall'Istituto di medicina del lavoro dell'Università di
Pavia, sia le considerazioni svolte dalla stessa Società di
gestione, non sono state accompagnate da un parere di merito. È
chiaro, infatti, che, in un tratto stradale percorso da traffico
commerciale, il dato sull'opacità e sulla sospensione di particelle
che contengono prodotti di tipo aromatico, pur non raggiungendo
livelli di notevole pericolosità, è alto e rimane, comunque,
nell'ambito di un possibile rischio per le persone che,
eventualmente, restino per lungo tempo all'interno del Traforo.
Ciò, ovviamente e per fortuna nostra, non si verifica.
Confortano questa mia ipotesi i dati relativi al giugno del
1982, quando, in un periodo di traffico non eccezionale - se ben
ricordo - si è raggiunta una opacità pari al 24%, ben superiore,
quindi, al 15%, considerata come opacità media per il traffico di
tipo turistico. Il traffico commerciale è sicuramente un grosso
impegno sia per il Tunnel del Monte Bianco, sia per l'inquinamento
dovuto all'opacità dell'aria in conseguenza delle particele sospese
e per quello proprio delle particelle sospese con i loro composti
parzialmente cancerogeni.
Al di là delle indicazioni numeriche, però, è ancora più
preoccupante l'atteggiamento del Presidente della Giunta e della
relazione da lui letta sul problema delle distanze di sicurezza da
rispettare all'interno del Traforo. Io lo invito a chiedere, nella
sua qualità di Prefetto, alla Polizia Stradale una verifica di tali
distanze, perché mi sono divertito a percorrere alcune volte il
traforo ed assicuro il Presidente della Giunta che le distanze di
sicurezza non sono tenute nella benché minima considerazione. Ho
visto, infatti, 12 o 13 TIR correre a meno di 10 metri l'uno
dall'altro, mentre alcuni cartelli di color blu, che compaiono
sulla destra di chi percorre il Traforo, suggeriscono di mantenere
una distanza di 100 metri. La distanza inferiore ai 10 metri, alla
quale ho fatto riferimento, non è stata da me notata all'imbocco o
all'uscita del Traforo, dove la velocità media è di solito intorno
ai 10 o ai 15 chilometri all'ora, ma nella parte centrale del
Traforo ed in alcuni suoi tratti in leggera discesa, dove i TIR
raggiungono e forse superano anche i 60 od i 70 chilometri
all'ora.
Credo che questa osservazione sia già stata fatta da molte
persone, così come da molte altre è già stato detto che l'aria del
Traforo del Monte Bianco non sia delle più respirabili e che la
visibilità non è eccezionale.
Anche se ciò rientra nei limiti previsti dalla legge, non è
detto che tali limiti non possano essere suscettibili di correttivi
ed è in questo senso che vorrei far notare che la normativa alla
quale si riferiscono questi valori risale al 1953 ed al 1954,
quando non addirittura al 1960. Per fortuna, nel corso di questi
ultimi vent'anni, sia la medicina, sia la sensibilità ambientale
sono profondamente cambiate, per cui io ritengo che i dati
fornitici dal Presidente della Giunta, pur meritando una attenta
osservazione ed analisi, non possano, sostanzialmente, garantirci
un utilizzo del Traforo del Monte Bianco, così come è previsto dal
progetto autostradale. Voglio proprio sapere come potrà reggere
tale struttura quando, invece dei 2.000 TIR al giorno, ne
passeranno 3.000 o 4.000, visto che più volte ha già superato i
limiti di sicurezza, rendendo necessaria l'adozione di grossi
lavori per procedere alla modifica o al miglioramento di alcuni
suoi apparati.
Chiedo, infine, al Presidente della Giunta regionale di
effettuare un formale intervento presso la Polizia Stradale e
presso tutti gli organi preposti alla tutela dell'ordine pubblico
per verificare il rispetto delle distanze di sicurezza. In assenza
di tale intervento, posso garantire fin d'ora che mi farò promotore
di una mia seconda iniziativa in sede di Consiglio regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK