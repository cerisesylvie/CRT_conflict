Consiglio Regionale della Valle d'Aosta - Oggetto del Consiglio n. 657 del 15 luglio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 657 del 15 luglio 2009 - Resoconto
OGGETTO N. 657/XIII - Interpellanza: "Iniziative per la
realizzazione di un servizio efficiente ed omogeneo di raccolta e
trasporto dei rifiuti urbani".
Interpellanza
Premesso che la Legge regionale 3 dicembre 2007, n. 31 ha
istituito le Autorità di sotto ambito territoriale ottimale
(subATO) per le fasi di raccolta e trasporto dei rifiuti urbani,
individuandole nelle Comunità montane e nel Comune di
Aosta;
Considerato
·
che le Autorità di subATO definiscono anche i costi per
l'organizzazione dei servizi e i piani tariffari per gli utenti,
determinando gli oneri e le modalità di riscossione degli
importi;
·
che in ogni subATO deve essere assicurato il raggiungimento
di precisi obiettivi di raccolta differenziata e di valorizzazione
dei rifiuti urbani, pena l'aggravio dei costi a carico delle
Autorità di subATO e, in definitiva, degli utenti;
·
che l'Osservatorio regionale sui rifiuti, nel vigilare
sulle modalità di pianificazione dei servizi a livello di subATO e
sull'attuazione dei relativi piani, provvede al monitoraggio dei
costi di gestione dei rifiuti urbani e dei rifiuti speciali
assimilabili agli urbani e sulle modalità di applicazione delle
relative tariffe;
·
che la Regione, oltre a esercitare le necessarie competenze
di carattere pianificatorio e tecnico, svolge funzioni di indirizzo
e coordinamento finalizzate alla riorganizzazione dei servizi di
raccolta e trasporto dei rifiuti urbani nei subATO;
Rilevato che i servizi anzidetti sono sovente esercitati
dagli enti locali in maniera disomogenea e difforme rispetto alle
prescrizioni della legge regionale 31/2007 e ciò causa altresì
oneri crescenti a carico degli utenti;
ciò premesso, i sottoscritti Consiglieri regionali
Interpellano
il Presidente della Regione o l'Assessore delegato per
sapere:
1) se ha rilevato quanto denunciato in Premessa e, in
particolare, per quali ragioni tali servizi vengono effettuati
secondo schemi disomogenei nei vari comprensori;
2) quali azioni di vigilanza sta adottando sulla
pianificazione dei servizi da parte dei subATO, sull'attuazione dei
relativi piani e sulle modalità di applicazione delle relative
tariffe: quali risultanze sono emerse e quali sono i costi
mediamente sostenuti (su base annua) dai residenti nei singoli
Comuni;
3) quali sono i livelli di raccolta differenziata raggiunti
nei singoli Comuni e qual è l'incidenza di tale fattore in
relazione ai costi finali pagati dagli utenti delle singole aree di
riferimento (Comuni, subATO);
4) quali iniziative intende porre in essere - ed entro quale
termine - per realizzare un servizio più efficiente ed omogeneo sul
territorio nonché più equo e meno esoso in termini di costi per gli
utenti residenti nei diversi Comuni valdostani.
F.to: Tibaldi - Benin
Presidente
- La parola al Consigliere Segretario
Tibaldi.
Tibaldi (PdL)
- L'interpellanza vuole porre l'attenzione
sul sistema di raccolta dei rifiuti su scala locale attraverso le
cosiddette "Autorità di sub-Ato", quindi Autorità comprensoriali
che insieme ai Comuni provvedono alla raccolta dei rifiuti, sia in
forma differenziata che indifferenziata, e ovviamente cercano di
soddisfare al meglio quello che è un servizio pubblico e al
contempo di gestire al meglio le politiche tariffarie. Cosa si
vuole mettere in evidenza con questa interpellanza? Innanzitutto
vogliamo sapere, vista la legge n. 31/2007, che attribuisce alle
Autorità di sub-Ato, all'Osservatorio regionale sui rifiuti e alla
Regione precise competenze, se effettivamente è stata data
applicazione in tutti i punti alla legge n. 31. Abbiamo poi
evidenziato, perché abbiamo potuto constatare che i servizi sono
sovente esercitati dagli enti locali in maniera disomogenea e
difforme rispetto alle prescrizioni di questa legge regionale... e,
oltre a questa disomogeneità, risulta che ci siano oneri crescenti
a carico degli utenti, ossia la tariffazione, la cosiddetta "TARSU"
di anno in anno lievita nonostante vi sia un'attenzione dei
cittadini nella differenziazione dei rifiuti, un'attenzione
crescente, perché le classifiche ci dicono che anche la Valle
d'Aosta insegue, cerca di inseguire perlomeno le realtà locali più
virtuose del resto d'Italia, però i costi finali di tutto il
sistema lievitano e alla fine chi ne paga le conseguenze sono
naturalmente gli utenti.
Assessore, le chiediamo alcune cose: primo, se ha rilevato per
quali ragioni questi servizi vengono effettuati nelle varie zone
della Valle d'Aosta secondo schemi disomogenei nei vari
comprensori; secondo, se e quali azioni di vigilanza sta adottando
sulla pianificazione dei servizi da parte dei sub-Ato, perché,
vista questa disomogeneità, non ci pare che vi sia tutto questo
livello di programmazione che era stato annunciato e previsto dalla
legge n. 31, oltre all'attuazione dei relativi piani e alle
modalità di applicazione delle tariffe, quali risultanze sono
emerse e quali sono i costi mediamente sostenuti su base annua dai
residenti nei singoli comuni, anche qui ci risulta che vi siano
delle differenze talvolta anche marcate.
Terza domanda:
"quali sono i livelli di raccolta
differenziata raggiunti nei singoli Comuni..."
- o nei singoli
comprensori -
"... e qual è l'incidenza di tale fattore in
relazione ai costi finali pagati dagli utenti delle singole aree di
riferimento"
. Per capire, aumenta il livello di differenziata,
diminuisce il costo finale degli utenti? Perché per utenti bravi,
utenti selettivi nella raccolta dell'immondizia è auspicabile che
le tariffe siano più basse.
Quarta domanda:
"quali iniziative intende porre in essere -
ed entro quale termine - per realizzare un servizio più efficiente
ed omogeneo sul territorio nonché più equo e meno esoso in termini
di costi per gli utenti residenti nei diversi Comuni
valdostani"
.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie, Presidente. Forse prima di entrare
nel merito dei singoli punti è bene riprendere in premessa alcuni
aspetti, che peraltro sono già stati citati dal Consigliere
interpellante, per puntualizzarli e sottolinearli. Il piano
regionale di gestione dei rifiuti, che questo Consiglio ha
approvato nel 2003, e la legge regionale 31/2007 in esecuzione
delle disposizioni contenute dalle normative nazionali vigenti in
materia di gestione dei rifiuti in Valle d'Aosta, hanno
disciplinato secondo alcuni principi. Il primo è che il territorio
della regione è stato individuato come ambito territoriale unico
per le attività di trattamento e smaltimento finali; il territorio
delle comunità montane e del comune di Aosta sono stati individuati
invece come sub-Ato, sottoambiti territoriali ottimali, per
l'organizzazione dei sistemi di raccolta e trasporto dei rifiuti.
Le funzioni di Autorità d'ambito regionale sono attribuite alla
Regione, che le svolge attraverso l'Assessorato competente e le sue
strutture. Le funzioni di Autorità di sottoambiti, quindi la
titolarità dei servizi, sono attribuite alle Comunità montane e al
Comune di Aosta. In considerazione di questo, la raccolta e il
trasporto dei rifiuti urbani sono stati organizzati dal 2005 a
livello di sub-Ato, quindi di Comunità montana e non più dai
singoli Comuni. Ai fini della riorganizzazione dei servizi di
raccolta e di trasporto, la Regione ha individuato nel piano i
criteri generali che i sub-Ato devono rispettare per quanto
concerne in particolare le tipologie dei servizi da assicurare,
diversificati per utenti domestici e per utenti non domestici,
ossia attività produttive, commerciali, eccetera, le tipologie di
rifiuti che devono essere raccolti in forma differenziata, i
criteri costruttivi e gestionali. Il piano poi indica le differenti
modalità di raccolta e trasporto che possono essere adottate dai
sub-Ato in considerazione delle specificità di ogni singola area
territoriale e delle specifiche necessità locali, tenendo conto di
una evidente esigenza di coordinamento fra i vari sistemi. Il piano
inoltre ha indicato le modalità di raccolta dei rifiuti assimilati
agli urbani prodotti dagli utenti non domestici. Per agevolare
questa riorganizzazione, la Regione ha fornito tutta una serie di
informazioni e consulenze in diverse occasioni, con diverse
modalità, con incontri e note, con delibere e con atti alle
Comunità montane e al Comune di Aosta, in modo da dare tutte le
indicazioni necessarie per gli aspetti tecnico-organizzativi e per
quelli amministrativi e tariffari. Una particolare importanza
rivestono alcuni di questi documenti, in particolare una nota
prodotta nel 2005, con la quale sono state fornite delle
indicazioni per la pianificazione a livello comprensoriale dei
servizi e per l'applicazione della tariffa. Questa nota indica che
l'organizzazione dei servizi deve tener conto delle specificità
locali di ogni singola comunità, che possono richiedere modalità
anche differenziate di servizi per zone territoriali omogenee, in
relazione quindi ad aspetti come la densità abitativa, la
dislocazione dei singoli centri abitati, variabilità legate alle
presenze di abitanti (ci sono zone più soggette a pressione
turistiche e meno). Il concetto che viene più volte richiamato
nella sua interpellanza di omogeneità è quindi un concetto che è il
contrario di ciò che si è indotto, anzi non si è voluto
omogeneizzare tutto il sistema di raccolta a livello regionale
proprio perché è impossibile, perché ci sono realtà tali che non
conducono in questa direzione, anzi inducono piuttosto a
differenziare e cercare le soluzioni che meglio si adattano alla
singola situazione specifica. Voglio poi richiamare una delibera di
Giunta sempre del 2005, che ha dato ulteriori indicazioni per
l'organizzazione dei servizi, e poi l'ultima delibera del dicembre
2008, con cui sono stati approvati ulteriori criteri per la
determinazione della tariffa del servizio di gestione dei rifiuti e
anche i criteri per l'applicazione di riduzioni tariffarie per gli
utenti domestici che effettuano il compostaggio domestico della
frazione organica del rifiuti. Preciso che sempre la legge
regionale n. 31 prevede che, in coerenza con le disposizioni
nazionali vigenti, i sub-Ato presentino alla Regione appositi piani
di riorganizzazione dei servizi che devono essere coerenti con le
disposizioni del piano regionale. L'operatività formale dei sub-Ato
quindi decorre dalla data di approvazione da parte della Regione di
questi piani di sub-Ato.
Venendo alle domande, relativamente al punto n. 1, la Regione ha
ritenuto, in considerazione della continua evoluzione dei sistemi
tecnologici per la raccolta dei rifiuti, della grande variabilità
del territorio regionale in rapporto, come ho già detto prima, alla
popolazione presente e turistica, delle peculiarità geomorfologiche
del territorio, della dispersione soprattutto dei centri abitati,
di stabilire le diverse tipologie merceologiche dei rifiuti da
conferire, in modo differenziato, al Centro regionale di
trattamento dei rifiuti urbani e assimilati di Brissogne. Alle
autorità di sub-Ato spetta il compito di pianificare i servizi
tenuto conto del piano regionale, corredando il proprio piano di
un'analisi economica ed organizzativa del sistema locale di
raccolta e trasporto dei rifiuti che dimostri la sostenibilità
economica, finanziaria e tariffaria quale supporto alla scelta
organizzativa effettuata. In tal senso, ripeto, non si può parlare
di disomogeneità dei sistemi, ma piuttosto di un adattamento
specifico alla realtà dei diversi territori. Appare evidente come
il fondovalle, come modalità di raccolta, così come il Comune di
Aosta, abbia degli aspetti estremamente diversi rispetto all'alta
montagna, alle località più turistiche o a zone connotate da
principale vocazione produttiva.
Rispetto al secondo punto, la competenza dell'esame della
congruità dei piani di sub-Ato è svolta dalla struttura competente
in materia di gestione dei rifiuti dell'Assessorato. Ad oggi solo
un sub-Ato ha trasmesso alla Regione il proprio piano, ma è noto
che i piani sono tutti in fase di avanzata predisposizione e ci
risulta che siano prossimi alla consegna. L'Assessorato intende
procedere ad un'istruttoria comparata dei piani, ad un confronto
con le Autorità di sub-Ato, al fine di assumere delle decisioni che
consentano la determinazione delle tariffe in modo condiviso,
comparabile nei criteri sul territorio, tenendo conto che i costi
derivano anche dai sistemi di raccolta e trasporto che sono messi
in atto a livello territoriale. Rammento che la competenza in
materia di vigilanza è stata affidata all'Osservatorio e riguarda
diversi aspetti: pianificazione dei servizi, gestione dei rifiuti,
riorganizzazione dei servizi e anche l'aspetto dei costi di
gestione dei rifiuti. Queste attività sono già state programmate
dall'Osservatorio e troveranno applicazione via via che arriveranno
i diversi documenti di piano. Per quanto riguarda i costi, faccio
riferimento al 2007, di cui abbiamo una situazione più completa,
per dire che il costo medio annuo per abitante con riferimento alla
popolazione equivalente (abitanti più turisti) è risultato di 45.74
euro per abitante come media regionale per quanto riguarda le spese
di raccolta e trasporto, mentre per lo smaltimento si ha una somma
di 20 euro per abitante, per un totale di circa 66 euro per
abitante; questo nel 2007, con una variabilità, naturalmente il
dettaglio lo posso far avere, che va dalla Comunità montana Monte
Emilius con 33.24 euro per abitante a cui sempre vanno sommati i
20, che sono al momento uguali per tutti gli abitanti della Valle
d'Aosta, a un massimo di 60.60 euro per abitante della Comunità
montana Walser.
Per quanto riguarda il terzo punto, come detto in premessa, i
servizi di raccolta e trasporto sono assicurati dalle Comunità
montane dal 2005, i relativi dati pertanto non li abbiamo
scorporati per Comune, ma ormai fanno riferimento alla Comunità
montana. Anche per i dati sulla differenziata ho un dettaglio che
posso fornire, ma prendendo dei valori medi va sottolineato come
dal 2005 al 2008 abbiamo una media relativa alla Valle d'Aosta di
raccolta differenziata che è passata dal 30 percento del 2005 al 40
percento del 2008, quindi in 4 anni c'è stato questo notevole
aumento di raccolta differenziata. Ci sono diversità fra le diverse
realtà delle Autorità di sub-Ato, si va da una percentuale minima
di differenziata nel 2008 della Comunità montana Evançon che ha un
35 percento, a cinque comunità montane che nel 2008 hanno 37 e 38
percento di differenziata, due Comunità montane 40 e 41 percento e
il Comune di Aosta, che ha 47 percento e quindi il valore massimo
di differenziata. In relazione all'incidenza, cioè quanto incide il
ritorno dovuto alle differenziazioni come ribaltamento sulle
tariffe, l'incidenza risulta per il 2007, situazione per cui
abbiamo un quadro completo, del 5,5 percento sui costi totali
comprensivi di raccolta, trasporto, smaltimento. Per citare i
numeri, abbiamo sostenuto nel 2007 un costo totale per lo
smaltimento dei rifiuti per tutta la regione di 11,7 milioni di
euro, che derivano: 7,7 milioni di euro per raccolta e trasporto e
circa 4 milioni di euro per lo smaltimento; sono stati invece
recuperati per la differenziazione un po' meno di 650.000 euro;
questo porta alle percentuali che le ho detto, quindi del 5,5
percento, poi ribaltate sulle singole tariffe.
Per quanto riguarda il punto n. 4, in considerazione di quanto
detto, si fa presente che la Regione persegue, nella
riorganizzazione dei servizi, un'omogeneità riferita però al flusso
dei rifiuti da conferire in modo differenziato al Centro regionale
di Brissogne, ciò perché il sistema di trattamento e avvio allo
smaltimento e recupero dei rifiuti è centralizzato ed è unico per
tutta la regione; di conseguenza, i flussi dei rifiuti devono
essere coerenti con il sistema finale di trattamento e poi con le
modalità di determinazione delle tariffe del servizio di gestione
dei rifiuti urbani. Le iniziative che la Regione deve attuare e
attuerà per assicurare il controllo su tali aspetti sono tutte
stabilite dalla legge e riferite alla verifica di congruità con gli
obiettivi regionali dei piani di sub-Ato, la verifica annuale della
corretta determinazione e applicazione della tariffa, nonché la
verifica annuale comparata dei costi di gestione sostenuti da ogni
sub-Ato per accertare l'economicità e la sostenibilità dei servizi
erogati. Questi risultati si intendono perseguire sia mediante
l'operatività dell'Osservatorio, sia mediante l'avvio di un
confronto comparativo, esteso a tutti i piani non appena questi
saranno consegnati alla Regione dalle Autorità di sub-Ato.
Presidente
- La parola al Consigliere Segretario
Tibaldi.
Tibaldi (PdL)
- Anzitutto la ringrazio per i dati che ha
fornito e le chiedo cortesemente se può farmene avere copia, perché
danno la fotografia attuale e anche analitica della situazione
valdostana, sono proprio questi dati direi i fondamentali sui quali
fare alcuni ragionamenti. Innanzitutto ho notato come contribuente,
come utente del servizio di raccolta e smaltimento rifiuti che nel
mio comune, Châtillon, dal 2005 al 2008 c'è stato un incremento del
25 percento sul costo finale per lo smaltimento dei rifiuti. Tenga
presente, Assessore, che in questi tre anni anche il comune di
Châtillon, come tutti gli altri comuni valdostani, ha visto un
aumento della sensibilità ambientale dei singoli cittadini, grazie
a tutta la promozione che c'è stata da parte degli enti locali,
degli enti pubblici, delle associazioni di vario tipo, nel cercare
di selezionare la spazzatura e conferire nei vari cassonetti la
carta, la plastica, i metalli, eccetera. Vi è stato quindi un
aumento della sensibilità, un aumento della quantità - lei lo ha
citato -, siamo passati dal 2005 al 2008 come media regionale dal
30 al 40 percento, poi le punte su Aosta che conosciamo bene...
perché è magari qualche altra realtà comprensoriale un po' meno
virtuosa, però siamo aumentati di 10 punti percentuale, ma
contestualmente sono aumentate le tariffe a carico degli utenti. La
domanda allora sorge spontanea, diceva un noto conduttore
televisivo:
"quanto vale la pena ancora differenziare?"
. Se
io cittadino differenzio e alla fine sono penalizzato, e lei ha
fornito un dato - a domanda precisa risposta precisa, la
ringraziamo -, l'incidenza del fattore differenziazione sul costo
finale della raccolta e dello smaltimento è uguale al 5,5 percento,
allora domanda (gliela metto in termini più morbidi): fino a quando
converrà differenziare? Anche perché, le cito sempre il mio Comune,
il Comune di Châtillon ha inviato a tutti i cittadini una letterina
dove precisa che la Regione con due note consecutive (del 6 e del
15 aprile 2009) ha invitato il Comune, nella fattispecie Châtillon,
ma non sarà solo quello, ce ne sono anche altri, ad adottare tutte
le misure necessarie atte ad assicurare il conferimento delle sole
tipologie conferibili ai singoli punti di raccolta posti lungo la
rete stradale e comunale da parte dei propri cittadini, tutto ciò
al fine di evitare un'eventuale penale di carattere economico da
parte del COREPLA (Consorzio nazionale per la raccolta, riciclaggio
e recupero dei rifiuti ed imballaggi in plastica), penale che
ricadrà di conseguenza su tutti i contribuenti mediante un aumento
della tassa. Questo è il primo monito che ci lancia il Comune. Sono
stati diminuiti i punti di raccolta, sono state create delle isole
ecologiche come si fa dappertutto, quindi si semplifica la
raccolta, si diminuiscono i costi, le famiglie, chi più vicino e
chi in maniera più distante dalla propria casa vanno verso queste
isole ecologiche e portano i loro sacchettini differenziati; quindi
vi è una semplificazione del meccanismo, teoricamente dovrebbe
esserci anche una riduzione dei costi. Il monito:
"cari
cittadini, state attenti perché qua c'è il rischio di applicazione
di una penale se non siete bravi a fare la selezione"
... va
be', poi il solito rimprovero, televisioni, materassi, assi di
legno e altro che sono lì accatastati vicino alle isole ecologiche
che oltre ad essere uno scempio, un impatto visivo... bisogna
evitarlo, la cultura della differenziazione, dell'ambiente, del
rispetto del paesaggio deve aumentare e va bene così e poi tutto lo
spiegone su cosa si deve conferire e dove si deve conferire carta,
cartone, vetro, alluminio, plastica, legno... Cosa sta a
significare tutto questo? Sta a significare che le procedure per il
singolo stanno aumentando e diventano sempre più complesse, perché
ormai in casa abbiamo più contenitori sparsi un po' dappertutto,
però a questo aggravio di procedura che è in linea con la nostra
cultura, tutti quanti vogliamo selezionare, differenziare,
salvaguardare l'ambiente, recuperare, riciclare,
ça va sans
dire
questo, però il cittadino non ne trae un beneficio, perché
se aumenta del 25 percento la tariffa, adesso ancora tassa, a suo
carico, non c'è la motivazione per dire: "differenzio". Ecco perché
dei ragionamenti che sono stati fatti con l'adozione di una
delibera consiliare più recente vanno in una direzione diversa,
ossia valutiamo fino a quando conviene differenziare, fino a quando
conviene potenziare questa spinta alla selezione e quanto invece
non convenga, anzi sicuramente conviene valorizzare energeticamente
anche queste tipologie di rifiuti! E prima o poi arriveremo in
quella direzione, lei lo sa, Assessore; non si può dire, perché non
è
politically correct
, quindi si va a toccare le sensibilità
di qualcuno che ha un'idea più fondamentalista in materia, però di
fatto è così, perché alla fine facciamo i conti con i costi e
benefici e naturalmente anche la tutela dell'ambiente e della
salute.
Credo che su queste cose che ci siamo detti oggi e sui dati che
lei ha fornito, che sono molto interessanti, perché ho visto le
interpellanze di alcuni colleghi del passato, sempre a fare la
solita domanda: quanto è aumentata la raccolta differenziata in
Valle d'Aosta, quando aumenta, quanto aumenta? Passiamo dal 30 al
32, qualcuno è più felice, qualcun altro meno. Dal 32 arriviamo al
35, poi al 40, va bene, non è che possiamo godere solamente perché
la raccolta differenziata aumenta, perché alla fine dei conti se i
consorzi non recuperano più tutte le nostre frazioni differenziate,
o non ci remunerano più in maniera interessante, o addirittura non
ci remunerano più, come arriveremo in un prossimo futuro... la
differenziata si esaurisce come spirito, come modalità e quindi
siamo obbligati ad andare a parare in altre direzioni, con
l'aggravante che i cittadini qui, oltre ad essere virtuosi, alcuni
più virtuosi altri più pigri, alla fine si sentono sempre e solo
penalizzati, perché ogni anno nella bolletta che viene recapitata a
casa c'è l'aumento, ma come, sono stato più bravo quest'anno, mi
sono comprato i bidoncini, corro all'isola ecologica che è a 100
metri di distanza da casa... ma alla fine il meccanismo sta
evidenziando alcune criticità. La seconda cosa riguarda la legge n.
31/2007, che ha disegnato tutto il meccanismo che lei ha tracciato
sinteticamente all'inizio della sua risposta, e va bene, l'Ato,
ambito territoriale ottimale, il sub-Ato, comprensori che
organizzano tutte le procedure di raccolta e va bene. Di fatto però
solo un sub-Ato ha provveduto a redigere il piano ad oggi, quindi
c'è una lentezza burocratica, c'è una carenza a livello applicativo
di queste leggi da parte delle Autorità, perché sono loro le
Autorità comprensoriali... perché la Regione ha funzioni di
indirizzo e coordinamento e va bene, ma sul territorio ci sono le
Comunità montane e il Comune di Aosta. Quando lei mi dice che solo
un sub-Ato ha provveduto a redigere il piano, o qualcuno batte, o
qualcuno non è in linea con la legge, scelga lei la definizione che
preferisce. L'Osservatorio regionale sui rifiuti, che ha compiti di
monitoraggio, è stato istituito qualche mese fa, due anni di
ritardo ed è poi auspicabile che questo Osservatorio svolga le sue
funzioni di monitoraggio in maniera costante e anche possibilmente
con dei suggerimenti costruttivi nei confronti delle autorità di
sub-Ato. Sulla disomogeneità è vero che la raccolta deve essere
adattata alle esigenze del territorio; ci sono territori più
popolati come i centri urbani del fondovalle e territori più
difficilmente raggiungibili come le periferie montane, è naturale
che i costi devono essere mediati fra chi è più agevolmente
raggiunto dal camioncino che raccoglie i rifiuti e chi invece viene
raggiunto con maggiore difficoltà e dispendio di energie e di
risorse. Vi sono però anche nell'ambito dei sub-Ato Comuni più
virtuosi i cui cittadini sono più attenti alla selezione e Comuni
che invece sono più lassisti o cittadini che stanno meno attenti
alla differenziazione. Anche questa è disomogeneità, non è
disomogeneità controllabile dall'ente pubblico, però è una
disomogeneità che, alla luce del dato percentuale che lei ha
citato, 5,5 percento, deve indurci a riflettere, lei come Assessore
per primo insieme a tutti noi, però lei come Assessore per primo!
Le decisioni in materia di valorizzazione energetica, di creazione
di un CdR di qualità, di approfondimenti con le proprie menti sui
vantaggi della differenziazione quindi vanno fatti con una certa
celerità, con una certa attenzione e devono essere tutti quanti
orientati a rendere il servizio più funzionale, più efficiente e
auspicabilmente anche meno caro per l'utenza, altrimenti sarà
difficile convincere i cittadini ad essere virtuosi, bravi, attenti
all'ambiente, sensibili se non vengono premiati, o perlomeno
vengono mantenuti certi livelli tariffari, perché se in tre anni
aumentano del 25 percento in un comune come Châtillon e in altri
comuni sono addirittura superiori, l'incentivo non c'è più. Sì,
posso rispettare l'ambiente, io amo l'ambiente, ma se la mia
Regione, i miei enti locali, i miei sub-Ato non mi mettono in
condizioni di maggiore efficienza e funzionalità, anzi fanno pesare
su di me i miei comportamenti quotidiani abituali e sulle mie
tasche tutto questo malfunzionamento, o questo funzionamento che ha
le sue criticità, la domanda sorge spontanea. Più differenzio, più
pago, è un principio che non può reggere a lungo e lei, Assessore,
lo sa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK