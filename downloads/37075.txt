Consiglio Regionale della Valle d'Aosta - Oggetto del Consiglio n. 946 del 14 gennaio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 946 del 14 gennaio 2015 - Resoconto
OGGETTO N. 946/XIV - Interpellanza: "Emolumenti corrisposti
nell'anno 2014 a favore del personale dirigenziale per indennità
per lo svolgimento di incarichi aggiuntivi".
Presidente -
Chiede la parola, per l'illustrazione, il
Consigliere Ferrero, ne ha facoltà.
Ferrero (M5S)
- Grazie Presidente.
Qui volevamo fare chiarezza su uno schema che adesso è pervenuto
aggiornato, perché quello che era disponibile su Internet era
quello vecchio, riguardo ad una parte di "stipendio aggiuntivo",
chiamiamolo così, che viene corrisposto ad alcuni dirigenti che
svolgono delle funzioni particolari. Non è poca cosa, perché io
vedo i dati riferiti al 2013, che abbiamo delle discrete sommette
che vanno dai 4.450 euro ai 6.675 euro, 2.000, 4.000, 6.000, e mi
viene la domanda spontanea quando vedo ad esempio:
"soggetto
attuatore del DPCM 33/2011, emergenza umanitaria Nord Africa: circa
6.770 euro "
. Allora, in un momento che sappiamo qual è...di
mancanza di risorse non riusciamo ad includere negli emolumenti dei
dirigenti, che mi pare siano già abbastanza adeguati, perché si
parla comunque di 70-80-90-100, anche più di 100 mila euro lordi
all'anno, anche questi compiti che vengono svolti per conto
dell'Amministrazione regionale? Ci sono alcuni dirigenti che sono
all'interno del fondo FOPADIVA, che è il fondo previdenziale dei
dipendenti del comparto unico, ci sono dei dipendenti che sono
all'interno della CONFIDI commercianti...ma sono tutte funzioni e
attribuzioni che sono relative all'incarico! Nel momento in cui io
pago una persona, quando questa deve fare qualcosa che è comunque
connessa al suo incarico, connessa al posto che ricopre per la
particolare competenza, perché il servizio si occupa di quello, che
bisogno ho di andare a dare un emolumento aggiuntivo come
risulterebbe qui? Mi direte voi se i dati sono esatti, ma mi sono
arrivati da poco... Non riusciamo a trovare un sistema, magari
anche un articoletto in una leggina, che ricomprenda quelli che
sono...all'interno dei compiti del dirigente anche queste mansioni?
Che non sono poi aggiuntive, perché alcune di queste vengono svolte
poi in orario di servizio, quindi alla fine non si capisce nemmeno
se il dirigente si mette in ferie per andare a svolgere
quest'incarico aggiuntivo oppure se lo svolge nell'orario di
lavoro...anche qui c'è un punto interrogativo!
Noi quindi chiediamo effettivamente qual è stato il costo per il
2013 - che penso sia l'ultimo dato disponibile, forse avete anche
già il 2014 - di questi oneri aggiuntivi e se effettivamente ci può
essere un provvedimento che vada nel senso di ridurre o quanto
meno...noi diciamo "ridurre", ma sarebbero da abolire questi
emolumenti aggiuntivi, secondo noi, non dovuti in quanto rientrano
già nello stipendio del dirigente.
Presidente -
Per la risposta, chiede la parola il
Presidente della Regione, ne ha facoltà.
Rollandin (UV)
- Grazie Presidente.
Le sollecitazioni del collega sono comprensibili. Vorrei solo
dare alcune risposte, che spero possano chiarire questo dato.
Per quanto riguarda la prima domanda:
"a quanto ammontano gli
emolumenti citati in premessa corrisposti nel corso dell'anno
2014"
, non so se sono gli stessi che lei ha già, comunque, per
quanto riguarda questa domanda, sono state corrisposte le indennità
per gli incarichi nel 2014 relativi al 2013, quindi noi le sapremo
adesso nel 2015, per cui se poi le interessano, le darò poi anche
quell'aggiornamento. Come risulta dall'elenco che le è stato
inviato il 5 gennaio scorso dal Coordinatore in risposta alla sua
richiesta, si tratta complessivamente di 213.093 euro corrisposti a
32 dirigenti.
Per quanto riguarda la sua seconda domanda:
"se è intenzione
del Governo regionale provvedere all'eliminazione di tali
emolumenti"
, vorrei ricordare che quest'indennità è prevista
dal contratto collettivo regionale del lavoro del 2006 e quindi
soggetto a contrattazione sindacale. È importante peraltro
precisare che gli incarichi in questione, come previsto dal
contratto di lavoro, sono incarichi aggiuntivi esterni, il cui
conferimento è disciplinato da uno specifico regolamento approvato
con delibera della Giunta n. 1220 del 30 aprile 2009. Ai sensi di
questo regolamento, vi è una commissione tecnica di valutazione che
esamina le domande presentate dai dirigenti per il riconoscimento
degli incarichi aggiuntivi. Contrariamente a quanto affermato nelle
premesse dell'interpellanza, quindi, non rientrano negli incarichi
aggiuntivi gli incarichi connessi all'espletamento delle funzioni
dirigenziali già attribuite, così come sono esclusi dagli incarichi
per commissioni istituite per studio-analisi le proposte del
coordinamento di attività, funzioni e competenze proprie del
comparto unico che possono avere riflessi sul comparto. Sicuramente
il confine è labile, lo riconosco, però, sotto quest'aspetto, ci
sembrava...adesso tutto si può fare, però l'articolazione era
quella di dire... Lei ha parlato ad esempio del FOPADIVA, è una
competenza che non rientra...però le persone che hanno su
questo...lavorano nell'ambito dell'Amministrazione per seguire quel
processo delle pensioni possono dare un aiuto a quella che è la
struttura come il FOPADIVA che dà le pensioni integrative, è
collegato, ma non fa parte di quello che è...quindi anche se mi
rendo conto che il confine...però con questa procedura che prevede
che una commissione esamini...quindi questo è proprio per dire: "se
è già nelle tue competenze, o collegato, chiaramente non ti do come
possibilità di avere un onere aggiuntivo", se invece è una
possibilità che viene riconosciuta dall'Ente che poi utilizza
questo...oggi è nel contratto. Mi riconosco quindi in quello che
lei dice, c'è sicuramente una riflessione che si può fare, però ad
oggi questa è l'articolazione che viene data per onorare questi
impegni, che, come lei ha ricordato, per carità, sono sempre cifre
interessanti, però alcune sono proprio marginali, legate più al
fatto dell'impegno orario...ecco, spero di aver risposto alle sue
sollecitazioni. Grazie.
Presidente
- Grazie Presidente. Per la replica, chiede la
parola il Consigliere Ferrero; ne ha facoltà.
Ferrero (M5S)
- Grazie Presidente.
Grazie per la risposta, che, ahimè, mi soddisfa fino ad un certo
punto, perché poi ci sono sempre delle resistenze, che, guarda
caso, riguardano i privilegi, ma non dico che...sono delle
resistenze che io individuo in resistenze di sistema. È il sistema
che è stato pensato per garantire i privilegi, quindi la parte che
potrebbe essere rimandata alla contrattazione collettiva...vabbè,
nel momento in cui ci sarà da ricontrattare la questione
retributiva con i dirigenti, potrebbe essere una cosa che viene
portata all'attenzione, quanto meno per una riduzione, perché
giustamente anche per il FOPADIVA...il FOPADIVA io so quante volte
si riunisce all'anno! Si riuniscono veramente quattro volte in
croce e vedo comunque degli importi che vanno dai 4.450 ai
2.225...accidenti, non sono comunque...per carità, uno può
discutere sul
quantum
, però poca cosa da una parte, poca
cosa dall'altra, combinazione si decide di ridurre lo stipendio ai
dirigenti, non si può fare perché c'è il contratto, si va a vedere
anche sugli emolumenti aggiuntivi e non si può fare perché anche
questo è contrattualizzato e comunque ci sono delle resistenze,
alla fine qui, quando poi si va a fare il solito discorso di
casta...accidenti forse i cittadini hanno anche qualche ragione.
Adesso non è che voglio individuare nell'attuale Presidente della
Regione il responsabile di tutto, è ovvio che c'è un meccanismo
che, secondo me, va cambiato e soprattutto, nel momento in cui si
mettesse mano a nuovi tipi di attribuzioni che comprendono gli
emolumenti, vediamo di andare nel senso di stabilire già magari
nell'atto costitutivo o comunque nello statuto dell'Ente che la
prestazione svolta dal rappresentante dell'Amministrazione
regionale, qualora retribuita, venga incamerata direttamente, come
previsto già per i dipendenti regionali, in alcuni casi viene
incamerato direttamente dalla Regione quello che sarebbe il gettone
di presenza. È valido però per i dipendenti, ahimè in questo caso
non è valido per i dirigenti, che vengono un pochettino direi
privilegiati, tanto più - e la cosa qui fa sorridere - che il
dipendente regionale semplice, ho appreso dalle testimonianze di
alcuni colleghi, quando va a fare la
corvée
, molti di voi
sapranno cos'è la
corvée
, molti di voi non lo sanno: sono
quei lavori che vengono fatti in via volontaria in certi Paesi per
fare una manutenzione di una strada o di un corso d'acqua o di un
sentiero annualmente...si sono viste delle contestazioni che
dicevano:
"nel momento in cui tu vai a fare la corvée, cioè in
un giorno con altre tre o quattro persone vai a fare la pulizia del
sentiero o che cosa, tu non mi hai presentato la richiesta per un
lavoro aggiuntivo"
, perché io Amministrazione regionale devo
sapere che tu vai a fare la
corvée
. Uno quindi non si becca
un soldo, va a fare un'opera di volontariato e rischia di essere
anche cazzuolato dall'Amministrazione regionale, che dice: "eh no,
tu me lo dovevi dire". Vi porterò comunque gli esempi, perché io ho
visto questa cosa e non ci credevo, poi l'ho vista, me l'hanno
fatta vedere e questa contestazione veramente fa un po' ridere.
Grazie.
Presidente
- Grazie. Passiamo al punto 15 dell'ordine del
giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK