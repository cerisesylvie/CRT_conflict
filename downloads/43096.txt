Consiglio Regionale della Valle d'Aosta - Oggetto del Consiglio n. 542 del 22 aprile 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Urbanistica e pianificazione territoriale
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 542 del 22 aprile 2021 - Resoconto
OGGETTO N. 542/XVI - Interpellanza: "Valutazioni in ordine
all'ipotesi di realizzazione di un nuovo ponte sulla Dora Baltea
nella zona ovest della città di Aosta".
Bertin (Presidente)
- Consiglieri, vi invito a prendere
posto che riprendiamo i lavori del Consiglio. Siamo al punto
all'ordine del giorno n. 55. Per l'illustrazione, il consigliere
Baccega ne ha facoltà.
Baccega (PA) -
Ci siamo occupati più volte dei ponti in
Valle d'Aosta, soprattutto dopo il drammatico crollo del ponte
Morandi di Genova, e da quel momento l'attenzione su queste
infrastrutture è sicuramente diventata importante e si è
moltiplicata.
Il 3 ottobre 2018 avevo fatto un'interrogazione all'allora
Assessore ai lavori pubblici sullo stato dell'arte della sicurezza
dei ponti della Valle d'Aosta e domandavo se, sulla base delle
verifiche tecniche, si erano evidenziate delle criticità.
La risposta fu articolata ma in questa verifica di 214 ponti,
con luce superiore ai cinque metri, non so se era coinvolto anche
il Pont-Suaz.
Nella delibera n. 321 del 29 marzo 2021 la Regione ha acquisito
la proprietà del Pont-Suaz dai Comuni di Aosta, di Brissogne, di
Pollein, di Charvensod, di Gressan, di Jovençan, di Aymavilles e di
Cogne, che detenevano tutti insieme la proprietà: la Giunta l'ha
definito un avvenimento storico, riteniamo si sia trattato del
completamento di un percorso di buon senso che condividiamo,
assolutamente.
Sulla base delle indicazioni che fornisce la delibera di Giunta,
si sottolinea e si stima che sul ponte si immettano circa 7 milioni
di veicoli l'anno: da Aosta verso le regionali 18, 19 e 20 e
viceversa, pertanto un collegamento strategico e importante.
Inoltre sempre nella delibera si tiene conto che il ponte è
stato realizzato nel 1861 e che nel 1982 ha visto un intervento di
allargamento della sede stradale che, in termini di sicurezza per i
pedoni, lascia certamente un po' perplessi, soprattutto coloro che
vanno verso la ciclabile dove il flusso è piuttosto continuo.
Quindi, valutato che nel riscontro del 2018 non abbiamo
chiarezza del fatto che rientrasse tra quelli oggetto di verifica,
noi chiediamo se è stata fatta una valutazione tecnica preventiva
al passaggio di proprietà per conoscere lo stato di sicurezza del
Pont-Suaz e se il manufatto è adeguato e a norma dal punto di vista
sismico; se sono previsti interventi per migliorare, qualora
necessaria, la sicurezza del ponte e la sua transitabilità, quindi
per sapere quando, tra quanti anni, è previsto un intervento di
questo tipo; se è intenzione dell'Amministrazione regionale tornare
a valutare l'ipotesi della realizzazione di un nuovo ponte sulla
Dora Baltea che colleghi la zona ovest della città di Aosta con la
strada regionale 18 tra Gressan e Jovençan.
Dico questo, anche sottolineando che questa ipotesi potrebbe
interessare fortemente anche il Comune di Sarre, laddove un nuovo
manufatto possa andare nella direzione più a ovest possibile,
ovvero anche oltre il cimitero.
In ragione di quanto abbiamo sottolineato nell'interpellanza di
poco fa, parlando delle rotonde: sarà realizzata la rotonda di La
Grenade con tutta una serie di veicolazioni comunali che potrebbero
essere funzionali a un deflusso di traffico piuttosto
importante.
Presidente -
Per la risposta, l'assessore Marzi.
Marzi (AV-SA) -
Importante e storica acquisizione al
patrimonio regionale del Pont-Suaz va a soddisfare la richiesta
avanzata dall'Amministrazione degli otto Comuni del consorzio
costituitosi nel lontano 1858 per la costruzione del ponte sulla
Dora Baltea. Il Pont-Suaz ha assunto grande importanza nel contesto
viabile, crocevia di ben tre strade regionali, come richiamato dal
collega Baccega, e collegamento con il capoluogo regionale che
genera un transito annuo, come da lei richiamato, di circa 7
milioni di veicoli.
L'acquisizione diviene pertanto rilevante, in quanto la Regione
si farà direttamente carico delle risorse economiche necessarie a
garantire l'efficienza in servizio, programmandone e sostenendone i
futuri interventi manutentivi.
Nel febbraio 2019 i tecnici della struttura viabilità e opere
stradali dell'Amministrazione regionale e i referenti dei Comuni
interessati hanno effettuato un sopralluogo congiunto in loco: a
seguito di un'analisi visiva della struttura non si sono ravvisate
sostanziali criticità, fermo restando la necessità di programmare
una manutenzione straordinaria volta al rifacimento
dell'impermeabilizzazione dell'impalcato, dei giunti stradali e di
alcune porzioni di calcestruzzo lievemente ammalorata.
Tali valutazioni a oggi risultano assolutamente confermate.
L'attività di censimento e d'ispezione di ponti e viadotti posti
lungo le strade regionali della Valle d'Aosta - come da lei
richiamato e di cui abbiamo già parlato in Consiglio regionale in
alcune occasioni - consente di analizzare un gran numero di
manufatti e di adottare di conseguenza la dovuta
programmazione.
Numerosi sono attualmente gli interventi eseguiti in fase di
progetto e di esecuzione, tra tutti, per rilevanza degli
interventi, citiamo gli interventi manutentivi eseguiti sui ponti
di Introd, Valgrisenche e Issogne, le ricostruzioni dei ponti di
Chevril e di Gaby che consentiranno di ripristinare le viabilità
originarie a collegamento delle rispettive vallate di Cogne e del
Lys, nonché la progettazione sui ponti dei Comuni di Avise, Quart,
Brissogne, Hône e Pontey.
A seguito dell'acquisizione in proprietà, il Pont-Suaz entrerà
nel programma di manutenzione dei ponti e viadotti presenti lungo
la rete viaria di competenza regionale in esito alle risultanze di
specifici approfondimenti tecnici che saranno promossi e, sulla
base delle risorse economiche disponibili, potranno essere
individuati i lavori necessari al miglioramento della
transitabilità del ponte stesso.
Premetto, rispetto al quesito n. 3, che l'Amministrazione
regionale, per il tramite della competente struttura Viabilità e
Opere stradali, concentra la propria attenzione sull'aggiornamento
e l'implementazione della banca dati relativa ai ponti e ai
viadotti presenti lungo i circa 500 km di strada di competenza
regionale.
A completamento di tale attività, nel febbraio del 2019 è stato
affidato un servizio di censimento, catalogazione, ispezione visiva
e caratterizzazione dinamica di alcuni ponti che ha portato, nel
corso del 2020, ad avviare specifiche progettazioni volte a
intervenire su alcuni ponti ispezionati.
Infatti, nello scorso mese di dicembre 2020, è stato avviato un
iter di affidamento di due servizi per il censimento e ispezione
visiva di 174 ponti e viadotti; nel corrente anno si prevede di
avviare le medesime attività sui manufatti non ancora censiti, tra
cui anche il Pont-Suaz, così da poter aggiornare lo stato
complessivo delle opere e definire e programmare gli interventi
manutentivi da porre in atto nei prossimi anni.
Nell'ambito della programmazione regionale, non sono ancora
previste ipotesi di realizzazione di un nuovo ponte sulla Dora che
colleghi la zona ovest della città di Aosta piuttosto che Sarre con
la Strada regionale n. 20 tra Gressan e Jovençan.
La presa in considerazione dell'effettiva necessità di
realizzare tale opera comporterebbe a monte un approfondito studio
preliminare di ambito territoriale più generale di La Plaine,
comprendente i seguenti aspetti: l'impatto degli effetti della
reale ricaduta dell'evoluzione dei flussi di traffico sull'intera
area interessata; le interferenze con le infrastrutture già
esistenti, in primis con il tratto autostradale che corre parallelo
all'asse fluviale; la puntuale previsione dei nuovi collegamenti,
che si renderebbe necessario realizzare per il raccordo stradale
del sistema viario attualmente esistente.
Trovo questa interpellanza - lo dico naturalmente senza nessuna
captatio benevolentiae - interessante perché permette di fare una
valutazione rispetto a una deliberazione che c'è stata e ad una
scelta che tra l'altro mi collega anche, così come nel caso del
collega Baccega, al precedente ruolo ricoperto presso il Comune di
Aosta: infatti, da Assessore al patrimonio ero tra i Comuni che si
erano trovati nella condizione - assieme a quelli che naturalmente
hanno previsto il completamento dell'opera - di fare una serie di
valutazioni legate a quale aspetto? Quello che in termini di
manutenzione straordinaria sarebbe stata competenza di tutti quanti
i Comuni coinvolti: intervenire in quanto proprietari. Nel momento
in cui ci siamo trovati a fare le valutazioni del caso - visto che
il ponte non presentava delle problematiche, ma comunque si stava
portando avanti questa azione estremamente importante di analisi di
tutti quanti i ponti della Valle - un ponte con un tale flusso di
traffico andava sicuramente annoverato all'interno dei ponti che
dovevano essere oggetto di attenzione e di analisi. Da questo punto
di vista vi era un'unica possibilità tenendo conto sia
dell'importanza del ponte, sia del fatto che, come lei saprà
benissimo, quando le proprietà sono varie e divise soprattutto da
parte di enti locali, qualora mai ci fosse una necessità in termini
di manutenzione straordinaria, anche gli atti amministrativi
avrebbero presentato una serie di problematiche. La scelta che è
stata fatta - e che tra l'altro ha ricevuto l'accordo da parte dei
Comuni che ci hanno chiesto quindi di procedere su questa strada -
è stata quella di partire acquisendo la proprietà totale del
ponte.
In questa maniera, come ho richiamato nella risposta appena
evidenziata, ci troviamo nelle condizioni, primo: di poterlo
inserire all'interno di continue analisi e valutazioni, secondo:
qualora mai un domani, perché ad oggi non sono necessari, ci
dovessero essere necessità d'intervenire in termini di manutenzione
straordinaria, almeno la proprietà è una sola e regionale, e,
tenuto conto anche dell'interesse di riferimento, è giusto che la
Regione se ne faccia carico.
Vengo invece all'aspetto da lei richiamato: avrà notato che c'è
sensibilità rispetto alla possibilità di prevedere un ulteriore
passaggio attraverso un ponte su La Plaine per togliere traffico
alla zona del Pont-Suaz e alle tre regionali da lei richiamate, sia
in entrata che in uscita da Aosta.
Mi preme però dirle, collega Baccega, che, siccome sia nella sua
azione amministrativa che nella mia abbiamo sempre cercato di
essere pragmatici, è assolutamente necessario - tra l'altro è stato
richiamato anche dal collega Aggravi nella risposta rispetto alla
tematica di riferimento sull'ANAS, come nella sua domanda, così
come quanto richiamato dal collega Carrel sulla tematica rispetto
al bonus 110% ai condomini dove la Regione è proprietaria - fare
un'analisi brevissima rispetto a una questione che è quella del
titolo 2 della spesa e quindi, tanto per essere chiaro, il conto
capitale.
Il conto capitale, negli ultimi anni, ha visto in fase di
previsioni il non avere eccessive disponibilità finanziarie e, tra
l'altro, con gli ultimi due anni e l'applicazione dell'avanzo,
correttamente a favore di iniziative Covid, ci troviamo nella
condizione, nonostante le sensibilità che tutti noi possiamo avere
per questo tipo di necessità, anche di fare i conti con una grande
difficoltà che in questo momento abbiamo nell'avere risorse utili a
opere pubbliche e titolo 2 della spesa.
C'è stata occasione, a proposito dell'interpellanza n. 52 della
collega Spelgatti sulle strutture di natura sportiva, di fare delle
valutazioni rispetto ai collegamenti sia in termini finanziari che
gestionali con il mondo privato: a pagina 94 del DEFR, nell'ultimo
capoverso delle opere pubbliche, nella prima metà viene chiaramente
esplicitata la volontà di adire questa strada, perché oggi tra la
mancanza di risorse finanziarie in titolo 2 della spesa e la
mancanza di risorse umane che seguono questi ambiti in tutti i
dipartimenti richiamati, sicuramente la volontà politica di queste
grandi opere si scontra con la realtà, e quindi è necessario
trovare soluzioni alternative e in fretta.
Presidente -
. Per la replica, il consigliere Baccega ne
ha facoltà.
Baccega (PA) -
Evidentemente va sottolineato che - lo
abbiamo detto nella premessa - l'operazione è sicuramente
pertinente, il fatto che la Regione abbia acquisito quel ponte è
un'operazione che avevamo anche nel tempo ipotizzato, parlo
d'ipotesi.
Va anche sottolineato che gli uffici preposti sono molto attenti
alle manutenzioni di questi ponti e più volte sono stati
propositivi nel dire: "Guarda che su un certo ponte bisogna
intervenire".
Ci avevano comunicato che era stata fatta un'ispezione specifica
su tutti e 214 ponti e che per alcuni di loro si sono acquisiti gli
studi necessari ad avviare le procedure per il loro risanamento e
nell'approfondimento si è avuta conferma che le gravose condizioni
ambientali a cui sono sottoposti questi manufatti: sono soggetti a
ripetuti cicli di gelo e disgelo oltre alla presenza dei cloruri
che vengono utilizzati di inverno, parlo del sale invernale e,
soprattutto, le strutture in calcestruzzo dopo trent'anni di vita
sono soggette ad azioni di degrado molto, molto forti e quindi
richiedono un'importante attività di manutenzione.
Bene o male dovremmo fare i conti prima o poi con un intervento
significativo sul Pont-Suaz. Se passano 7 milioni di veicoli,
bisogna anche pensare in futuro, è un po' il nostro ruolo, quello
di politici, di guardare oltre 5 anni, ma è ben guardare al futuro
della nostra regione.
Quel ponte potrebbe avere una ragione e credo che una
riflessione - ma mi sembra che lei abbia aperto la porta a una
riflessione su questo - si possa fare.
Le aggiungo anche che prima di predisporre un'interpellanza di
questo tipo ho sentito un certo numero di Sindaci e non c'è stato
nessuno che mi abbia detto: "No, non si può fare, non sono
d'accordo".
Quindi credo che un percorso sia da avviare - non dico
nell'immediato perché ci sono altre emergenze, ci sono altre
tematiche che vanno affrontate in fase di emergenza - e in futuro
io guarderei con attenzione a un'opera di questo tipo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK