Consiglio Regionale della Valle d'Aosta - Oggetto del Consiglio n. 657 del 29 luglio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 657 del 29 luglio 2014 - Resoconto
OGGETTO N. 657/XIV - Interpellanza: "Problematiche relative
ai lavori di realizzazione delle Nuove Funivie del Monte Bianco e
piano finanziario per la gestione della struttura".
Presidente -
La parola al collega Laurent Viérin.
Viérin L. (UVP)
- Merci Monsieur le Président.
Trattiamo della questione della funivia del Monte Bianco che non
è una questione di cui il consiglio non ha mai discusso, anzi ogni
tanto è argomento oggetto di dibattito. Intanto la funivia del
Monte Bianco è una delle grandi opere della Valle d'Aosta, uno
degli investimenti strategici che è avvenuto chiaramente quando la
situazione economica e finanziaria era un'altra, ma fiore
all'occhiello di quella che dovrebbe essere - l'assessore ieri
sugli organi di informazione ha ribadito - fiore all'occhiello tra
le grandi opere della Valle d'Aosta. Un'opera di rilancio, di
sviluppo non solo economico, ma principalmente turistico per creare
in Valle d'Aosta questa attrazione che effettivamente ha
un'ambizione particolare. È tra l'altro uno dei temi che la Valle
d'Aosta porterà all'expo 2015, quindi, questo progetto è
sicuramente collegato allo svolgimento di questo expo universale
che sarà un'occasione molto importante anche per la Valle d'Aosta,
non solo per l'entità della manifestazione, ma anche per la
prossimità della Valle d'Aosta a Milano.
Ecco, le puntualizzazioni e le richieste vanno in considerazione
dei costi importanti di un'opera che ha una realizzazione
complicata da un punto di vista non tanto dall'iter burocratico
amministrativo, ma probabilmente proprio tecnico. È un'opera che ha
visto i costi lievitare in modo abbastanza importante e alcuni
dubbi e chiarimenti siamo oggi a chiedere in quest'aula. Anche
perché - e qui è forse anche per il ruolo di Consigliere regionale
che spesso è arginato chiaramente rispetto a informazioni che si
apprendono dagli organi di informazione - in merito a
un'informazione che è trapelata su errori progettuali
principalmente inerenti un pilone che, sempre secondo le
dichiarazioni che abbiamo sentito da parte di chi segue
tecnicamente l'opera, è stato un errore che comporta al di là dei
ritardi anche degli oneri finanziari non indifferenti oltreché
tecnicamente un posizionamento che dev'essere rivisto e che ci
chiediamo come si rapporta rispetto a tutti gli studi che sono
stati fatti.
Noi chiediamo, assessore, intanto in generale, affinché ci sia
soprattutto in questo momento di difficoltà economica una certezza,
se certezza può esserci sui costi di quest'opera perché sul sito si
è alla cifra di centocinque milioni che è una cifra che
dimentichiamoci l'inizio ma a un certo punto pareva essere la cifra
finale, finale tra virgolette, nel senso che poteva essere una
stima del costo. E soprattutto collegato al costo esiste la
questione del finanziamento statale perché si parlava all'epoca di
circa settanta milioni che dovevano arrivare con trasferimento di
risorse dello Stato. Vogliamo, quindi, sapere se questo
finanziamento è confermato anche se visti gli ultimi sviluppi sui
finanziamenti statali, ecco, un po' di chiarezza crediamo che vada
fatta anche qui. Il cronoprogramma dei lavori: l'expo si avvicina e
essendo questa l'opera, uno dei punti di promozione inerenti
all'expo, vorremmo sapere se questa funivia poi sarà operativa.
Ogni tanto passa qualche turista
"je veux aller sur le Mont
Blanc"
, si
"vous pouvez aller, mais le nouveau téléphérique
n'est pas encore fait"
.
Allora, effettivamente come è collegato l'avanzamento dei lavori
con l'expo, tanto per non vendere un qualcosa che non sarà aperto,
come spesso avviene in Italia. La questione un po' più delicata è
quella dei piloni. Perché i maggiori costi eventuali, le
responsabilità e soprattutto, ci chiediamo, vista la normativa
sulla costruzione di opere di tale
envergure
, com'è
possibile che la giustificazione sia stata - nelle interviste che
abbiamo letto sulla questione del pilone - che non era
geologicamente adatto per cui, vabbè, lo si sarebbe spostato in una
zona migliore. Noi sappiamo che le procedure, intanto tutti gli
studi che abbiamo visto su quella zona, non solo per la funivia, ma
anche per la questione della frana, come il famoso studio Cancelli
e i più grandi luminari del settore ci chiediamo com'è possibile -
non siamo dei tecnici - ma se si devono realizzare tre stazioni e
cinque piloni i sondaggi dovranno, anche e soprattutto in fase di
progetto, come minimo riguardare i siti delle prestazioni dei
cinque piloni. Una volta fatti i sondaggi non si capisce perché
adesso ci si rende conto che il luogo non è adatto e soprattutto le
chiediamo anche se è vero che il pilone da trenta passa a cento
metri perché è un'altra delle preoccupazioni che si sentono. Il
progetto, quindi, era esecutivo come era e sviluppato ai sensi
della Merloni per cui i sondaggi e le indagini geologiche sono
parte fondante e fondamentale e integrante del progetto da portare
in appalto. Ci chiediamo cosa sia successo. E poi le chiediamo
anche se risponde al vero che ci sono problemi su altri piloni,
perché pare non sia l'unico, però ripetiamo, noi sappiamo le cose
così, per sentito dire, ma sappiamo che spesso quando si alimenta
un dibattito su un certo problema a volte la realtà collima
abbastanza con quello che è il sentito dire.
Nella richiesta siamo stati abbastanza puntuali, vorremmo anche
sapere, limitatamente a ciò che è successo, di chi sono le
responsabilità. Qui si parla spesso di responsabilità ma sia chi ha
autorizzato dal punto di vista geologico e geotecnico questa parte
e chi ha rilevato poi l'errore, chi siano i responsabili di
quest'errore sia per i ritardi sia per i costi aggiuntivi. Perché
effettivamente in un periodo in cui la Valle d'Aosta, come tante
altre realtà, soffre di una crisi economica parlare di cinque, sei,
dieci milioni - cifre che poi le ci confermerà, nel senso che ci
dirà quanti sono - sono cifre importanti che vanno a gravare sulla
comunità e quindi sull'intera Valle d'Aosta. Volevamo, inoltre,
sapere se ci sono delle misure cautelative cioè se
l'amministrazione si è tutelata su eventuali danni progettuali e
chi pagherà questi danni. L'ultima domanda è più sulla gestione:
non sappiamo se ci sono già degli studi approfonditi, questa è più
una preoccupazione, che ricadute avrà e quali saranno i costi di
gestione perché la grande opera è un qualcosa che al di là del
costo di costruzione poi bisogna mantenere e quella è un'altra
preoccupazione, cioè chi pagherà e come è stato impostato il
business plan
.
E poi, assessore, una domanda che non c'è qui perché ci è giunta
dopo la presentazione dell'iniziativa: si parla di qualche problema
inerente la fune. Pare che questa fune sia sparita, che ci sia
stato un furto. Allora lei la prenda come beneficio, però si
informi perché pare ci siano stati dei furti sia in cantiere che
non solo, inerenti alla sparizione di una parte importante. Solo
per sapere se effettivamente corrisponde al vero. Concludendo Per
riuscire a capire come si colloca quest'opera nei vari dossier di
cui discutiamo, concludendo perché effettivamente adesso è
parecchio tempo che quest'opera non solo incuriosisce e preoccupa e
fa parlare, ma è un'opera che è in mezzo al guado, nel senso che
più tempo si perde nell'apertura, al di là dei costi che lievitano,
meno introito ci sarà rispetto al
business plan
, di una
risorsa che potrà rappresentare, anche a livello di incassi, di
introiti questa opera che lei assessore e la Valle d'Aosta in
generale presenterà all'Expo come una grande opera di rivoluzione
di ingegneria e che come tante altre opere noi speriamo che non
faccia la fine di altri esempi valdostani, ma non solo che
presentano dei problemi, che si sono venduti prima del tempo e che
poi ci metterebbero in difficoltà. Grazie.
Presidente
- La parola all'Assessore Marguerettaz.
Marguerettaz (UV)
- Grazie Presidente.
Devo ringraziarla per questa interpellanza perché ci consente di
dare evidenza al consiglio piuttosto che agli organi di stampa
sullo stato di avanzamento di un'opera che è veramente strategica.
Parlerei proprio di opera strategica, di un investimento strategico
per l'offerta turistica della Valle d'Aosta e per la centralità del
turismo di alta gamma. Ora lei ha ricordato molto bene il fatto che
questo investimento viene portato come eccellenza all'Expo di
Milano e, come tutte le opere importanti, è già un fattore di
successo, di richiamo. Il cantiere stesso è stato oggetto di visite
innumerevoli da tutto il mondo sia per l'attività che è stata fatta
dalle società, sia da parte dei media. Ricordo che sono stati fatti
già servizi sul TG1, sulla Rai, e c'è proprio un'opzione
promozionale che precede l'apertura. Ora, sulle domande ovviamente
abbiamo chiesto la collaborazione della società funivie del Monte
Bianco che gestisce e quindi le leggerò una serie di dati che spero
siano decisamente puntuali.
Sulla prima domanda, l'importo di cento e cinque milioni, e più
precisamente 105 milioni 380.625,86, corrisponde a quello del
contratto di appalto stipulato con l'appaltatore comprensivo di
lavori, oneri e sicurezza. L'importo complessivo del quadro
tecnico-economico dell'opera comprensivo di tutte le voci previste
dalla legislazione tecnica inflattiva, imprevisti fiscali,
approvato con delibera della Giunta regionale del sedici luglio
2010, è invece pari a 138 milioni 111.949. Gli stati d'avanzamento
dei lavori finora liquidati sono complessivamente pari al 54,9 per
cento del totale e abbiamo pagato otto s.a.l. , quindi qui c'è il
dettaglio s.a.l. per s.a.l. e credo, quindi, facendo la somma, poco
più di 155-156 milioni di euro. Al 30 giugno 2014 è stato
certificato un ulteriore stato di avanzamento dei lavori pari al
67,6 per cento che andrà in liquidazione a termini di contratto il
giorno 11 settembre 2014. Alla stessa data le perizie di variante
approvate ai sensi della vigente legislazione hanno comportato un
incremento netto dell'importo contrattuale di 67.922 euro. Le
parcelle professionali complessivamente liquidate a fronte
dell'attuale stato di avanzamento dei lavori per progettazione,
direzione, lavori coordinamento della sicurezza, responsabile unico
del procedimento, collaudo tecnico amministrativo sono
complessivamente pari a 5 milioni 267.889. Gli altri oneri finora
sostenuti ammontano a 80.353.
Per quanto riguarda la somma relativa al trasferimento dello
Stato, questa è regolarmente iscritta nell'undicesimo allegato
infrastrutture e risulta altresì indicata nelle prime bozze del
dodicesimo allegato infrastrutture come ha avuto modo di vedere
molto bene il collega Bertschy. Sulla seconda domanda, il dettaglio
del cronoprogramma, credo questo sia importante. L'attuale
cronoprogramma dei lavori, il cui appalto è a corpo e quindi
omnicomprensivo del relativo fabbisogno finanziario, prevede
attualmente le seguenti scadenze: 30 settembre 2014 ultimazione
primo tronco funiviario; 30 dicembre 2014 ultimazione stazione di
valle; 26 febbraio 2015 ultimazione stazione intermedia; 13
febbraio 2015 ultimazione stazione di monte; 23 aprile 2015
ultimazione del secondo tronco funiviario; 25 dicembre 2015
completamento finale del cantiere. Come avrà modo di capire, il 23
aprile 2015 l'ultimazione del secondo tronco funiviario e poi
quella data che a noi interessa soprattutto per l'Expo, quindi
diciamo attualmente le previsioni sono in linea.
Allo stato attuale, quindi, si può ritenere attendibile che i
costi realizzativi complessivi delle opere trovino capienza
nell'importo del quadro tecnico economico. Tenuto conto dei tempi
di collaudo delle opere funiviarie da parte dell'autorità regionale
di sorveglianza, (SIF), si ritiene quindi che possa essere a oggi
confermato l'obiettivo di apertura al pubblico entro la fine del
mese di maggio 2015.
Sulla terza domanda, relativa al nuovo pilone, va chiarito che
la realizzazione del sostegno di linea della nuova configurazione a
un'altezza di cento metri, comporta un maggior onere economico di
circa 2,5 milioni di euro che trova copertura nella voce imprevisti
del quadro tecnico-economico approvato. Dopo la valutazione
positiva condizionata sulla compatibilità ambientale del progetto
preliminare espressa con deliberazione della Giunta regionale in
data 29 luglio 2005 e previa indizione di gara europea, la
progettazione definitiva dell'intero complesso e la progettazione
esecutiva delle opere civili sono state aggiudicate nell'aprile
2006, al Raggruppamento temporaneo di progettisti con a capo la
Società Dimensione ingegnerie srl. Il progetto definitivo
dell'opera elaborato dal suddetto raggruppamento è stato approvato
con la delibera della Giunta regionale del 16 maggio 2008 a cui è
seguita la procedura d'intesa con il Comune di Courmayeur. Il
progetto esecutivo è stato elaborato dal medesimo raggruppamento e
al termine dell'istruttoria tecnica esperita dal SIF, la Giunta,
l'11 settembre 2009, ha provveduto al rilascio della concessione
funiviaria. Tutte le fasi di approvazione del progetto dell'opera
sono supportate dai pareri tecnici espressi per legge dai
competenti servizi regionali. La Regione, inoltre, aveva affidato
nel 2008 anche un incarico specifico per verificare l'eseguibilità
tecnica delle opere di cantierizzazione sulla base del progetto
esecutivo e gli elaborati di progetto erano stati revisionati a
seguito degli approfondimenti effettuati e delle considerazioni
emerse. A seguito dell'avvenuto esperimento della gara di appalto
per l'aggiudicazione dei lavori, il progetto definitivo esecutivo
funiviario della linea delle opere civili, dei tronchi redatto dal
2011 dal consorzio appaltatore Cordée Mont-Blanc per il tramite del
suo consorziato Doppelmayr confermava, a seguito di specifiche
indagini e caratterizzazioni geomeccaniche, le previsioni contenute
nel progetto definitivo a base di gara e veniva approvato al
servizio infrastrutture nel mese di giugno 2012. È solo dopo la
messa in funzione a luglio 2013 della teleferica di cantiere
dedicata alla costruzione della linea funiviaria del secondo tronco
che, iniziando i lavori di preparazione delle aree di imposta di
sostegno di cui trattasi, e contestualmente effettuando, con i
mezzi idonei solo da quel momento trasportabili in sito, specifici
approfondimenti geologico-tecnici, ha iniziato a rilevarsi una
situazione geologica in profondità tale da non garantire la
stabilità dell'opera nel lungo termine (la vita tecnica di un
impianto funiviario è convenzionalmente stabilita in sessant'anni),
anche qualora si fosse optato per onerose e complesse soluzioni
sulle opere di fondazioni che tra l'altro non avrebbero permesso di
mantenere le previsioni di cronoprogramma. Si sono, quindi,
tempestivamente ricercate nuove soluzioni in ambiti geologicamente
migliori e si è infine deciso di collocare il sostegno in un'altra
zona caratterizzata dalla presenza di roccia stabile emergente con
una soluzione che, come già indicato, comporta un maggior onere
economico di circa 2,5milioni di euro.
È ovvio che qualora il progetto dell'opera avesse all'origine
previste queste soluzioni finali, il computo metrico estimativo dei
lavori e la base d'asta della gara d'appalto avrebbe tenuto conto
del differente onere. Per tutto quanto sopra non si sono a oggi
ravvisati in ordine all'oggetto responsabilità in capo ai
progettisti in ordine alle varie fasi di progettazione, ricorrendo
i presupposti dell'imprevisto geologico. Per quanto riguarda gli
altri elementi strutturali dell'opera, quali i sostegni, stazioni
funiviarie, tunnel e pozzo concernente l'ascensore di collegamento
con il rifugio Torino, si precisa che la loro realizzazione si è
svolta secondo le previsioni progettuali senza inconvenienti di
sorta, salvo limitati consolidamenti resisi necessari per modesti
fenomeni di instabilità nei pressi dell'altro sostegno del secondo
tronco.
Per quanto riguarda la quarta domanda, tenuto conto della
limitazione di presenze giornaliere (tremila) individuata d'intesa
con l'Amministrazione regionale nel corso del triennio 2000-2002 e
recepita nello studio di impatto ambientale, viene confermata la
stima di presenze progressive allora indicata in centocinquantamila
nel breve termine, tre anni, e trecentomila nel lungo termine. I
conti economici previsionali redatti su tali presupposti
prospettano una struttura costi-ricavi tale da consentire alla
società di gestione il sostenimento di tutti gli oneri dell'accordo
di programma del 2004. In effetti, in data 19 febbraio 2014, e
previa sua approvazione con delibera della Giunta regionale, è
stata sottoscritta con le funivie del Monte Bianco la concessione
dei beni immobili e mobili costituenti il complesso funiviario, la
quale prevede che siano a carico del concessionario, oltre la
gestione, tutti gli interventi di manutenzione ordinaria e
straordinaria dell'opera. Per quanto concerne la domanda che mi ha
fatto in calce, il furto di rame avvenuto nella notte, è stato
prontamente denunciato.
Presidente
- Grazie Assessore. La parola al collega
Laurent Viérin.
Viérin L. (UVP)
- Grazie Assessore per le risposte.
Sull'ultimo punto, sul furto del rame, ecco...magari se riuscite
a essere in contatto con chi sta seguendo i lavori: perché pare
siano entrati...cioè un furto di tale entità, ossia di più di 7/8
mila litri di gasolio e di rame...sono entrati con un bilico in
cantiere per rubare... Magari sono i soliti furti però se con un
po' di attenzione su un'opera che già costa tanto evitiamo che ci
siano degli imprevisti ancora ulteriori...questo è più che altro un
invito da trasmettere.
Sul discorso in generale, ho ricordato in premessa l'importanza
strategica di quest'opera, che credo sia riconosciuta in modo
abbastanza trasversale. Quello che preoccupa spesso
l'Amministrazione, ma non è...diciamo riferito solo a questo caso,
è che veramente spesso non si vede la fine di un cantiere e
soprattutto professionisti, che hanno parcelle che sono di circa 5
milioni di euro, abbiano effettivamente almeno una responsabilità
sia sui tempi che sugli errori progettuali. Perché è vero, loro
giustificheranno sul fatto che...e chiaramente, poi se chiediamo
addirittura a loro di dirci se ci sono delle responsabilità
sicuramente loro non se le attribuiranno...ma dovremmo scindere
quelli che sono gli interessi dell'Amministrazione da chi invece
effettivamente - magari anche non con dolo - ha fatto valutazioni
errate. Sbagliare la collocazione di un pilone che è strategico per
la realizzazione dell'opera, su una zona che è stata studiata in
lungo e in largo da anni...perché è una questione che va avanti da
15/20 anni lo studio di quella zona...ci pare strano. Tra l'altro i
professionisti che vedono aumentare e lievitare i costi
dell'opera...sono 2 milioni e mezzo più 2 milioni e mezzo, adesso
tralasciamo il resto dei maggiori oneri perché effettivamente sono
residuali rispetto a un'entità del genere...hanno una maggiorazione
anche sul loro compenso. Tra non appurare le responsabilità e
invece vedere ancora maggiori oneri che vanno a beneficio di chi
doveva verificare che non ci fossero errate valutazioni...invito,
per tutelare l'Amministrazione, a vigilare anche e soprattutto
perché sono cifre ingenti. È chiaro che il cronoprogramma che le
hanno stilato...lo sappiamo benissimo, gliel'hanno fatto dire a
lei...ma è un cronoprogramma molto tirato, nel senso che noi
speriamo che sia rispettato, però sappiamo benissimo che...almeno,
al 99 percento dei casi quando si viene in Consiglio con un
cronoprogramma...e vale per tutti eh!...non per lei, Assessore,
siamo smentiti ogni volta.
Questo è un problema, quindi, che dobbiamo affrontare. Non è
solo di rilievo dell'Amministrazione regionale della Valle d'Aosta,
però non è possibile che effettivamente ci siano ritardi troppo
dilatati. La considerazione è che ci sia un'attenzione sempre più
stringente in vista della fine di questi lavori, al di là poi dei
costi di gestione su cui torneremo; ma che ci sia un'attenzione,
perché queste sono opere che sfuggono spesso al controllo
dell'Amministrazione regionale. Sono gestite per conto terzi,
abbiamo fior di professionisti, tecnici, che in un momento di
difficoltà chiaramente vedono in quest'opera una prospettiva che
duri nel tempo; mentre l'Amministrazione ha l'esigenza che
quest'opera sia finita, proprio per uscire dal guado di cui le
parlavo. Ci sono poi anche dei problemi riferiti ai rifugi e alla
zona. Ci risulta, per esempio, che al Rifugio Torino si pompi
l'acqua da Courmayeur addirittura, con tutta una serie di problemi.
Allora, collegare anche quest'opera con tutto ciò che è l'indotto e
ciò che vive attorno a questa funivia; che non sarà solo un indotto
per Courmayeur, ma per l'intera Valle d'Aosta. Assessore, avremo
modo di tornare su questa discussione e anche sugli errori che ci
sono stati e che probabilmente ci sono. L'invito è che ci sia
un'attenzione massima, un'altissima attenzione su quest'opera
affinché non diventi come la
Sagrada Famìlia..
che non si
conclude mai e che diventi un'attrazione il cantiere-evento. Perché
ci fa...diciamo...siamo lieti, ecco, il cantiere-evento. Tra
l'altro mi trova perfettamente d'accordo nel far visitare i
cantieri per evitare disagio. È appena stato inaugurato il Pont
d'Aël, bellissimo, anche in fase di cantiere è stato un'attrazione
turistica. E sulla funivia, da attrazione...anche se siamo andati
su tutti i tg, vediamo di non finire di nuovo su Striscia la
Notizia! Perché anche quello è un tg importante, satirico, però
dopo il trenino, l'aeroporto...che non diventi...da grande
ambizione che è...come spesso purtroppo succede, un esempio di
ritardo o di falsa speranza per la nostra comunità...
(
interruzione di un Consigliere, fuori microfono
)
...quindi che da cantiere-evento diventi subito, anzi, al più
presto, secondo il cronoprogramma che lei ci ha annunciato e sul
quale torneremo, una reale attrattiva e che all'Expo di Milano si
venda qualcosa che esiste e non qualcosa che non si aprirà mai.
Grazie.
Si dà atto che dalle ore 9,54 assume la presidenza il
Vicepresidente Rosset.
Rosset (Presidente)
- Grazie Consigliere Viérin.
Passiamo al Punto 31.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK