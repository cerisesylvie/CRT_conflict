Consiglio Regionale della Valle d'Aosta - Oggetto del Consiglio n. 150 del 15 ottobre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 150 del 15 ottobre 2003 - Resoconto
OGGETTO N. 150/XII - Trasferimento a Milano della sede legale di
un tour operator valdostano. (Interpellanze)
Interpellanza
Premesso
che il turismo rappresenta il pilastro portante dell'economia
valdostana e che dovrebbe essere obiettivo dell'Amministrazione
regionale incrementare i flussi di visitatori, offrendo loro
accoglienza e servizi di qualità;
che Eurotravel Holding, oggi uno dei principali tour operator
italiani, pur mantenendo la sede operativa in Valle d'Aosta (luogo
ove è nata ed è cresciuta), ha trasferito la sede legale da Quart a
Milano;
che tale scelta non rappresenta un episodio isolato ma
conferma la tendenza di diversi operatori economici di "emigrare"
dalla Valle d'Aosta verso regioni più attente alle dinamiche
imprenditoriali e di sviluppo e che sono dotate di strutture e
infrastrutture più adeguate alle loro esigenze;
tutto ciò premesso, il sottoscritto Consigliere
regionale
Interpella
l'Assessore delegato per sapere:
1. quali considerazioni esprime in relazione a quanto
descritto in Premessa;
2. qual è il minor introito fiscale per le casse
regionali;
3. se non ritiene che lo spostamento della sede legale possa
preludere a una possibile futura delocalizzazione della sede
operativa e a una riduzione del personale in loco e, ancora, a una
flessione degli arrivi e delle presenze di turisti stranieri il cui
flusso deriva dall'attività di incoming sui mercati
internazionali;
4. quali sono gli intendimenti per modificare l'approccio e
le attenzioni che la Regione e gli enti locali valdostani riservano
a chi genera ricchezza, sviluppo e occupazione.
F.to: Tibaldi
Interpellanza
Richiamata la notizia riportata dal quotidiano La Stampa
inerente il trasferimento a Milano della sede legale di Eurotravel,
la quale non può passare inosservata in quanto le dichiarazioni del
titolare, sig. Cleto Benin, lasciano immaginare il successivo
trasferimento anche della sede operativa atteso che "le dimensioni
del nostro gruppo costringono il sistema bancario locale a fare
riferimento alle sedi centrali che quasi sempre si trovano a
Milano";
Rilevata l'evidente presenza di una strisciante crisi
dell'imprenditoria locale,
i sottoscritti Consiglieri regionali
Interpellano
il Presidente della Regione e/o l'Assessore competente per
sapere:
1) se erano a conoscenza dell'intenzione dei fratelli Benin
di trasferire la sede legale della loro impresa a Milano e se la
decisione è effettivamente legata ad una difficoltà di rapporti
solo con il sistema bancario oppure sia anche rapportabile ad
incomprensioni con l'apparato del sistema turistico
regionale;
2) se il trasferimento può determinare un danno alle casse
regionali per il mancato introito di tasse ed imposte ammesse a
ripartizione;
3) se al momento è possibile ipotizzare un calo in termini
occupazionali in sede locale;
4) quali sono le iniziative che il Governo regionale intende
promuovere ed intraprendere per stimolare, ricreare fiducia ed
entusiasmo nell'imprenditoria locale affinché continui ad operare
ed investire nello sviluppo della Valle d'Aosta.
F.to: Stacchetti - Viérin Marco
Président - Je vous annonce qu'a été déposée à la Présidence une
résolution à la signature des Chefs de groupe Borre, Sandri,
Riccarand, Salzone, concernant le nombre des victimes, les dégâts
concernés par l'inondation de l'octobre 2000.
La parole au Conseiller Tibaldi.
Tibaldi (CdL) - L'interpellanza è doverosa, e intendiamo
proporla in questa sede, perché si riferisce ad un fatto che
riteniamo grave, ovvero l'emigrazione da un punto di vista
imprenditoriale di sede legale di una importante società che si
occupa di turismo in Valle d'Aosta, da Aosta verso Milano.
Prima di parlare di "Eurotravel", vorrei dare lettura di una
scheda che descrive cos'è "Eurotravel", come è nata e cosa ha fatto
in questi anni, un'avventura di lungo successo, di un successo
tuttora crescente, che penso l'Assessore ben conosca. L'avventura
di "Eurotravel" e dei suoi due fondatori, Angelo e Cleto Benin,
nasce nel 1983 ad Aosta, quando i due fratelli albergatori di
successo della zona decidono di ampliare i propri orizzonti.
"Eurotravel" inizia così la propria attività con pochi
collaboratori, ma riesce, fin da subito, a produrre numerosi e
ragguardevoli successi, sia in fatto di passeggeri trasportati, sia
di fatturato. A solo cinque anni dalla sua nascita nel 1988
"Eurotravel" muove oltre 41.000 passeggeri, offrendo principalmente
"pacchetti" di vacanze in Valle d'Aosta; negli anni successivi, la
programmazione di "Eurotravel" si diversifica via via, arrivando a
proporre al pubblico 18 differenti cataloghi, ciascuno dedicato a
un tema specifico. Vi è poi il 1994, che è l'anno della svolta per
i "tour operator", il cui fatturato cresce del 64%; sino a questo
anno la crescita media annua era stata superiore al 33%.
Nel 2000 i fratelli Benin decidono di costituire la "ET Holding"
per meglio controllare le molteplici società di servizi e di
turismo avviate nel tempo. Nel 2001 la Holding aostana si accresce
del "tour operator" veneto "Metamondo", per il quale, un anno più
tardi, costruisce la nave da crociera sul Nilo "Montecarlo". Così
formata la "ET Holding" arriva al 2003, pronta ad affrontare nuove
sfide e cerca di raggiungere risultati ragguardevoli. Se nel 2001
il fatturato del gruppo è stato di 150.000 di euro e nel 2002 di
190.000, nel 2003 si prevede di superare i 290.000.000 di euro.
Questa è la scheda che ci illustra chi è e cosa è "Eurotravel", uno
dei primi "tour operator" in Italia, la quale - abbiamo appreso
amaramente dai giornali - sposta la sede legale a Milano.
L'imprenditore Cleto Benin ha rilasciato alcune dichiarazioni
sia a "La Stampa" sia a "La Vallée Matin", in cui, in maniera
diplomatica, ha fatto alcune riflessioni sul sistema economico
Valle d'Aosta e sulle difficoltà ad avere determinati rapporti, e a
livello di istituti creditizi, e a livello di istituzioni
politiche.
"Eurotravel" è un episodio che non deve essere considerato
isolatamente; è un episodio che, a nostro avviso, conferma una
tendenza di diversi operatori economici di emigrare dalla Valle
d'Aosta verso regioni più attente alle dinamiche imprenditoriali di
sviluppo, dotate di strutture e di infrastrutture che meglio
rispondono alle esigenze di questi imprenditori. Si possono citare
tanti esempi: abbiamo visto recentemente il fatto della
"Thermoplay", che abbiamo portato anche in quest'aula con una
nostra interpellanza, un'azienda che chiede di espandersi e di
avere una disponibilità di terreno per poter ampliare la propria
struttura, ma la Regione sembra "sorda" a queste iniziative che
provengono dagli operatori privati!
Visto che la nostra regione è a prevalente vocazione turistica e
il turismo insieme all'indotto del commercio, agricoltura e
servizi, sviluppa i due terzi del PIL regionale, è indispensabile
fare una riflessione. La prima riflessione la chiediamo al neo
Assessore Caveri, e cioè quali considerazioni esprime in relazione
a questo fatto, che si traduce nella perdita di una sede legale e
fiscale di uno dei principali "tour operator" italiani, e che ha
indubbiamente immediati riflessi da un punto di vista finanziario,
perché il gettito fiscale sarà senz'altro minore: se il volume di
affari previsto è di 300 milioni di euro nel 2003, immaginiamo che
già solo i 9/10 sulle principali imposte sia un mancato introito
per le casse regionali.
Naturalmente lo spostamento della sede legale può essere il
preludio di ulteriori spostamenti, speriamo di no, ma una possibile
futura delocalizzazione forse a Milano che è più centrale e più
appetibile dal punto di vista di organizzazione imprenditoriale e
di contatti con i flussi di clientela, potrebbe essere il preludio
di una perdita occupazionale sotto il profilo organizzativo. Noi
non lo vorremmo, anche perché non dimentichiamo l'ulteriore
riflesso che possiamo avere da questo fatto: l'attività di
"incoming" sui mercati internazionali svolta da "Eurotravel" è
piuttosto ragguardevole.
Quarta domanda: quali sono gli intendimenti politici di questa
Giunta, che si è appena seduta sui banchi di quell'organismo che
governa la Valle d'Aosta, per modificare l'approccio e le
attenzioni che la Regione e gli enti locali valdostani - diamo uno
sguardo anche all'attività dei Comuni e delle Comunità montane,
spesso di intralcio con dinieghi di autorizzazioni, con
rallentamenti burocratici allo sviluppo in Valle d'Aosta -
riservano a chi genera ricchezza, sviluppo e occupazione.
Président - La parole au Conseiller Stacchetti.
Stacchetti (SA) - All'esauriente relazione del collega Tibaldi
occorre, secondo me, inserire ancora alcune argomentazioni.
La notizia riportata dal quotidiano "La Stampa", inerente il
trasferimento della sede legale di "Eurotravel", non può non
destare preoccupazioni, perché il trasferimento riguarda una delle
imprese sane nate, cresciute ed operanti da sempre in questa
regione, e che motiva le ragioni di trasferimento in quanto crede
di poter essere agevolata anche dagli enti locali, visto che in
Valle d'Aosta c'è scarsa abitudine a rapportarsi con imprese di
maggiori dimensioni.
La gravità della situazione emerge da un'ultima pesante
dichiarazione del sig. Benin, il quale riferisce di essere un
imprenditore abituato ad ottenere dei risultati; il problema di
questa Regione è che si ferma alle
"chiacchiere di cortile"
.
Quest'ultima affermazione è sconvolgente, perché rappresenta con
troppa chiarezza la situazione imprenditoriale della Valle.
Infatti, il trasferimento di "Eurotravel" non è che l'ultima
conferma del malessere e del disagio sopportato da anni dagli
imprenditori locali e che solo alcuni - per ora! - hanno
pubblicamente manifestato: vedasi, per esempio, le dichiarazioni
del rappresentante del settore degli edili presso l'Associazione
industriali, e le polemiche dichiarazioni del sig. Vietti della
"Thermoplay", inerenti il trasferimento della sua azienda.
La realtà valdostana è purtroppo questa: l'imprenditore locale,
qualunque sia il settore in cui opera - agricolo, turistico,
commerciale -, non è considerato, anzi, sembra quasi infastidire il
politico. Assieme agli imprenditori aggiungo anche i liberi
professionisti, quali geometri, ingegneri, architetti, avvocati.
Tutte queste categorie importanti per lo sviluppo socio-economico
della Valle si sentono sempre più emarginate dalle scelte politiche
valdostane: dai loro discorsi si coglie ormai la sensazione che
stiano raggiungendo lo stadio della rassegnazione, e ciò è
pericolosissimo, perché ci porta al "black out" economico, ci porta
alla rovina!
Mi pare d'obbligo, a questo punto, porci ancora una domanda,
alla quale noi tutti dovremmo sforzarci di dare una risposta: in
Valle manca la capacità imprenditoriale dei Valdostani, oppure c'è
un'incapacità della politica e del politico valdostano di creare,
promuovere, mantenere e gestire le opportunità imprenditoriali
della Valle d'Aosta?
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Se si termina un intervento con domande retoriche,
come ha fatto il Consigliere Stacchetti, verrebbe voglia anzitutto
di rispondere che noi accettiamo le critiche, ma certe critiche,
come quelle fatte da Jacquin anche al settore turistico, al settore
imprenditoriale in genere, riferite ad un'incapacità della
politica, almeno per quel che mi riguarda - ma credo di
interpretare l'intero Governo regionale! -, valgono quando vengono
fondate su dati esatti e non su valutazioni emozionali che non
trovano alcuna corrispondenza nei dati reali dell'economia
valdostana che, per nostra fortuna, è un'economia sana!
Credo di poter dire che il trasferimento del sig. Cleto Benin,
se approfondito fino in fondo, non sia dovuto ad alcune delle
ragioni espresse anche nell'intervista; devo dire che il sig. Benin
ha voluto smentirmi personalmente le critiche al potere politico
valdostano, dicendo che il suo "virgolettato" è colpa dei
giornalisti che lo hanno intervistato. Avendo fatto parte e facendo
ancora parte della simpatica "corporazione dei giornalisti", devo
dire che, troppo spesso, i "virgolettati" vengono smentiti dando la
colpa ai giornalisti, senza assumersi invece le proprie
responsabilità legittime nell'esprimere le critiche.
Certo, il trasferimento della sede legale a Milano di
"Eurotravel" non fa piacere, su questo vorrei essere esplicito,
però tengo anche a precisare che non solo l'Assessorato non era
stato preventivamente informato o, per così dire, ufficialmente
informato, di questa intenzione di "Eurotravel", ma questo non era
un atto dovuto! Vi poteva essere un atto di cortesia per cui, al
posto di leggere alcune notizie sui giornali, le si sarebbero
potute apprendere di persona, ma questo non è avvenuto!
Il minor introito per le casse regionali - parlo naturalmente
sotto il controllo dell'Assessore Marguerettaz, che è più
competente nelle questioni finanziarie -: da questo punto di vista
si può osservare - questa è la domanda n. 2 coincidente, devo dire
che le 4 domande delle interpellanze sono coincidenti e quindi per
me è agevole rispondere - che il minor introito per le casse
regionali è solo ipotetico e corrisponderebbe ai 9/10 delle imposte
eventualmente non più versate in Valle d'Aosta dalla società
"Eurotravel", mentre relativamente al valore assoluto di tale
minore introito eventuale, si tratta di un dato "eventuale", non
disponibile da parte dell'Amministrazione e, comunque,
difficilmente stimabile in quanto appartenente alla sfera
commerciale ed imprenditoriale della società stessa e dipendente
dai piani di sviluppo, dai bilanci, dalla contabilità. Ogni
valutazione fiscale deve essere fatta in prospettiva: tutti
sappiamo che un'azienda con grandi investimenti potrebbe risultare
addirittura a credito di IVA, a detrimento delle casse regionali.
Naturalmente non spetta a noi - perché questo è un altro dei
contenuti di una delle interpellanze - criticare la qualità del
sistema bancario valdostano, come invece ha fatto nelle sue
dichiarazioni, legittimamente, il sig. Benin!
Per quel che riguarda il calo occupazionale, al momento non sono
state fatte ipotesi sul trasferimento della sede operativa di
"Eurotravel", quindi per adesso non si possono assolutamente
ipotizzare ripercussioni in termini occupazionali sul personale che
agisce ed opera nella sede di Quart, la quale, secondo le
rassicurazioni, dovrebbe restare la sede principale (ricordo che
solo la sede legale per ora è stata spostata a Milano).
Non credo, e rispondo ad un'altra delle preoccupazioni degli
interpellanti, che questa scelta di "Eurotravel" pesi sugli arrivi
e sulle presenze di turisti soprattutto stranieri, ma anche
italiani, trasportati attraverso "pacchetti turistici", di cui
"Eurotravel" si occupa per la Valle d'Aosta. È vero infatti che
"Eurotravel" era nata come "tour operator" principalmente dedicato
alla Valle d'Aosta ma, se oggi guardiamo l'insieme delle offerte
dei "pacchetti" e delle località, possiamo dire che una parte molto
ridotta dell'offerta di "Eurotravel" vale per la Valle d'Aosta;
quindi possiamo essere tranquilli, così come siamo sicuri del fatto
che questa espansione imprenditoriale dovrebbe continuare a far
lavorare con serenità la sede operativa che si occupa, come è noto,
non solo della destinazione valdostana, ma dell'insieme delle
destinazioni nel mondo.
Si chiede, in conclusione, di conoscere gli intendimenti del
Governo regionale. Voglio dire, a questo proposito, che l'insieme
delle leggi regionali in materia di turismo sono uno stimolo per il
comparto economico del settore e molti imprenditori - e,
sinceramente, penso che questo valga, dagli anni '70 in poi, anche
per i fratelli Benin - devono il loro successo, magari in
percentuali più o meno grandi, al sostegno che in questi anni non è
mai mancato da parte della Regione.
Naturalmente, se vi saranno delle migliorie da effettuare sulle
normative in vigore, le faremo; ma non ci si può lamentare talvolta
di un eccessivo intervento della Regione nel governo dell'economia
e, nel contempo, immaginare che la Regione possa intervenire nella
sfera di decisioni autonome del mondo imprenditoriale, come nel
caso di "Eurotravel"!
Peraltro, e ci tengo a concludere con questo accenno che ritengo
sia ottimistico, l'accettazione da parte del sig. Benin, esempio
rimarchevole di "self made man" - uso anch'io ogni tanto la lingua
inglese! -, di restare nell'Osservatorio del commercio e del
turismo - la nomina è avvenuta la settimana scorsa - credo che
confermi il suo impegno nel settore turistico in Valle e anche la
possibilità di poter migliorare, attraverso la sua preziosa
esperienza, il complesso dell'organizzazione turistica
valdostana.
Président - La parole au Conseiller Tibaldi.
Tibaldi (CdL) - Alcune considerazioni sulla risposta
dell'Assessore sono doverose. Il fatto che non faccia piacere è
un'affermazione che ci accomuna, noi aggiungiamo la preoccupazione
di questo fatto, preoccupazione che si aggiunge ad altre situazioni
analoghe, magari meno clamorose sotto il profilo mediatico, ma che
si sono verificate in passato e che speriamo non abbiano
continuazione nel futuro prossimo.
La domanda che ha posto in esordio l'Assessore Caveri è quella
che ci siamo fatti anche noi: l'economia reale - dice lui - è sana;
ma è veramente sana l'economia reale valdostana, o c'è una sorta di
"patina" di benessere che avvolge questo mondo economico che, in
realtà, vive una situazione di disagio e di crisi emergente nei
diversi settori? Ne abbiamo parlato oggi abbondantemente, quando
abbiamo affrontato - discutendo le diverse interpellanze - tutta
una serie di situazioni che coinvolgono anche la nostra piccola
economia. La nostra piccola economia fa comunque parte di quel
"villaggio globale" che ammanta tutto quanto e ammanta anche le
piccole realtà imprenditoriali valdostane.
Non mi sento assolutamente d'accordo su molti condizionali e
troppe frasi ipotetiche che sono state fatte dall'Assessore,
senz'altro prudenziali, perché dice che il minor introito fiscale è
solo ipotetico. È vero, è solo ipotetico perché certi calcoli
bisogna farli a consuntivo, dovremo vedere quale sarà l'incidenza
di quella previsione di volume di affari di 300.000.000 di euro in
meno sulle casse regionali. L'Assessore Marguerettaz fa così con il
dito… però su 300.000.000 di
euro…
(interruzione dell'Assessore Marguerettaz, fuori
microfono)
… va bene, c'è un'IVA versata,
un'IVA vale un 20%, i 9/10 di un 20% ci fanno capire che grosso
modo siamo sull'ordine… Assessore, sono
soldi che mancheranno nelle casse regionali, lei ce lo può
insegnare! A questo punto, ragionando per ipotesi, un insieme di
imprese o di società operanti e aventi sede legale in Valle
d'Aosta, possono emigrare e noi non abbiamo alcun nocumento? Mi
sembra paradossale!
L'Assessore Caveri, comunque, dice che il minor introito è
ipotetico, ma è un'ipotesi purtroppo molto più certa di certe
ipotesi affermate tempo fa da certi Assessori in merito al capitolo
1600, per tornare ad una faccenda della mattina, dove anche lì
erano stati ipotizzati determinati introiti che non ci sono e si
deve rivedere l'impostazione del bilancio. Questa, purtroppo, è
un'ipotesi più certa: mancando una sede legale, mancando un volume
di affari, mancherà il corrispondente gettito fiscale; in quale
entità? Non lo sappiamo, lo si può prevedere, ma è una certezza:
mancheranno dei soldi!
C'è da dire che quando si parla di "sede legale e fiscale", ci
si riferisce a qualcosa di diverso rispetto alla sede
amministrativa e operativa. Funzionalmente una sede amministrativa
e operativa può essere in qualunque parte d'Italia, tanto per fare
un esempio, quando la multinazionale "Cameo" ha acquisito il
marchio "Bertolini", poteva innestare una sede fiscale in Valle
d'Aosta, con i relativi benefici economici come ci sono per il
gruppo "Heineken Italia", giusto per ricordare un altro esempio,
ma, in realtà, una dichiarazione lapidaria dei vertici di questa
multinazionale ha detto: "in Valle d'Aosta non vi sono interessi
strategici e logistici che ci possano far innestare la nostra sede
nella Valle". Siamo allora poco appetibili da un punto di vista
imprenditoriale; non solo, stiamo perdendo economia reale in
termini di imprenditori che ravvisano altrove le opportunità che
enti pubblici - come può essere una regione, una provincia o un
comune - offrono a chi produce lavoro, ricchezza, sviluppo.
Riteniamo che l'approccio debba essere modificato, ma non per
fare una critica aprioristica e finalizzata a sé stessa, perché
comunque l'economia reale valdostana dà segni di stagnazione. È
vero, rientra in un fenomeno generale ma, viste le nostre
disponibilità finanziarie, le nostre potestà legislative e
amministrative anche in materia economica, potremmo dare qualcosa
di più; altrimenti voci critiche - non solo le nostre - che
provengono oggi in maniera sporadica, ma sempre più frequente dal
mondo imprenditoriale, si concretizzeranno in fatti come questo, in
fatti che riteniamo deplorevoli. Sarebbe meglio evitarli, e non
solo rammaricarsi quando sono avvenuti e ci ritroviamo impotenti
dinanzi ad essi!
Président - La parole au Conseiller Stacchetti.
Stacchetti (SA) - Prendo atto delle dichiarazioni
dell'Assessore, che non permettono di guardare al futuro con
sufficiente tranquillità, e il problema del disagio
dell'imprenditore locale, secondo me, rimane.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK