Consiglio Regionale della Valle d'Aosta - Oggetto del Consiglio n. 1039 del 17 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1039 del 17 novembre 2021 - Resoconto
OGGETTO N. 1039/XVI - Interpellanza: "Avvio di una
riflessione sull'apertura di nuove attività commerciali nell'area
compresa tra la Statale 26 e il fiume Dora Baltea nel comune di
Sarre".
Bertin (Presidente) -
Punto n. 24. Per l'illustrazione
dell'interpellanza, ha chiesto la parola la consigliera Minelli, ne
ha facoltà.
Minelli (PCP) -
Vogliamo affrontare con questa iniziativa
una duplice questione che è trasversale a più Assessorati: la
viabilità su un tratto della Statale n. 26 e le attività
commerciali in quella zona. È noto che nel tempo sono stati
depositati presso il Comune di Sarre vari progetti di sistemazione
della Statale nel tratto immediatamente a Ovest di Aosta con delle
varianti alla viabilità, degli elaborati di rotonde che hanno, da
una parte, l'importante scopo dell'ente pubblico di migliorare la
viabilità e la sicurezza stradale; dall'altra, la necessità di
soggetti privati, avanzata da questi soggetti privati, che hanno
invece interesse a impiantare sul territorio delle nuove grandi
attività commerciali. Si tratta di gruppi imprenditoriali che
vogliono costruire nuovi centri commerciali in un'area che su una
superficie di poche centinaia di metri già abbonda di supermercati.
Nell'area compresa tra la Statale e la Dora Baltea ci sono
attualmente una pista ciclabile, una bella area verde che viene
utilizzata anche per l'allenamento da parte di varie squadre
sportive: per esempio, squadre di bici e di Biathlon.
Riguardo alle attività commerciali in senso lato, nel programma
di legislatura di questa maggioranza si afferma che è necessario
incentivare e intervenire con politiche fiscali e urbanistiche
laddove è possibile per rilanciare le attività commerciali di
dettaglio e nel DEFR 2021-2023 ci si è posti l'obiettivo di
definire quanto prima un'adeguata normativa regionale che valorizzi
il commercio di vicinato, i piccoli negozi e restringa invece le
maglie che hanno consentito uno sviluppo eccessivo della grande
distribuzione organizzata.
Considerate queste premesse, pur sapendo che la tematica in
oggetto, nel caso di specie, attiene prettamente al Comune di
Sarre, quello che vorremmo chiedere in primo luogo è se il Governo
concorda nel ritenere di interesse pubblico la predisposizione di
opere stradali atte prioritariamente a rallentare, fluidificare,
mettere in sicurezza il traffico su un tratto come quello citato,
un tratto della Statale, e poi secondariamente è importante capire
se, di fronte alle varie grida di allarme che sono arrivate
in
primis
da Confcommercio ma anche da tutti gli operatori del
settore sulle difficoltà che attraversa il piccolo commercio nella
nostra Regione e nella città di Aosta in particolare, se c'è
l'interesse da parte del Governo ad avviare una riflessione
approfondita sul tema confrontandosi con gli Enti locali, nella
specie di questa interpellanza con il Comune di Sarre, onde evitare
di saturare un'area, e anche non solo quella ma quella della
Plaine
più in generale, se si vuole fare un discorso più
articolato, che è già ricca di supermercati con ulteriori nuovi
grandi magazzini che fanno capo alla grande distribuzione
organizzata.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Riguardo alla prima domanda:
"comprendere se ritiene di interesse pubblico la predisposizione di
opere atte a rallentare, fluidificare e mettere in sicurezza il
traffico del tratto citato della Statale", posso confermare,
essendomi anche confrontato e avendo interloquito con
l'Amministrazione comunale anche del Comune di Sarre, che vi è
altroché un interesse a continuare a mettere in sicurezza quel
tratto di strada, che peraltro, da quando i nostri predecessori
hanno stipulato insieme alla Regione e all'ANAS il cosiddetto
"Piano e rotonde", con la costruzione, la realizzazione oramai del
50 percento delle opere previste, quindi delle rotonde delle quali
abbiamo visto l'erezione in questi anni... vi è stata un'ampia
diminuzione, segnala il Comune di Sarre, poi le lascio il
contributo delle opere pubbliche perché ho dovuto fare, come diceva
lei, una sorta di mosaico di contributi, ma il Comune di Sarre
segnala che, relativamente agli incidenti, già a partire dall'anno
2017 con l'installazione dei "Velo Ok" e la realizzazione delle
prime due rotatorie, vengono rilevati in media undici casi l'anno
di tamponamenti sul tratto di strada, perlopiù micro tamponamenti
dovuti alla distrazione degli automobilisti e fortunatamente non
sono più stati rilevati incidenti con feriti gravi o vittime. Ciò
significa che la realizzazione di queste opere di rallentamento,
queste rotonde che, ripeto, adesso nella seconda fase dovranno
prevedere la costruzione della rotonda prevista in frazione La
Grenade, il Comune di Sarre mi dicono ha approvato il progetto
preliminare, quindi l'Amministrazione del Comune conta di riuscire
ad appaltare i lavori per il prossimo autunno, quindi con altre
opere di contenimento, di rallentamento, di dissuasione dal punto
di vista del controllo anche della velocità, sembrerebbe - questi
sono i dati - che gli incidenti di cui eravamo abituati leggere le
cronache sui giornali siano comunque e speriamo essere solo più un
ricordo, perché io mi ricordo bene, ci ricordiamo tutti, che quasi
periodicamente i giornali riportavano di terribili incidenti su
quel tratto di strada che oggettivamente era un tratto di strada
molto pericoloso da un punto di vista proprio della viabilità.
Riguardo poi al secondo quesito, la Giunta regionale è
pienamente consapevole della crisi che da tempo attanaglia il
settore del commercio, soprattutto quello di vicinato, crisi
strutturale che ha riguardato ovviamente anche la Valle d'Aosta, e
le cause del declino della rete distributiva di vicinato sono
individuabili fondamentalmente in tre fenomeni diversi. Intanto le
diverse crisi economiche avviate dal 2008 e che si sono riverberate
in tutto il mondo e che hanno colpito duramente anche l'Italia con
la chiusura di alcune centinaia di migliaia di attività di piccola
dimensione, poi i principi europei a tutela della concorrenza hanno
comportato l'introduzione nell'ordinamento italiano di una
disciplina di ampia liberalizzazione e di eliminazione dei vincoli
e l'esplicarsi dell'attività imprenditoriale nel settore
commerciale. La delineata direzione normativa ha comportato una
crescita esponenziale di medie e grandi strutture di vendita a
danno delle microimprese. Infine l'avvento di
Internet
, come
sappiamo, ha profondamente modificato la struttura dell'economia
tradizionale con la nascita dei fenomeni della
sharing
economy
e soprattutto dell'
e-commerce
, tra l'altro,
danneggiando non solo le piccole attività ma danneggiando anche - e
questi sono i dati - gli ipermercati o comunque le attività di più
grandi dimensioni che non riescono anche loro a fronteggiare questa
concorrenza che con il periodo, tra l'altro, Covid è diventata
veramente una concorrenza spietata e difficile da fronteggiare.
In tale contesto quindi occorre in prima istanza essere
consapevoli che nessun Governo regionale potrà mai eliminare le
dinamiche di dimensione globale di cui le accennavo, in particolare
occorre essere pienamente consapevoli che, a tutela della
concorrenza della libertà di accesso al mercato, è stato fatto
divieto di porre contingenti limiti territoriali di qualsiasi altra
natura, fatta eccezione per quelli connessi con la tutela della
salute dei lavoratori, dei beni culturali, del territorio e
dell'ambiente ivi compreso l'ambiente urbano. Alla Regione è
consentita l'introduzione di restrizioni relativamente alle aree di
insediamento di attività produttive commerciali purché rispettose -
e questo lo sappiamo tutti e lo sapevamo anche quando abbiamo
scritto sia il primo DEFR che il programma di legislatura - dei
principi di non discriminazione, proporzionalità e stretta
necessità.
Non si può non rammentare a questo proposito che la Regione
Valle d'Aosta aveva già tentato con la legge regionale 25 febbraio
2013, la n. 5, di condizionare in senso restrittivo l'insediamento
di medie e grandi strutture di vendita del nostro territorio ma, a
seguito di ricorso promosso in via principale, la Corte
costituzionale, con sentenza n. 104/2014 che io ricordo bene perché
eravamo all'epoca in Consiglio regionale, dichiarò l'illegittimità
costituzionale di alcune disposizioni della predetta legge n.
5/2013 accogliendo la prevalenza delle censure formulate
dall'allora Governo rispetto al tentativo della Regione che era già
stato fatto e messo in atto, quindi l'interesse della Regione
risale a incentivare le piccole attività ed evitare i grossi
insediamenti, era già stato messo in atto nel 2013, ma il Governo -
credo fosse obbligato a farlo - ha censurato e la Corte
costituzionale aveva appunto confermato queste censure rispetto al
tentativo della Regione di limitare in qualche modo la libera
concorrenza delle grandi superfici di vendita.
Il Governo del territorio comunale quindi è prerogativa del
Comune e, in assenza di motivi imperativi di interesse generale,
non vi sono molti strumenti per impedire a un Ente locale di
destinare un'area del proprio territorio all'insediamento di una
media e grande struttura di vendita, ma è cosa che già sapevamo,
ripeto, quando abbiamo scritto il DEFR e quando abbiamo scritto il
programma di legislatura. Dall'inizio del 2020 e fino ad oggi
inoltre la crisi del settore commerciale di prossimità è stata
amplificata dalle limitazioni e criticità derivanti dal fenomeno
pandemico Covid-19 che tutti conosciamo in tutti i suoi effetti e
implicazioni non ancora terminati e che prevedibilmente si
perpetueranno ancora per qualche mese. In questo biennio, com'è
noto, la Regione ha fatto scendere in campo, con le risorse
finanziarie a disposizione, molteplici ed eterogenee misure di
sostegno e ristoro rivolto a tutte le imprese del tessuto
produttivo valdostano, ivi comprese quelle commerciali di vicinato
a integrazione e complemento delle misure statali.
Inoltre nel 2021 ricordo che è stata avviata una misura di
sostegno sperimentale rivolta esclusivamente agli esercizi di
vicinato, cioè abbiamo reso esigibile sostanzialmente una norma del
2020 che verrà riproposta nel 2022 e nel 2023 con uno stanziamento
complessivo nel triennio di un milione e mezzo di euro. È
l'attuazione dell'articolo 29, come le ricordavo, della legge
regionale 2020 riformulato in senso maggiormente selettivo, proprio
per andare incontro alle sue giuste considerazioni, nel 2021
rivolto esclusivamente alla nuova apertura e al mantenimento
dell'attività degli esercizi di vicinato per il commercio al
dettaglio di soli generi alimentari di prima necessità. La finestra
per la presentazione delle domande, circa 150, si è chiusa il 15
ottobre e a breve verranno erogati i relativi contributi per l'anno
2021.
Quando terminerà la situazione emergenziale, al di là poi della
questione dell'ipotesi di apertura di nuove superfici di vendita di
grandi dimensioni nel comune di Sarre, sarà sicuramente opportuno e
utile mettersi nella condizione, attraverso un ampio confronto con
tutti i portatori di interessi, di poter misurare lo stato
oggettivo della rete distributiva regionale con equilibrio e
oggettività al fine di individuare, compatibilmente con le risorse
che il bilancio regionale sarà in grado di mettere a disposizione e
con gli spazi normativo-regolamentari consentiti dall'ordinamento,
il
mix
di iniziative praticabili finalizzate a garantire la
sopravvivenza del commercio di vicinato valdostano nella
consapevolezza che tale risultato dipenderà ovviamente anche dalla
capacità degli imprenditori valdostani di acquisire piena coscienza
dell'avvenuto mutamento delle condizioni strutturali dei rapporti
commerciali.
Presidente -
Per replica, ha chiesto la parola la
consigliera Minelli.
Minelli (PCP) -
Grazie Assessore per la risposta
articolata che ci ha permesso anche di conoscere alcuni dati
importanti: primo fra tutti quello della diminuzione sensibile del
numero di incidenti in quella zona, dati forniti dal Comune di
Sarre. È importante anche aver avuto la comunicazione che le misure
già finanziate in questo primo anno e mezzo verranno riproposte per
le prossime due annualità. Sicuramente il problema del commercio di
vicinato è stato affrontato negli anni, lei ricordava la legge n.
5/2013 e purtroppo l'esito nefasto che aveva avuto con
un'impugnativa di una sua parte dal Governo nazionale ed è
altrettanto vero che, di fronte all'imperversare dell'ampliamento
delle superfici della grande distribuzione e anche del commercio
on-line
, è oltremodo difficile affrontare il problema.
Lei ricordava anche le normative che in qualche modo bloccano
l'azione a livello regionale, ciò nonostante noi crediamo che ci
sia, oltre agli strumenti legislativi che permettono o che
impediscono di agire, una questione più ampia di sensibilità che va
costruita.
Alcuni atti importanti la Regione in questi anni li ha fatti, li
ha compiuti a tutela delle piccole, piccolissime imprese
commerciali, ma, come dicevo, va costruita una sensibilità
allargata che deve necessariamente coinvolgere un po' tutti gli
Enti locali, in particolare quelli che operano nella
Plaine
e che quasi naturalmente hanno visto la nascita, la crescita di
questi esercizi commerciali. Diverso è il discorso per i Comuni
piccoli che sono situati nelle vallate.
È necessario, come dicevo, un'interlocuzione e, a mio avviso,
anche un approfondimento a livello sicuramente ampio e articolato,
si potrebbe pensare a un piano del commercio nella nostra regione,
che dovrebbe avere come promotore l'Assessorato da lei diretto ma
ovviamente richiedere il contributo prima di tutto delle
associazioni di categoria, che rappresentano una buona parte di chi
opera nel settore, ma non tutti, perché ci sono anche operatori che
rimangono al di fuori di queste associazioni.
Una Regione come la nostra, che ha sicuramente una sua
specificità che non è soltanto di tipo culturale ma anche per le
sue attività produttive, dall'artigianato, all'agricoltura, al
commercio, una Regione che ha delle particolarità geografiche, che
ha una conformazione quale la nostra e che deve avere come
obiettivo principale quello della tutela di chi ci vive e di chi ci
lavora ma anche del suo paesaggio, del suo ambiente, deve
interrogarsi in maniera molto seria sull'opportunità di collocare
alcune opere in alcuni punti piuttosto che in altri.
Poi sempre - questo lo dicevo già nelle premesse - privilegiare
la sicurezza - e lo diceva anche lei citando i dati del Comune di
Sarre - della viabilità rispetto alle esigenze che... soggetti
sicuramente importanti, ma che spesso hanno anche una provenienza
extra regionale, vogliono in qualche modo portare sul nostro
territorio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK