Consiglio Regionale della Valle d'Aosta - Oggetto del Consiglio n. 2462 del 10 dicembre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2462 del 10 dicembre 1986 - Resoconto
OGGETTO N. 2462/VIII - ULTIMAZIONE E UTILIZZAZIONE DEL
METANODOTTO DELLA VALLE D'AOSTA. - (Interpellanza).
PRESIDENTE
: Do lettura dell'interpellanza in oggetto
presentata dai Consiglieri Mafrica e Millet:
INTERPELLANZA
SOTTOLINEATO che il gruppo regionale comunista, che è stato
promotore della costruzione del metanodotto in Valle d'Aosta, fin
dall' ottobre 1984, con una mozione e con sette interpellanze: 19
aprile 1985, 13 giugno 1985, 12 settembre 1985, 24 dicembre 1985, 6
marzo 1986, 26 giugno 1986 e 5 settembre 1986, ha sollecitato la
Giunta regionale perché prendesse iniziative concrete per
costituire una società mista e unitaria tra tutti i Comuni
valdostani interessati;
CONSTATATO che a tutt'oggi la Giunta regionale non ha ancora
proposto nulla, nonostante i vari impegni presi in Consiglio
regionale;
RITENUTA urgente la costituzione di una società mista ed
unitaria per l'immediata utilizzazione del metano;
i sottoscritti Consiglieri regionali
INTERPELLANO
l'Assessore regionale competente:
1)
per sapere se i lavori per la costruzione della
condotta principale sono terminati e se il metano
è
già
disponibile e da quando;
2)
per sapere se la Giunta regionale ha approvato il
disegno di legge annunciato dall'Assessore regionale all'Industria
in Consiglio regionale, per la costituzione della società di
gestione della distribuzione del metano;
3)
per conoscere quali sono gli intendimenti della
Giunta regionale in merito, al fine di rimediare almeno in parte ai
forti ritardi accumulati in questi due anni.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Sul metano si parla in continuazione e
possiamo dire che ci troviamo quasi di fronte alla puntata di una
"telenovela". La responsabilità di tutto ciò, però, non può essere
dell'opposizione ma dell'inerzia della Giunta regionale.
Nelle premesse dell'interpellanza abbiamo indicato che
dall'ottobre del 1984, sempre sulla questione del metano, abbiamo
presentato una mozione, alla quale sono poi seguite ben 7
interpellanze e quella di oggi è addirittura l'ottava.
Sono passati due anni dall'ottobre del 1984, da quando cioè ci
era stato detto che l'obiettivo da raggiungere era quello di
realizzare una gestione unitaria tra tutti i 28 comuni interessati
all'utilizzo del metano. Erano state istituite delle apposite
commissioni, erano stati fatti numerosi sopralluoghi ed anche delle
visite alla sede Italgas di Alessandria e pertanto c'erano tutte le
premesse perché i valdostani potessero finalmente utilizzare il
metano.
Dopo due anni, purtroppo, siamo ancora costretti a venire in
Consiglio a chiedere le stesse cose.
Abbiamo capito le difficoltà iniziali e ne abbiamo anche
discusso, ma ci siamo resi conto che, specie in quest'ultimo anno,
i ritardi per una gestione unitaria della distribuzione del metano
sono attribuibili all'indecisione del Comune di Aosta che è il più
grande dei 28 comuni interessati.
Di fronte alle sue titubanze, giustificate anche dalla presenza
di altri problemi, come ad esempio quello legato alla realizzazione
di un nuovo acquedotto, noi abbiamo sempre ritenuto che la Giunta
dovesse comunque procedere all'approntamento di tutte le iniziative
idonee alla realizzazione del servizio di distribuzione del metano,
lasciando però aperta al comune di Aosta la possibilità di
inserirsi anche in seguito nella gestione unitaria, costituita da
una società mista (enti pubblici e privati). Ritenevamo anche che
la Regione si sarebbe dovuta far carico del maggior costo al quale
sarebbero andati incontro i comuni più piccoli, per evitare che
quest'onere aggiuntivo dovesse ricadere sui cittadini di Aosta con
un sopraprezzo sul costo della gestione.
Dopo due anni, occorre venire al dunque e, tra le domande
dell'interpellanza ce n'è una che chiede se il metano è già
arrivato in Valle d'Aosta. Visto che i lavori della conduttura
principale sono ormai finiti, ed infatti si stanno ripristinando i
terreni interessati dal suo passaggio, chiediamo se al suo interno
c'è già il metano e se le industrie, che possono stipulare accordi
diretti con la SNAM, sono fin da oggi in condizione di poter
utilizzare il metano. Secondo l'accordo Regione-SNAM questo
servizio doveva essere pronto fin dall'autunno del 1986.
Nel Consiglio del 5 settembre l'Assessore ci aveva spiegato le
cause di certi ritardi, però ci aveva anche detto che era allo
studio la predisposizione di un disegno di legge per la
costituzione di una società di gestione per la distribuzione del
metano.
Vorremmo sapere se questo disegno di legge è ancora in fase di
studio, oppure se ha fatto qualche "passettino" in avanti.
Non voglio accusare nessuno, ma noi riteniamo che,
nell'indifferenza generale, ci si preoccupi di tirare avanti alla
meno peggio: ogni tre mesi il Gruppo Comunista, presenta
un'interpellanza e l'Assessore ci continua a rispondere nello
stesso modo.
È grave che in due anni non si sia riusciti a risolvere questo
problema! Il Presidente della Giunta, rispondendo ad alcune
osservazioni, ha negato che non si sia fatto niente. Anche noi
riconosciamo che qualche cosa è pure stata fatta, però è anche vero
che bisogna verificare in che modo ed in quali condizioni si è
operato. Vedremo dopo, discutendo il bilancio, se l'attuale Giunta
regionale, con le disponibilità delle quali dispone, può operare
diversamente rispetto ad una Giunta di venti anni fa che aveva
tante difficoltà finanziarie!
Nella risoluzione di questo problema, che, specie nella prima
fase, non imponeva sacrifici finanziari, ma esigeva solo iniziative
politiche, di carattere politico, si è ormai atteso anche troppo e
non riusciamo a capire quali siano stati i veri ostacoli.
Le incertezze del Comune di Aosta, infatti, non possono essere
considerate un vero ostacolo, anche perché il Comune è amministrato
dalla stessa maggioranza, con l'aggiunta del P.S.I., che amministra
la Regione e quindi non si può accampare l'alibi di maggioranze
diverse in grado di disturbarsi vicendevolmente.
Come abbiamo già osservato l'altra volta, non vorremmo che, con
la scusa dell'ormai imminente arrivo del metano, si intendesse
concedere la gestione del servizio all'Italgas. Tuttavia anche
questa soluzione dovrebbe essere il risultato di una scelta
meditata e ponderata per tempo e non effettuata all'ultimo
momento.
Ci sono forse altri interessi in gioco che cercano di ritardare
il più possibile l'utilizzo del metano? Non voglio fare l'elenco di
coloro che potrebbero essere danneggiati dall'introduzione del
metano, però è evidente che i futuri utilizzatori del metano
abbandoneranno il gasolio o le altre fonti di energia.
In ogni caso noi non riusciamo a comprendere tutte le difficoltà
che si frappongono alla realizzazione di questo servizio che, bene
o male, potrebbe anche svolgere una rilevante funzione nell'aiutare
lo sviluppo industriale della Regione che in questi ultimi anni ha
dovuto subire il ridimensionamento della COGNE e la chiusura
dell'ILSSA-VIOLA.
L'utenza privata, che è diventata ormai quella prevalente, pone
dei problemi di distribuzione ben diversi: un conto infatti è
servire una o dieci grandi industrie, un conto ben diverso è
rifornire 25 mila famiglie. Ma questa eventualità era nota anche
due anni fa e quindi non si capisce perché nel frattempo non si è
mosso praticamente nulla.
L'approvazione del disegno di legge, la costituzione della
società, le decisioni sulla progettazione e l'appalto delle opere
richiedono un certo "iter" che porterà via sicuramente diversi mesi
e, facendo dei calcoli sui normali tempi della Regione, ci vorranno
sicuramente altri due anni perché si inizi finalmente a muovere
qualche cosa. Senza contare tutto ciò che potrà comportare la
costruzione della rete di distribuzione secondaria. Ci è stato
detto infatti che quasi tutte le strade dovranno essere messe
sottosopra per evitare interferenze con le reti degli acquedotti e
delle fognature.
Ciò vuol dire che se non si riuscirà a fare un passo avanti
entro la fine del 1986, escludendo le grandi utenze industriali,
forse solo fra tre o quattro anni qualcuno potrà finalmente
utilizzare il metano.
Con questa interpellanza noi intendiamo sapere che cosa intende
fare l'Amministrazione regionale. I soldi ci sono, anche se a suo
tempo era stato quantificato un costo medio di 2 milioni per ogni
singolo allacciamento nei Comuni fuori Aosta, per un totale di
circa 20 miliardi, nell'attuazione dei quali la Regione sarebbe
dovuta intervenire con una certa gradualità.
Credo quindi che non vi possano essere problemi finanziari,
anche se nel bilancio sono stati previsti solo 2 miliardi, quando
l'anno prima se n'erano stanziati addirittura 8. Il confronto tra
questi due dati è indice di un minore impegno della Regione, perché
da 8 a 2 miliardi c'è un bel decremento che non ci fa assolutamente
sperare bene!
Pertanto vorremmo sapere qualche cosa di più in merito da parte
dell'Assessore, e lo invitiamo a non darci le stesse risposte di
qualche mese fa, altrimenti non potrebbe proprio chiedere
all'opposizione di comprendere le difficoltà tra le quali si
dibatte questa Giunta.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
A questo punto dovrei rileggere la
risposta all'interpellanza precedente, perché mi pare che gli
interpellanti intendano imputare all'Amministrazione regionale la
responsabilità di queste vicende.
In questi giorni ho potuto verificare che, qualunque cosa si
dica: "mamma Regione continua ad essere mamma Regione". Nel bene e
nel male, infatti, l'ultima istanza portata avanti da tutti è di
considerare la Regione colpevole o comunque responsabile di ogni
situazione o vicenda.
Le scelte dell'Amministrazione sono state definite più volte e
sono quindi da scartare alcune ipotesi che pure vengono adombrate,
come quella di una eventuale concessione ad una società privata. È
stata fatta una scelta che noi riteniamo politicamente valida e che
rappresenta, allo stesso modo, la nascita ed il permanere di alcune
difficoltà: una gestione unitaria ad opera di una società per
azioni a capitale misto, pubblico e privato.
Questa via ha comportato anche l'accettazione di limiti e
vincoli dovuti a decisioni che debbono essere assunti dagli enti
locali minori.
Ho già detto che il Comune di Aosta ha avuto una certa
evoluzione anche nelle sue posizioni e, dall'idea di costituire una
società municipalizzata, ha raggiunto l'attuale posizione (come ho
già detto in risposta alla precedente interpellanza del Consigliere
Millet) di più aperta disponibilità a partecipare ad una gestione
unitaria.
Voglio ricordare alcuni dati obiettivi. Il Comune di Aosta ha
mantenuto la sua posizione sulla società municipalizzata per un
certo periodo di tempo. L'assenza del Comune di Aosta dalla
gestione unitaria della società poteva sconvolgere il quadro
politico che il Consiglio regionale potrebbe approvare
all'unanimità.
Queste difficoltà sono oggi venute in gran parte meno e possiamo
ragionevolmente ritenere che il Comune di Aosta sia più
disponibile. Occorre solo un atto formale che pensiamo possa essere
concordato entro breve tempo.
L'Amministrazione regionale ha già predisposto in merito un
disegno di legge, che verrà presentato in una delle prossime
riunioni di Giunta per essere poi discusso in sede di Consiglio
regionale.
La terza domanda dell'interpellanza chiede quali sono gli
intendimenti della Giunta regionale per rimediare almeno in parte
ai forti ritardi accumulati in questi due anni. Il Consigliere
Millet sa che abbiamo già inviato ai Comuni la richiesta di una
perimetrazione delle zone di prima metanizzazione. Era l'unica cosa
che potevamo fare. Spero che le mie dichiarazioni non siano
eccessivamente ottimistiche, ma ci troviamo alla vigilia della
presentazione del disegno di legge.
Non voglio scaricare le polemiche su altri enti, né aprirne di
nuove. Nel caso del Comune di Aosta, però, dobbiamo ricordare che
nel 1985 si era alla vigilia delle elezioni. Poi ci sono state le
elezioni e quindi la giunta-ponte. Di queste vicende non può essere
ritenuta responsabile l'Amministrazione regionale.
Per rispondere alla prima domanda dell'interpellanza vorrei
essere molto preciso e perciò ho interpellato la SNAM e sarò in
grado di fornire al Consigliere Millet le precisazioni richieste
non appena mi perverranno da parte della SNAM. Per oggi posso solo
dire che i lavori sono in fase di ultimazione e che le utenze
industriali sono già possibili tramite convenzioni dirette tra le
industrie e la SNAM.
Pur aspettandomi una dichiarazione di netta insoddisfazione da
parte del Consigliere Millet, mi auguro che questa sia per lui
l'ultima insoddisfazione e che quanto prima si possa discutere in
Consiglio il disegno di legge sulla costituzione della società di
gestione per la distribuzione del metano.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Non posso dichiararmi soddisfatto e
anticipo fin d'ora che ci risentiremo a marzo. Spero che per quella
data si possa già discutere il nuovo disegno di legge sulla società
di gestione per la distribuzione del metano. Mi riesce difficile,
purtroppo, capire se ci troviamo ancora in una fase di studio del
disegno di legge, oppure se sia già predisposto ma attenda d'essere
stilato in modo definitivo.
La questione dell'azienda municipalizzata di Aosta è vecchia. Da
un punto di vista politico non si riesce a capire la difficoltà che
incontra la Regione nel far capire certe esigenze. Noi avevamo
cercato di suggerire una via di uscita affinché, di fronte a certi
atteggiamenti...
LANIVI
(fuori microfono): Non era praticabile!
MILLET (P.C.I.):
Io non so se non era praticabile. Certo
però che si doveva avere l'accortezza di offrire al Comune di Aosta
la possibilità di inserirsi, anche in un secondo tempo, nella
società di gestione, proprio per evitare che altri comuni avessero
a scontare le titubanze della città di Aosta.
Aosta è certamente il Comune capoluogo, però la somma delle
utenze degli altri Comuni è pari o maggiore a quelle del
capoluogo...
LANIVI
(fuori microfono): È pari.
MILLET (P.C.I.):
È pari? Bene. Sulle 28000 utenze è pari?
È importante comunque che non si debba portare il metano a 3
chilometri. Se la condotta principale del metano passerà ad un'equa
distanza dalla possibile utenza vi si potranno allacciare sia gli
abitanti di Pollein che quelli di Aosta.
Nessuno mette in dubbio che nei centri minori ci sarà un maggior
costo sia nella realizzazione che nella gestione. Penso però che
ognuno sappia fare i propri conti ed in particolare i valdostani,
ai quali non può essere insegnato proprio nulla nel merito!
Non insistiamo, perché si sta ritardando troppo l'utilizzazione
di questa ricchezza. Speriamo che di qui a marzo cambi qualcosa.
Noi saremo vigili e solleciteremo l'Amministrazione (questa volta
l'Assessore ha parlato di "mamma Regione" e non più di "grande
madre" come nella risposta precedente) ad intervenire. In caso
contrario si sarebbe dovuto dire fin dall'inizio che
l'Amministrazione avrebbe impegnato dei fondi che sarebbe poi
toccato ai Comuni gestire. La Regione ha stanziato diversi miliardi
per portare il metano in Valle e quindi deve anche garantire che ne
discenda effettivamente un certo beneficio.
ROLLANDIN
(fuori microfono): Per chi era?
MILLET (P.C.I.):
Come per chi era? Ma cosa vuol dire?
Purtroppo, non dipende certo da noi se le cose sono cambiate in
modo negativo! Però l'intelligenza e le possibilità
dell'Amministrazione sono anche commisurate alla sua capacità di
decidere in funzione dei cambiamenti che si verificano intorno ad
un problema. Se ad esempio molti anni fa qualcuno ha deciso di fare
un ponte e poi viene dimostrato che il ponte non serve più perché
non c'è più il fiume, non si farà più il ponte ma si dovrà pur fare
qualche altra cosa.
L'Amministrazione, quindi, deve dimostrare una certa capacità di
adattamento alla realtà che cambia.
Io mi auguro che fra tre mesi sia finalmente pronto il disegno
di legge per la costituzione della società di gestione della
distribuzione del metano, perché più il tempo passa e più aumentano
le responsabilità dell'Amministrazione. Poiché la Regione è parte
interessata, veda di predisporre per tempo almeno il disegno di
legge e poi vedremo che cosa accadrà.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK