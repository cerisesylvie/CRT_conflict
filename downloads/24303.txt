Consiglio Regionale della Valle d'Aosta - Oggetto del Consiglio n. 3256 del 23 gennaio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
FINANZA REGIONALE E LOCALE
Partecipazioni azionarie regionali
NOMINE E INCARICHI DI CONSULENZA E SPECIALI
Nomine
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3256 del 23 gennaio 2008 - Resoconto
OGGETTO N. 3256/XII - Interrogazione e interpellanza: "Avvio
delle procedure di nomina del nuovo Presidente della C.V.A.
S.p.a.".
Interrogazione
Ricordato che il 7 dicembre 2007 il Presidente della
Compagnia Valdostana delle Acque si è dimesso dalla sua
carica;
Preso atto che pare non esserci stata alcuna iniziativa da
parte di Finaosta, azionista di riferimento per la sostituzione
attraverso una nuova nomina del Presidente dimissionario della
C.V.A.;
i sottoscritti Consiglieri regionali
Interrogano
il Presidente della Regione e l'Assessore competente per
sapere:
se il Governo regionale ha già avviato la procedura
amministrativa atta a nominare un nuovo Presidente della
C.V.A..
F.to: Venturella - Bortot
Interpellanza
Premesso che
- in CVA spa, società totalmente partecipata da Finaosta
S.p.A. - società controllata dalla Regione -, la carica di
Presidente del C.d.A., si è resa vacante a seguito delle dimissioni
presentate il 7 dicembre u.s. da Augusto Rollandin, che peraltro
continua a sedere nel Consiglio;
- l'attuale Vice Presidente di CVA, che svolge le funzioni di
Presidente, ricopre importanti incarichi societari apicali presso
altre aziende partecipate dalla Regione;
- il CdA risulta completo nel suo plenum di 5
Consiglieri;
- la nomina del Presidente di CVA è atto assunto su
indicazione politica della Giunta regionale;
i sottoscritti Consiglieri regionali
Interpellano
il Presidente della Regione e l'Assessore delegato per
sapere:
1) quali sono le motivazioni che sino ad ora non hanno
consentito la nomina del nuovo Presidente di CVA;
2) se e quando intendono procedere all'indicazione del
Presidente del CdA di C.V.A. spa;
3) quando prevedono che il nuovo Presidente venga formalmente
insediato.
F.to: Frassy - Lattanzi - Ottoz - Tibaldi
Presidente
- La parola al Consigliere Frassy.
Frassy (CdL)
- Penso che la presentazione possa essere
sintetica, nel senso che i fatti sono notori: "CVA" è una delle
maggiori società partecipate indirettamente dall'Amministrazione
regionale tramite "Finaosta", "CVA" nell'ultimo bilancio
disponibile del 2005 ha fatto utili per circa 50 milioni di euro,
ha un Consiglio di amministrazione che è completamente insediato
nel suo plenum composto da 5 Consiglieri, il Presidente del
Consiglio di amministrazione - ex Senatore Rollandin - si è dimesso
dalla carica di Presidente il 7 dicembre per concorrere alle
elezioni regionali, in quanto la legge dell'agosto scorso prevede
l'obbligo, per chi ricopra poteri in seno alle società che gli
diano la legale rappresentanza di doversi dimettere 6 mesi prima
dalla fine della legislatura in corso. Ci troviamo perciò in una
situazione per la quale è necessario procedere alla nomina del
nuovo Presidente. Attualmente le funzioni del Presidente sono
svolte dal Vicepresidente, che non è un disoccupato, ovvero è
persona che ha ulteriori incarichi in altre società, fra questi la
carica di Presidente e legale rappresentante di altre società a
partecipazione pubblica.
Chiediamo allora all'Assessore Marguerettaz quali sono le
motivazioni che, ad un mese e mezzo dalle dimissioni del Presidente
di "CVA", hanno impedito di procedere alla nomina del nuovo
Presidente. Vorremmo capire se vi è intenzione da parte
dell'Amministrazione regionale di procedere in quel senso sul
presupposto che "CVA" è, sì, partecipata al 100% da "Finaosta", ma
sappiamo che "Finaosta" è braccio finanziario dell'Amministrazione
regionale e ci ricordiamo che "CVA" è in gestione speciale, il che
vuol dire che "Finaosta" opera in nome e per conto
dell'Amministrazione regionale. Vorremmo capire quando è la
previsione perché si possa arrivare all'insediamento del nuovo
Presidente di "CVA".
Si dà atto che, dalle ore 19,25, assume la presidenza il
Vicepresidente Tibaldi.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Cercherò di essere sintetico, così
come gli interpellanti.
Quali
"sono le motivazioni che sino ad ora non hanno
consentito la nomina del nuovo Presidente"
...
"se e quando
intendono procedere all'indicazione del Presidente del CdA"
...
infine,
"quando prevedono che il nuovo Presidente venga
formalmente insediato"
: le rispondo in modo chiaro che, sulla
scorta dell'esperienza del 2005, ovvero nel mese di dicembre 2005
purtroppo il Presidente di allora, dr. Guerrieri mancò e, rispetto
a quella situazione, il Presidente fu regolarmente nominato nella
prima assemblea utile, che è stata l'assemblea del bilancio, tenuta
il 28 giugno 2006. Le attività, le funzioni furono svolte allora
come oggi dal dr. Trisoldi, l'esercizio 2006 che abbiamo come
ultimo bilancio approvato ha dato dei risultati importanti, quindi
le intenzioni sarebbero quelle di far coincidere la nomina del
nuovo Presidente del "CVA" in sede di approvazione del bilancio
2007.
Presidente
- La parola al Consigliere Segretario
Venturella.
Venturella (Arc-VA)
- Lei, Assessore, non mi può fare
analogie rispetto al caso del dr. Guerrieri e al caso del dr.
Rollandin, perché sono completamente diversi! Ha poco senso, dal
punto di vista logico, fare questa analogia! Credo che leggendo lo
statuto della "CVA", che fra l'altro è molto difficile reperire,
sul sito non c'è, bisogna fare una domanda molto particolare, cioè
fare richiesta con il "116"...
Marguerettaz
(fuori microfono) - ... è un dato
pubblico...
Venturella (Arc-VA)
- ... sì, ma dato che siamo
nell'epoca delle pagine Web, ho apprezzato il sito "CVA" con tutti
questi sfavillìi... ad esempio, nel sito dell'Associazione
valdostana maestri di sci c'è lo statuto, come dovrebbe esserci in
un sito che si rispetti...
Credo che la sua risposta, con l'analogia con quanto è successo
nel giugno 2006, poco c'entri. Credo che doveva essere... dato che
si sapeva... a parte le missive di uno dei Vicepresidenti
dell'Union Valdôtaine rivolte al Presidente della "CVA"... che il
Presidente di "CVA" avrebbe aspirato ad altri scranni; quindi, un
po'... non dico di preveggenza, ma un po' di iniziativa giustamente
ricondotta nel solco del Codice civile che, per la nomina degli
amministratori, è molto preciso. Non possiamo far sì che una
società così importante e che fa investimenti come "CVA", resti per
troppo tempo senza Presidente. Faccio notare che il Presidente del
Consiglio di amministrazione ha tutta una serie di compiti definiti
dagli articoli 21-22 del suo statuto...
Marguerettaz
(fuori microfono) - ... ma come prima...
Venturella (Arc-VA)
- ... no, Assessore, ecco la sua, in
questo caso, è stata una navigazione "molto a vista"... si va
sempre con la sua impronta dell' "io speriamo che me la
cavo"...
Marguerettaz
(fuori microfono) - ... guardo il passato e
guardo avanti...
Squarzino
(fuori microfono) - ... è tutto contento che
oggi non si parla del Casinò, questo è il motivo, pericolo
passato...
Venturella (Arc-VA)
- ... sorrida adesso, che domani
forse non sorriderà più... Credo che l'analogia non stia in piedi e
inoltre è un provvedimento non debba aspettare la riunione di
bilancio, ma debba essere preso.
Presidente
- La parola al Consigliere Frassy.
Frassy (CdL)
- Assessore, esiste una "CVA" che ha una
bella pagina Web, e l'acronimo di "CVA" è: "Cantina Viticultori
Associati" di Lecce... penso che in quella "CVA" forse il
Presidente lo considerino in una maniera più importante di quanto
lei non lo abbia considerato nella sua risposta! Mi domando come
sia possibile che un Presidente che non conti nulla, perché è
evidente che dalla sua risposta il Presidente di "CVA" non conta
nulla e non fa nulla, nonostante i poteri che lo statuto gli
conferisce, anche perché apprendiamo che "CVA" va avanti benissimo
anche senza il Presidente, abbia un appannaggio da 61mila euro! Ci
viene difficile... presenteremo un documento affinché venga ridotto
sensibilmente l'appannaggio di un Presidente che non serve a
niente, perché il dubbio che ci viene è che quel Presidente serva
solo a sistemare qualcuno e a dargli 61mila euro: questa è la
convinzione che nutriamo dalla sua risposta... non solo. La sua
risposta è la dimostrazione che noi denunciamo - e vorremmo che
dalla tribuna della stampa qualcuno la riprendesse - che le nomine,
ogni volta, sono usate in maniera tale da arrivare a una
spartizione di posti, perché il precedente che lei ha citato è
significativo. Giugno 2006, in base al calendario, viene dopo la
primavera 2006, e voi avete tenuto a disposizione la nomina di
"CVA" all'esito delle elezioni politiche che auspicavate fosse
diverso e, di conseguenza, è evidente che all'esito delle politiche
avete sistemato chi era rimasto da sistemare, e adesso volete fare
lo stesso giochino all'esito delle regionali! All'esito delle
regionali ci troveremo, a giugno 2008, a sistemare qualcuno che è
rimasto da sistemare, e questo è vergognoso, caro Assessore
Marguerettaz...
Marguerettaz
(fuori microfono) - ... è un processo alle
intenzioni...
Frassy (CdL)
- ... non è un processo alle intenzioni, è
un'evidenza di un Presidente che non serve a niente, che percepisce
61mila euro e che viene sempre nominato dopo elezioni importanti!
Questo è scandaloso ed è ancora più scandaloso quello che vi
apprestate a fare con la "Casinò S.p.a.", e faccio un inciso perché
ne parleremo, perché se il giochino - lo denunciamo adesso - è
quello di far dimettere una parte solo del Consiglio di
amministrazione per fare in modo che la nomina di pochi Consiglieri
faccia sì che la scadenza sia naturale e rimanga quella del 2009...
è un'altra manovra che contrasteremo! Lei oggi ha detto che la
nomina del nuovo CdA rimane al maggio 2009, il che vuol dire che
non si dimette per intero il CdA della"Casinò S.p.a.", ma ne
parleremo successivamente...
Le chiedo, Assessore: è diversa la situazione rispetto a
dicembre 2006... perché? Perché il CdA ha il suo plenum e... chi
c'è nel plenum del CdA di "CVA"? C'è l'ex Senatore Rollandin, c'è
il Vicepresidente Trisoldi, c'è Firmino Curtaz, Consigliere - area
politica "Union Valdôtaine", sindacalista -, c'è Saverio Bois - mi
dicono vicino a "Fédération", ex Sindaco di Pontey, ex Presidente
di Comunità montana -, c'è Silvestro Mancuso che è vicino a
"Fédération". Allora, Assessore, capisco l'imbarazzo che avete, ma
il Presidente deve uscire da qua, non è come all'epoca del decesso
dell'ex Presidente Guerrieri, che dovevate inventarvi il nome e
avevate la possibilità di giocarvi una carica! Il Presidente, se
non fate il giochino di chiedere le dimissioni alla maggioranza dei
presenti nell'attuale CdA, deve essere indicato fra questi. Allora
la sensazione che abbiamo è che, essendo questo un Consiglio di
amministrazione fiduciario, dopo le elezioni regionali andrete a
chiedere le dimissioni della maggioranza di questo Consiglio di
amministrazione per poter fare nomine che possono sistemare gli
scontenti dell'esito delle elezioni del maggio 2008 e, come al
solito, procedere alla lottizzazione. C'è un "ma", Assessore: non è
detto che le elezioni regionali vadano come voi volete! Anzi,
auspichiamo che le elezioni regionali vadano in maniera totalmente
diversa rispetto a quanto voi immaginate!
Dobbiamo dire che l'"Union Valdôtaine" in generale ha dimostrato
alla comunità valdostana di poter perdere e di non essere più
imbattibile, perché le elezioni politiche di aprile 2006 hanno
dimostrato che l'"Union Valdôtaine" può perdere; quello che
l'"Union Valdôtaine" non ha ancora imparato, è saper perdere e, su
questo, penso che il risultato della prossima primavera possa
essere di ausilio per l'"Union Valdôtaine", nonché di beneficio per
la comunità valdostana.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK