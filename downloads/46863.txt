Consiglio Regionale della Valle d'Aosta - Oggetto del Consiglio n. 3211 del 7 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3211 del 7 febbraio 2024 - Resoconto
OGGETTO N. 3211/XVI - Interrogazione: "Informazioni
riguardanti i medici di medicina generale e di continuità
assistenziale".
Bertin (Presidente) -
Punto n. 20. Risponde l'assessore
Marzi.
Marzi (SA) -
Come già riferito al Consiglio, le diverse
azioni intraprese, insieme all'Azienda USL, hanno permesso di
garantire un medico di cure primarie ai cittadini valdostani. In
una situazione generale di emergenza nazionale, è quindi questa una
situazione da leggere in positivo, anche se naturalmente
assolutamente emergenziale. Prosegue quindi l'impegno volto a
individuare tutte le azioni possibili per incentivare la permanenza
nella nostra regione dei medici già in servizio e attrarne l'arrivo
di nuovi. I medici di medicina generale attualmente in servizio
sono 76, di cui 54 nel distretto 1 e 22 nel distretto 2. Sono
invece 89 i medici di medicina generale che dovrebbero operare con
il rapporto ottimale pari a 1.500 assistiti così distribuiti: 62
nel distretto 1 e 27 nel distretto 2. Tale dato è da considerarsi
provvisorio poiché, come prevede l'accordo collettivo nazionale,
entro il mese di marzo l'Azienda USL procederà con la pubblicazione
delle zone carenti e con il conseguente eventuale aggiornamento
degli incarichi.
Venendo alla domanda n. 2, sono 18 i medici di medicina generale
con massimale auto limitato a 1.200 assistiti, 16 nel distretto 1 e
2 nel distretto 2. Sono 17 i medici di medicina generale invece con
massimale temporaneo a 1.800 assistiti, 13 nel distretto 1 e 4 nel
distretto 2.
Venendo alla domanda n. 3, cioè i dati dei turni scoperti in
continuità assistenziale negli ultimi tre mesi diviso per
distretto, essendo i dati sui turni richiesti sugli ultimi tre mesi
dello scorso anno, gli stessi sono riportati secondo la precedente
articolazione su quattro distretti, quindi 111 nel distretto 1, di
cui 24 a ottobre, 47 a novembre, 40 a dicembre; 4 nel distretto 2
nel mese di novembre 2023, 45 nel distretto 3 di cui 19 a ottobre,
11 a novembre e 15 a dicembre e n. 10 nel distretto 4 di cui 2 a
ottobre, 1 a novembre e 7 a dicembre. Il numero limitato di medici
che si dedicano al servizio di continuità assistenziale comporta
che la priorità di copertura sia data naturalmente in base al
numero delle chiamate, alla densità di popolazione e al periodo di
maggior afflusso turistico. In caso di sedi scoperte i medici
assicurano comunque il servizio spostandosi all'occorrenza sul
territorio. Nel 2021 tale organizzazione è stata supportata con
specifici incentivi da uno specifico accordo integrativo
regionale.
Venendo alla domanda n. 4: "le misure adottate dall'Azienda USL
per sopperire alla carenza di medici di medicina generale e
continuità assistenziale e aumentare la qualità dell'attrattività
di queste figure", i risultati attuali sono già il frutto di azioni
e scelte coraggiose per far fronte a una situazione che nel passato
era molto più drammatica. Per sopperire infatti alla carenza dei
medici, da anni l'Assessorato e l'Azienda USL stanno lavorando con
grande impegno su numerosi versanti. L'impegno è incentrato anche
nel continuo monitoraggio di una situazione in continua evoluzione
condizionata da variabili, quali, ad esempio, i pensionamenti e i
trasferimenti. In poche parole è praticamente con cadenza
settimanale che dobbiamo prendere atto della situazione che c'è e
far fronte a tutta una serie di imprevisti, alcuni programmabili e
altri meno, che possono arrivare. Tra le principali azioni
intraprese ricordiamo l'approvazione con la delibera di Giunta 1398
di uno specifico accordo integrativo regionale concernente le
misure straordinarie per garantire la continuità assistenziale. Con
tale accordo sono state introdotte indennità di disagio ai medici
di continuità assistenziale disponibili a coprire turni su sedi
diverse da quelle di appartenenza, garantendo così l'assistenza su
tutto il territorio regionale. Numero 2: con la delibera di Giunta
regionale 1149/2022 di specifiche direttive per i medici iscritti
al corso triennale di formazione specifica in medicina generale, al
fine di meglio conciliare il tempo fra studio e lavoro, prevedendo
che i medici tirocinanti possano sin da subito seguire sino a mille
assistiti e, detto
inter nos
,
non so come ringraziare
tutti quanti i medici che stanno facendo questo perché ci stanno
salvando la vita. Numero 3: l'approvazione con delibera di Giunta
1272/2022 dell'accordo integrativo regionale per le zone disagiate
e disagiatissime, con l'innalzamento del massimale di scelta nelle
zone in cui la carenza non consente di garantire l'assistenza. Tale
accordo ha introdotto indennità specifiche per far fronte ai
maggiori impegni dei medici che si trovano a lavorare in assenza di
colleghi sul territorio di competenza. Sono inoltre previste
specifiche indennità forfettarie per i nuovi medici che
intervengono negli ambiti carenti, oltre a specifiche indennità per
i medici che lavorano nei comuni disagiati. L'Assessorato, tra
l'altro, ha già programmato e sta attuando un calendario di
riunione del Comitato regionale dei medici di medicina generale con
l'obiettivo di procedere all'aggiornamento degli accordi
integrativi regionali, questo anche al fine di approvare ulteriori
azioni e incentivi utili ad aumentare qualità e attrattività della
medicina convenzionata.
Tengo a dire una cosa: l'iniziativa di cui sopra, rispetto alle
zone disagiate e disagiatissime, frutto di un lavoro strenuo che il
collega Barmasse aveva fatto, così come l'intervento prima sui
medici che stanno ancora "studiando" le specialità sono due azioni
eccezionali che stanno, di fatto, facendo da linea Maginot rispetto
a una situazione drammatica in tutta Italia. Come avete notato,
sono tantissime le volte che ho utilizzato accordi all'interno del
Comitato regionale, quindi il lavoro con i medici di medicina
generale e con i pediatri di libera scelta in seno negli accordi è
continuativo; di fatto si è passati da un Comitato integrativo
all'anno a un Comitato che è praticamente convocato in continuo. È
solo così e con la collaborazione di tutti che riusciamo a far
fronte a una situazione sempre più drammatica. I lavori del
Comitato regionale avranno anche l'obiettivo di condividere e
definire le modalità di organizzazione delle aggregazioni
funzionali territoriali, che avranno la funzione di potenziare la
collaborazione tra professionisti nel servizio dell'assistenza
primaria nel garantire l'assistenza continua. È stato, tra l'altro,
oggetto della riunione della V Commissione di ieri nella quale
proprio lei e il suo gruppo avete fatto domande specifiche sulla
EFT, come è giusto essere. Perno della futura riorganizzazione,
appunto le EFT, sono la piena integrazione tra i medici di famiglia
e quelli di continuità assistenziali, tanto per essere chiari le ex
guardie mediche.
Un'ulteriore recente azione in tal senso, avviata a fine
dicembre, è il protocollo d'intesa tra l'Azienda USL e il CELVA per
la concessione in uso, da parte dei Comuni, di locali da adibire a
studi medici per i medici di famiglia e pediatri di libera scelta.
Si tratta di un'ulteriore azione finalizzata a una maggiore
attrattività del servizio sanitario regionale diretta a rafforzare
la presenza e il presidio medico sul territorio e in particolare
nei Comuni di montagna. Si ricollega questo, tra l'altro, a tutto
il tema delle zone disagiate e disagiatissime che abbiamo citato
poc'anzi nelle risposte sulle azioni poste in essere.
Presidente -
Per la replica, la parola alla consigliera
Erika Guichardaz.
Guichardaz E. (PCP) -
Dai dati che ci ha fornito quindi
mancano 13 medici di medicina generale e quello che noto invece
rispetto al numero dei pazienti è che è aumentato notevolmente il
numero di medici con il massimale bloccato. Nell'aprile 2003 erano
11 e oggi sono 18 e sono invece aumentati anche i medici di
medicina generale, che invece hanno il massimale a 1.800 pazienti,
passando da 15 a 17.
Come facevamo notare in quell'iniziativa dell'aprile 2023,
bisognerebbe, oltre alle iniziative lodevoli che aveva portato
avanti l'assessore Barmasse, valutare, rispetto al numero di
assistiti, delle misure per far sì che si spingano invece i medici
che hanno il massimale bloccato a 1.200 ad arrivare almeno a 1.500
ed evitare invece i medici con 1.800 pazienti perché possiamo
immaginare come questi possano in qualche modo svolgere il loro
servizio essendo veramente quasi raddoppiati rispetto al normale. I
turni scoperti sono 170 in tre mesi rispetto alla continuità
assistenziale, è sicuramente una situazione che anche dalle
audizioni ieri è anche motivo per il quale poi le persone vanno in
Pronto Soccorso, è una situazione drammatica anche perché nel 2023
abbiamo visto la pubblicazione di dodici avvisi per la questione
della continuità assistenziale. Sotto questo punto di vista forse
le EFT potranno in qualche modo dare delle risposte, ma anche in
questo senso molto probabilmente ci deve essere un'accelerazione da
parte dell'Azienda USL per trovare altre possibilità per rendere
attrattiva quella professione che sappiamo in molti casi non
esserlo. Sicuramente i dati non sono così rassicuranti nonostante,
come lei ha evidenziato, perlomeno adesso, grazie agli
specializzandi, possiamo arrivare a coprire perlomeno tutti i
Valdostani con il medico di famiglia. Terremo sicuramente sotto
osservazione questo tema come stiamo facendo da tempo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK