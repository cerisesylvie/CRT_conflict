Consiglio Regionale della Valle d'Aosta - Oggetto del Consiglio n. 659 del 22 maggio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DIFENSORE CIVICO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 659 del 22 maggio 2019 - Resoconto
OGGETTO N. 659/XV - Ritiro di mozione: "Riorganizzazione
degli uffici del Difensore civico a seguito delle nuove funzioni
attribuitegli quale Garante per l'infanzia e
l'adolescenza".
Rini (Presidente)
- Punto 10 all'ordine del giorno, la
parola alla collega Russo.
Russo (M5S)
- Adesso affrontiamo un tema diverso, un tema
che mi è caro, l'infanzia e l'adolescenza, in particolare come
l'infanzia e l'adolescenza possano essere garantiti qui nella
nostra regione. In questa mozione riprendiamo alcuni aspetti della
nostra legge regionale, appena approvata, sul garante dell'infanzia
e dell'adolescenza, legge in cui abbiamo definito che sarà il
Difensore civico a ricoprire il ruolo di garante, ruolo complesso e
delicato, ruolo di promotore attivo di percorsi di prevenzione
nell'ambito dei minori. Come già dichiarato in discussione generale
sull'approvazione di questa legge, identificare il ruolo di Garante
con quello di Difensore civico è limitante rispetto alle infinite
possibilità consentitegli dal ruolo stesso. Il Garante
dell'infanzia e dell'adolescenza ha il preziosissimo compito di
assicurare sul nostro territorio la piena attuazione dei diritti e
degli interessi riconosciuti ai bambini e alle bambine, ai ragazzi
e alle ragazze che vivono nella nostra regione.
Questa figura deve garantire tramite le sue azioni 1) la non
discriminazione per razza, colore, sesso, lingua, religione,
opinione del bambino e dei suoi genitori; 2) il superiore interesse
del bambino in ogni decisione pubblica e privata, legislativa,
giuridica, sociale e sanitaria; 3) il diritto alla vita, alla
sopravvivenza e allo sviluppo di ogni bimbo con tutte le misure
possibili; 4) il diritto all'ascolto.
Fra tutte le sue funzioni declinate dalla nostra legge, il
Difensore civico dovrà occuparsi della raccolta di segnalazioni
della violazione di diritti, dovrà occuparsi di promozione
d'iniziative contro la dispersione scolastica, il bullismo, il
cyberbullismo e iniziative a favore dei minori ospedalizzati e con
malattie rare, di formazione di operatori sociali e di vigilanza
sui fenomeni di esclusione sociale, di segnalazione ai servizi
sociali e alle autorità giudiziarie di situazioni che richiedono
interventi immediati e, ancora, della raccolta di segnalazioni
provenienti dai singoli cittadini, scuole, associazione ed enti e
della verifica della programmazione radiotelevisiva e comunicazione
a mezzo stampa, segnalando alle autorità delle comunicazioni
eventuali trasgressioni. Il tutto ovviamente in collaborazione con
l'azienda USL e con gli Assessorati. Metto di seguito in rilievo
tre aspetti del futuro lavoro del Garante che, a parer nostro,
devono essere attentamente definiti e che invece non sono ben
declinati nella nostra legge così da rendere effettivo, concreto e
valutabile l'impegno del Garante dell'infanzia e
dell'adolescenza.
Il primo aspetto: ogni anno il garante dell'infanzia e
dell'adolescenza dovrà ovviamente scegliere le sue priorità tra
questi numerosissimi compiti previsti dalla legge e sarà importante
che relazioni in modo preciso su quanto effettuato ogni anno e su
quale sia la programmazione delle iniziative da proporre l'anno
successivo.
Un secondo punto: dato il delicato e faticoso periodo in cui
viviamo, in cui spesso i diritti dei minori non sono garantiti, è
necessario che le attività del Garante siano pubblicizzate tramite
mezzi stampa ed emittenti radiofoniche e televisive a diffusione
regionale. I cittadini devono sapere cosa la propria Regione
realizza concretamente per garantire il rispetto dei diritti dei
minori e dove possono recarsi per chiedere sostegno.
Inoltre il terzo punto: l'attuale ufficio del Difensore civico è
composto dal Difensore civico, da due istruttori amministrativi e
da due coadiutori. Dato che il Difensore civico ha con questa nuova
legge ulteriori mansioni, riteniamo importante una riorganizzazione
degli uffici del Difensore civico alla luce delle nuove funzioni,
definendo i ruoli ricoperti dal personale presente nell'ufficio,
nello specifico definendo chi e come si occuperà delle attività di
prevenzione in favore dei minori e promuovendo una formazione
specifica per almeno una delle risorse umane presenti nell'ufficio
stesso.
Fatte queste premesse, chiediamo l'impegno affinché si preveda,
con idoneo strumento formale, che il Garante invii al Presidente
del Consiglio regionale e al Presidente della Giunta regionale
entro il 31 marzo di ogni anno una relazione specifica sulla
condizione dell'infanzia e dell'adolescenza nella regione, sulle
attività svolte e sui risultati raggiunti sulle proposte circa le
innovazioni normative e amministrative da adottare e sulle attività
in programma per l'anno successivo.
Chiediamo che tale relazione annuale ed eventuali altre
relazioni siano inserite nel bollettino ufficiale della Regione e
che esse siano pubblicizzate tramite mezzi stampa ed emittenti
radiofoniche e televisive a diffusione regionale e che vi sia una
riorganizzazione degli uffici del Difensore civico alla luce delle
nuove funzioni, definendo i ruoli ricoperti dal personale presente
nell'ufficio.
Presidente
- Apriamo la discussione generale. Ci sono
richieste d'intervento? Ha chiesto la parola la collega
Minelli.
Minelli (RC-AC)
- Già durante i lavori della Commissione
che si era occupata di esaminare la proposta di legge sul Garante
per l'infanzia e per l'adolescenza, avevamo avanzato alcune
richieste d'informazione, e all'inizio anche alcune perplessità,
sulla opportunità che questa figura fosse attribuita a chi già
svolge il ruolo di Difensore civico. Durante i lavori sono state
chiarite alcune delle nostre richieste, fornite delle informazioni
che avevamo chiesto, e, di conseguenza, anche il voto è stato
convintamente a favore della legge; riteniamo però che sia
importante in questa fase - ed è lo scopo di questa mozione -
definire che ci sia una relazione specifica del Garante che-
venerdì dovremmo sentirlo - normalmente fa la sua relazione sulla
sua attività globale, ma quello che chiediamo è che ci sia davvero
un'attenzione specifica per un tema che riteniamo d'importanza
fondamentale. Accanto a questa relazione che deve essere, come ha
ben illustrato la collega Russo, resa il più possibile pubblica e
condivisa, è necessario anche che ci sia un impegno formale alla
riorganizzazione degli uffici e alla formazione. Abbiamo insistito
sulla questione della formazione in quanto riteniamo che occuparsi
d'infanzia e di adolescenza richieda delle competenze specifiche
che non possono essere demandate semplicemente a chi fa un ottimo
lavoro ma che è un lavoro più specificatamente amministrativo, così
è stato finora per questi uffici. Quindi la richiesta va nella
direzione di attribuire un'importanza e un peso specifico alla
figura del Garante per l'adolescenza, che sarà svolto ovviamente
dal Garante per i diritti, ma è necessario che sia assolutamente
supportato; lui stesso in audizione ci ha detto che nel momento in
cui aveva visto la quantità di argomenti di cui avrebbe dovuto
occuparsi, aveva avuto un attimo di perplessità, poi ci ha spiegato
che è possibile farlo anche soprattutto alla luce di quelli che
sono i numeri della nostra regione - che è il motivo per cui si è
deciso di non costituire una figura a parte - però è importante a
nostro avviso che venga dedicata un'attenzione specifica a questa
figura, ai ruoli che deve svolgere e alle informazioni che devono
essere date alla cittadinanza.
Presidente
- La parola al collega Daudry.
Daudry (AV)
- Innanzitutto per ringraziare le proponenti
per questa iniziativa, ci ricordiamo l'ampio dibattito che c'è
stato su questo argomento - che sicuramente è un argomento
importante - sia in Commissione che al momento della votazione
della legge. Vorremmo portare a questo dibattito molto brevemente
il fatto che, grazie alla Presidenza del Consiglio, il 28 e 29
marzo scorsi si è svolto un importante appuntamento organizzato dal
Difensore civico e in questo appuntamento si è parlato
dell'importanza del lavoro del Difensore civico e soprattutto del
fatto che imposta il proprio lavoro in rete. Perché ricordiamo
questo? Perché all'interno del successivo comunicato stampa è stato
sottolineato come la Valle d'Aosta rappresenti un
unicum
di
attenzione in questo settore, sappia valorizzare le sue peculiarità
e soprattutto abbia saputo nel tempo trasformare i propri vincoli
in opportunità. Evidenziamo questo in relazione anche a quello che
ha sottolineato nel suo intervento la collega Minelli: in audizione
il Difensore civico ci ricordò che era pronto ad affrontare questa
sfida, ci ricordò anche che prima queste funzioni erano svolte "in
supplenza" dalla vicina Regione Piemonte, per cui, nel momento in
cui con la legge abbiamo attribuito a lui queste funzioni, noi
abbiamo sicuramente fatto un grosso passo avanti. Per quanto
riguarda le impegnative che voi richiedete - anche in relazione
all'audizione che il Difensore civico terrà venerdì mattina nelle
sue funzioni principali - credo che sia quasi scontato che anche
nel ruolo di garante per l'infanzia dovrà produrre la
documentazione su tutti i casi che avrà affrontato e che per
l'importanza che questo aspetto riveste il Consiglio dovrà
impegnarsi a diffonderlo con la maggior forza possibile a tutta la
regione.
Ma per quanto riguarda invece la terza impegnativa vorrei
rammentare, riguardando in questi giorni gli appunti
dell'audizione, che comunque il Difensore ci aveva chiesto un
periodo in cui analizzare il numero di casi a cui avrebbe dovuto
lavorare e ci aveva detto che li avrebbe ovviamente affrontati in
rete mettendo assieme tutte le competenze necessarie, quindi quelle
giuridiche, sanitarie, socio-assistenziali, psicologiche e
psichiatriche e che nel caso in cui poi ci fosse stato un effettivo
bisogno di ampliare la pianta organica avrebbe fatto una formale
richiesta; penso che per tutti i Commissari allora presenti, sia di
maggioranza che di opposizione, questo impegno - che oltre che
politico è un impegno morale visto l'importanza di questo tema come
avete sottolineato nei vostri interventi - sia sostanzialmente già
stato preso in quell'occasione.
Presidente
- La parola alla collega Pulz.
Pulz (ADU VDA)
- Come ho già avuto modo di dire quando
abbiamo discusso in aula il disegno di legge in base al quale il
Difensore civico avrebbe assunto anche le funzioni di garante
dell'infanzia e dell'adolescenza, noi siamo certamente a favore
degli istituti di garanzia, e questo è un punto fermissimo, ma
abbiamo assunto in quell'occasione una posizione piuttosto critica,
tanto che ci siamo poi astenuti, posizione che oggi ribadiamo con
lucidità. In molte altre Regioni, come è già stato detto, si
sceglie infatti di individuare una figura innanzitutto non oberata
da mille altri impegni, mentre questa funzione nuova del Difensore
civico non può non avere un impatto molto significativo sulla sua
già intensa attività. La proposta di assommare le due figure,
entrambe assai delicate ci pareva, e ci pare, riduttiva,
soprattutto perché stiamo parlando di minori in difficoltà per i
quali una logica di risparmio, pure importante in tanti altri
contesti, non deve essere perseguita. Probabilmente chi ha votato,
forse a cuor più leggero, a favore di quella legge - almeno così
noi ci siamo spiegati il senso di questa mozione che arriva dopo il
recente accoglimento della nuova legge anche da parte dei
proponenti la mozione stessa - poi si è reso conto che si tratta di
una legge più di facciata che non di sostanza e che risulta quindi
indispensabile una riorganizzazione di funzioni e di mezzi a
disposizione, per non rischiare che, effettivamente, quella legge
risulti priva di contenuti e anche, se mi permettete, piuttosto
ipocrita a fronte, mi pare se non ricordo male, di 10 mila euro
investiti e di nessuna aggiunta di personale, e pure un
pensionamento in vista. Il Difensore civico stesso aveva poi
spiegato in Commissione di volersi avvalere di una rete di servizi,
come è già stato detto, che però lavora a costo zero facendo
rientrare tutti gli impegni dei diversi operatori nel loro normale
orario di lavoro con tutte le difficoltà di funzionamento della
suddetta rete che non ci sono state certo nascoste in Quinta
commissione mi pare, siccome vado un po' in tutte le Commissioni
ogni tanto me le confondo ma credo fosse la Quinta.
Ambiente Diritti Uguaglianza Valle d'Aosta comunque ora vota a
favore di questa mozione solo per cercare di limitare i danni di
una norma che noi non abbiamo sostenuta, perché oltretutto crediamo
che il Difensore civico abbia veramente già abbastanza da fare per
difendere il cittadino dal potere burocratico e anche dal potere
politico in una posizione
super partes
che è già di per sé
piuttosto complicata, anche perché tratta - ci diceva - oltre mille
casi l'anno e si occupa anche della Casa circondariale di
Brissogne, dove le problematiche non mancano di certo e andrebbero
forse prese in maggiore considerazione.
Presidente
- Altri? Se non ci sono altri, chiudiamo la
discussione generale.
Rispondo in replica in qualità di Presidente del Consiglio,
poiché le funzioni sono in capo alla Presidenza del Consiglio. In
merito alla richiesta che l'Ufficio di Presidenza con idoneo
strumento formale preveda che il Garante invii annualmente al
Presidente del Consiglio e al Presidente della Regione un'apposita
relazione, faccio presente che una tale previsione avrebbe dovuto
essere inserita in legge, analogamente a quanto fatto, nel 2011
quando al Difensore civico sono state attribuite le funzioni di
Garante dei diritti delle persone sottoposte a misure restrittive
di libertà personale. L'articolo 15 comma 1 della legge istitutiva
del Difensore civico rubricato "Relazione sull'attività svolta",
era stato infatti contestualmente modificato con l'aggiunta dopo le
parole "Il Difensore civico entro il 31 marzo di ogni anno
trasmette al Consiglio regionale una relazione sull'attività svolta
nell'anno precedente contenenti eventuali proposte di innovazione
normativa e amministrativa" nelle parole "Nonché una relazione
sull'attività svolta in qualità di Garante dei diritti delle
persone sottoposte a misure restrittive della libertà
personale".
Anche sul punto 2 si può proporre una modifica, quindi, non
attraverso questo strumento, ma credo che non ci sia alcuna
difficoltà, anzi; anche sul punto 2 della mozione laddove si chiede
che le relazioni siano pubblicate sul Bollettino ufficiale, lo
strumento idoneo è quello legislativo.
Per quanto riguarda invece la pubblicizzazione delle relazioni
tramite mezzi stampa ed emittenti radiofoniche e televisive,
ricordo che la legge 17 fin dalla formulazione originaria ha
previsto all'articolo 15 comma 3 che "il Difensore civico di
propria iniziativa provvede a dare adeguata pubblicità alla propria
attività per la tutela degli interessi dei cittadini singoli o
associati". Questa formula, pur avendo lo stesso fine, sembra
essere più tutelante delle categorie che il Difensore civico è
chiamato a tutelare, quindi ci sembra che sia più consono.
Infine per ciò che concerne invece la riorganizzazione
dell'ufficio del Difensore civico, mi è stato riferito che il
dottor Formento in audizione in Prima commissione ha fatto presente
di aver già individuato tra i due istruttori amministrativi quello
che si occuperà insieme a lui della nuova competenza attribuitagli
e, se riterrà opportuna la formazione specifica, ricordo che nel
bilancio del Consiglio sono presenti delle risorse per la
formazione del nostro personale, che potranno naturalmente essere
utilizzate anche per questo fine. Ricordo poi che proprio in questi
giorni abbiamo risposto all'esigenza manifestata dal Difensore
civico di provvedere a una risorsa: se non sbaglio si tratta di un
assistente sociale, proprio per andare a coprire queste esigenze
nuove con questa figura così delicata, visto che parliamo
dell'infanzia e ovviamente è già stato avviato l'iter per riuscire
a dare una risposta positiva e affermativa nel più breve tempo
possibile.
Oltre a questo, le dico che abbiamo pensato che potrebbe essere
- e lo vogliano condividere ovviamente con l'Aula - un'iniziativa
positiva quella di fare un tavolo di lavoro tra la Presidenza del
Consiglio, che ha in capo la funzione, e l'Assessorato alla sanità
e l'Assessorato all'istruzione, proprio per rendere più organico il
lavoro fatto. Quindi io, anche per queste motivazioni che ho
illustrato, le chiedo di ritirare questa mozione prendendoci poi
l'impegno di modificare nelle parti dove è richiesta una modifica
normativa, credo che ci siano assolutamente la volontà e la
condivisione.
La parola alla collega Russo.
Russo (M5S)
- Grazie, Presidente per la risposta. Le
sollecitazioni che ho a oggi trasformato in mozione non le avevo
sinceramente presentate, anche se ovviamente le avevo già chiare
nel momento in cui abbiamo redatto la legge, semplicemente perché
avevo capito, forse erroneamente, che la legge doveva essere
redatta rapidamente, approvata rapidamente perché in realtà eravamo
già in ritardo di tantissimo. Quindi non l'ho portata nella seduta
del Consiglio semplicemente perché non volevo rallentare i lavori,
lo dico con estrema sincerità.
Chiaramente ritiro la mozione ed è evidente che però il mio
impegno sarà assolutamente quello di monitorare che questi
cambiamenti legislativi avvengano in tempi brevi.
Presidente
- Ci prendiamo l'onere di presentarlo magari
tutti insieme e facciamo due emendamenti che vadano a variare la
norma.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK