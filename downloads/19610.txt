Consiglio Regionale della Valle d'Aosta - Oggetto del Consiglio n. 2767 del 25 settembre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 2767 del 25 settembre 2002 - Resoconto
OGGETTO N. 2767/XI Situazione produttiva, finanziaria ed
occupazionale della Tecdis di Châtillon. (Interpellanza)
Interpellanza Premesso:
- che alla Tecdis di Châtillon, industria specializzata nella
produzione di schermi a cristalli liquidi, la quale ha in corso la
fornitura di una commessa di LCD per conto della Deval, si è
verificata una repentina riduzione dei turni in alcuni reparti;
- che tale situazione sta preoccupando i dipendenti dello
stabilimento, il cui numero si è peraltro ridotto
significativamente negli ultimi mesi;
i sottoscritti Consiglieri regionali
Interpellano
l'Assessore delegato per sapere
1) se è a conoscenza della situazione esistente e quali
iniziative intende assumere;
2) se vi sono, oltre alla commessa Deval, ulteriori ordinativi
in grado di garantire il mantenimento dei livelli produttivi e
occupazionali;
3) se corrisponde al vero la notizia del mancato versamento, per
il secondo anno consecutivo, dei contributi a favore dei dipendenti
nell'ambito del fondo pensionistico integrativo PIAP;
4) se, considerate le numerose provvidenze economiche erogate
dalla Regione, la Tecdis sta effettuando gli investimenti necessari
per essere una struttura tecnologicamente avanzata e
competitiva.
F.to: Tibaldi - Frassy
Président
La parole au Conseiller Tibaldi.
Tibaldi (FI)
La situazione della Tecdis, stabilimento
industriale di Châtillon, sta destando alcune preoccupazioni,
soprattutto in capo alla gente che vi lavora e le ragioni sono
diverse. La prima è l'assenza di comunicazione agli stessi
dipendenti, da parte del management, su quelle che sono le
intenzioni e le prospettive di sviluppo o di crescita, se ci sono,
in merito alla produzione dell'azienda. C'è stato più volte un
rifiuto di colloquiare anche con le parti sociali, salvo la
convocazione di un delegato sindacale all'indomani della
presentazione dell'interpellanza del gruppo di "Forza Italia".
Con questa interpellanza solleviamo una questione e chiediamo
delle risposte puntuali, per quanto possibili, da parte
dell'Assessore, nella speranza che riesca a colmare le lacune delle
notizie esistenti relativamente alla situazione di questa azienda,
un'azienda che sappiamo essersi sviluppata nel corso degli anni
'90, grazie senz'altro alla sensibilità imprenditoriale di chi la
gestisce, ma grazie anche agli interventi finanziari della Regione
fin dal momento in cui è stato costruito lo stabilimento e nelle
fasi successive per il potenziamento, gli investimenti e quindi lo
sviluppo dell'azienda nel suo complesso.
Negli ultimi mesi si è verificata, come indichiamo nelle
premesse dell'interpellanza, una repentina riduzione dei turni in
alcuni reparti. Possiamo dire che la capacità produttiva oggi è
ridotta ad un terzo: la Tecdis è in grado di produrre a pieno
regime 55 mila pezzi al giorno, nell'autunno del 1999 ne produceva
45 mila, oggi nell'autunno 2002 ne produce circa 30 mila. Per avere
un altro parametro di confronto, si può fare riferimento ai lotti:
se 45 lotti giornalieri rappresentano la produttività a regime,
oggi la Tecdis è ridotta a 18 lotti produttivi.
A questa repentina riduzione dei turni - che corrisponderà anche
a un momento congiunturale non particolarmente
favorevole… - si affianca anche una
riduzione significativa del personale occupato: almeno un centinaio
di persone hanno lasciato il posto di lavoro negli ultimi dodici
mesi e molte di queste persone lo hanno lasciato volontariamente,
cioè con dimissioni. Sulla consistenza occupazionale ci dirà
probabilmente qualcosa l'Assessore visto che avrà dati più
aggiornati e più puntuali.
Prima domanda: vogliamo sapere dall'Assessore se è a conoscenza
della situazione esistente e quali sono le iniziative che intende
assumere, se intende assumere delle iniziative.
La seconda domanda si riferisce alla commessa Enel, indicata
Deval, per la produzione di display a cristalli liquidi. Una prima
fornitura di circa 700 mila pezzi al mese dovrebbe completarsi
entro il prossimo mese di ottobre, ma diverse migliaia di pezzi
sono stoccati in magazzino poiché sembrerebbero difettosi. Secondo
le informazioni acquisite, sono state rinvenute sulle piste dei
circuiti stampati tracce di stagno che creano problemi di
conduttività, quindi sono stati restituiti dal cliente al
fornitore. Ci piacerebbe sapere se certe informazioni sono vere e
soprattutto se, oltre a un cliente importante come l'Enel, ci sono
altri clienti in grado di garantire la sussistenza di ordinativi
per il futuro e quindi la prosecuzione, entro certi livelli, della
produttività.
La terza domanda si riferisce al mancato versamento di
contributi a favore dei dipendenti nell'ambito di un fondo
pensionistico integrativo: il cosiddetto "PIAP". Ci risulta che per
il secondo anno consecutivo i contributi non vengono versati, di
conseguenza, questo potrebbe essere un sintomo da non trascurare
nell'ambito di quella che è una situazione generale di disagio che
starebbe vivendo la Tecdis.
La quarta domanda riguarda il futuro. In riferimento alle
provvidenze economiche che sono state erogate dalla Regione, ci si
chiede se la Tecdis effettivamente abbia implementato gli
investimenti e la ricerca. Sappiamo che diversi miliardi negli anni
passati sono stati concessi per la ricerca, per la creazione del
centro Dora, per innovare tecnologicamente le strutture.
Si diceva in un articolo pubblicato su "Il Sole 24Ore", il 15
aprile scorso, che era in previsione l'acquisizione di un
polarizzatore liquido per soddisfare le possibili richieste
provenienti da clienti della telefonia mondiale e della telefonia
mobile, in particolare, per quanto riguarda il settore dove la
Tecdis vorrebbe conservare una sua quota rappresentativa sul
mercato.
Si parlava anche - se ne parla da anni - di display a cristalli
liquidi a colori, si parlava e si parla di clienti nuovi nel
settore automobilistico, tipo la Magneti Marelli, però purtroppo i
risultati, o meglio i fatti che si verificano, sono di segno
diverso rispetto alle parole che sono state spese. Ecco perché
vogliamo capire qualcosa di più su questa Tecdis che sta lavorando,
e a noi questo fa piacere, ma è una Tecdis che non è prodiga nel
comunicare le sue intenzioni, ci auguriamo in senso espansivo.
Sappiamo che la Tecdis è l'unico produttore europeo nel comparto
dei cristalli liquidi a matrice passiva, sappiamo però che anche la
Tecdis è piuttosto ai margini del mercato a livello mondiale per
quanto riguarda il settore di competenza e quindi questa sua
marginalità probabilmente la sta conducendo verso una sofferenza
che si sta manifestando con i sintomi che ho testé denunciato. A
lei la risposta, Assessore.
Président
La parole à l'Assesseur à l'industrie,
à l'artisanat et à l'énergie, Ferraris.
Ferraris (GV-DS-PSE)
Visto il contesto delle domande,
cercherò in qualche modo di sostituirmi all'impresa, ma in ogni
caso credo che il Consigliere Tibaldi abbia già delineato un dato
di fondo: quello di un rallentamento dell'economia, non solo a
livello nazionale, ma anche internazionale. D'altronde il PIL del
nostro Paese era previsto del 2-3 percento in crescita quest'anno,
raggiungeremo, credo, lo 0,6 percento secondo i dati del Ministro
Tremonti.
È chiaro che una situazione di stagnazione dell'economia ha una
ripercussione sulle imprese; abbiamo visto come l'Alcatel in
Francia abbia proceduto a forti riduzioni di personale - per
indicare una delle aziende del settore dell'information and
communication technology - e come d'altra parte ci siano anche
delle iniziative del Governo nazionale che non hanno proprio
trovato - per usare un eufemismo - il consenso della CONFINDUSTRIA,
mi riferisco agli ultimi decreti del Ministro Tremonti. Detto
questo, qual è la situazione della Tecdis? Noi seguiamo la Tecdis
come tutte le altre aziende e non vogliamo - e non credo sia questa
la richiesta del Consigliere Tibaldi - sostituirci a scelte che
devono essere fatte dall'azienda stessa.
Per quanto riguarda la situazione degli ordinativi, la
situazione di mercato, attualmente la Tecdis ha un portafoglio
ordini importante per quanto riguarda i volumi relativi ai display
destinati ai misuratori di consumo di elettricità, cioè i contatori
Enel e non i contatori Deval come era indicato, ma come poi ha
corretto il Consigliere, anche perché se lavorasse solo per i
contatori Deval, oggi saremmo a parlare in termini diversi della
Tecdis.
Per quanto riguarda la questione relativa alla sostituzione ed
installazione di nuovi contatori presso gli utenti finali, questa
operazione sta subendo dei forti rallentamenti per circostanze
estranee alla Tecdis, nel senso che l'Enel ha rallentato il ritiro
delle forniture e ovviamente questo ha avuto una ripercussione
sull'attività produttiva dello stabilimento. Per quanto riguarda le
questioni relative alla comunicazione, l'azienda mi ha garantito la
massima disponibilità - e credo che lo farà nei prossimi giorni -
ad informare le organizzazioni sindacali rispetto alla situazione
attuale e rispetto alle prospettive e a fare anche una valutazione
congiuntamente alle organizzazioni sindacali della situazione
stessa.
Per quanto riguarda l'occupazione, nel corso del 2002 essa ha
subito una flessione che è derivata dal turnover verificatosi
all'interno dello stabilimento, malgrado l'azienda abbia confermato
tutti i contratti a termine; attualmente l'occupazione all'interno
dello stabilimento è di 339 dipendenti. È chiaro che in una
situazione di questo genere sarebbe difficile aspettarsi
incrementi.
Per quanto riguarda il carico ordini dell'azienda, quest'ultima
prosegue le produzioni nei suoi settori tradizionali: quelli della
telefonia mobile, della telefonia fissa e della strumentazione. C'è
da aggiungere rispetto a questo che l'azione della Tecdis è volta
anche a realizzare accordi strategici con altri partner proprio
perché le dimensioni del mercato mondiale inducono a perseguire
questo tipo di soluzione.
Per quanto riguarda la terza domanda, la questione legata al
fondo pensionistico integrativo, il PIAP, il Consigliere Tibaldi ha
ricordato che la quota lo scorso anno non era stata versata
dall'azienda; la quota che dovrà essere versata quest'anno sarà
oggetto di accordi fra l'azienda e le rappresentanze sindacali.
Infine, per quanto concerne la questione legata agli
investimenti e alla ricerca, all'interno dello stabilimento gli
interventi che sono stati fatti con i fondi relativi alla ricerca
hanno contribuito allo sviluppo di tecnologie innovative; questi
interventi sono stati oggetto di accordi con partner
internazionali. Di particolare rilievo è il fatto che l'azienda è
nelle condizioni di fornire display a colori per la telefonia
mobile, quindi c'è la predisposizione dello stabilimento a questo
tipo di fornitura, e la ricerca che è stata effettuata nello
stabilimento ha consentito anche lo sviluppo di prodotti
innovativi, uno fra gli altri è quello della realizzazione del
prototipo di display più sottile, disponibile oggi sul mercato.
Credo che i fondi che sono stati utilizzati in questa direzione
quindi abbiano ottenuto dei risultati, indubbiamente questi vanno
inquadrati in un contesto economico in cui la Tecdis, come altri
operatori nel settore dell'information and communication technology
- ricordavo Alcatel, ma si potrebbero ricordare moltissimi altri
produttori -, incontrano una situazione non particolarmente
facile.
Aggiungo, e concludo, che ci saranno questi incontri con le
organizzazioni sindacali per quanto riguarda gli sviluppi della
situazione produttiva e occupazionale, c'è da dire che fino ad oggi
l'azienda non ha fatto ricorso alla cassa integrazione.
Président
La parole au Conseiller Tibaldi.
Tibaldi (FI)
Per una breve replica. La prima parte della
risposta dell'Assessore conferma quel rallentamento produttivo che
ho già sottolineato durante l'illustrazione dell'interpellanza,
rallentamento che certamente provoca non solo la nostra
preoccupazione ma, come ripeto, anche quella di chi lavora lì
dentro. Una flessione che purtroppo è confermata da fatti, una
flessione - e qui mi sento di fare una sottolineatura - che si
verifica anche con questo mancato versamento contributivo, sulla
cui risposta lei ha glissato un po' troppo velocemente; la sua
risposta - lei ha detto che sarà oggetto di accordi con le
rappresentanze sindacali - conferma che l'azienda è inadempiente da
questo punto di vista.
Gli interventi sul versante della ricerca sembrano lasciare
qualche perplessità, anche qui si potrebbe avanzare qualche
obiezione. Il centro di ricerca, che ha assorbito diverso denaro,
sembrerebbe adesso essere oggetto di cessione ad un'azienda
americana. Il centro di ricerca avrebbe dovuto sviluppare nuove
tecnologie, ma ci pare di capire che l'azienda sia inchiodata a
vecchi schemi e a prodotti che non sempre sono innovativi e
competitivi sul mercato.
Assessore, oggi ci limitiamo a prendere atto, anche con
rammarico, di certe conferme che arrivano per voce sua,
riservandoci di approfondire e di tenere sotto controllo la
situazione di un'industria che ci sta a cuore, di un'industria che
rientra in quello che è un disagio che riguarda anche altre realtà
della media e bassa Valle e che sta a dimostrare uno stato di crisi
non solo congiunturale, come lei diceva, ma anche strutturale che
sta investendo la realtà industriale valdostana.
Président
Collègues conseillers, je vous propose de
suspendre les travaux du Conseil, la séance reprendra à 16
heures.
La séance est levée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK