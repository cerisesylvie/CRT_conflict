Consiglio Regionale della Valle d'Aosta - Oggetto del Consiglio n. 1837 del 28 febbraio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula
Oggetto del Consiglio n. 1837 del 28 febbraio 1996 - Resoconto
SEDUTA ANTIMERIDIANA DEL 28 FEBBRAIO 1996
OGGETTO N. 1837/X Situazione del complesso polisportivo di
Châtillon. (Interpellanza)
Interpellanza Premesso:
a) che l'Amministrazione regionale ha realizzato un complesso
polisportivo nel Comune di Châtillon;
b) che l'opera è stata inserita in un programma di
infrastrutture ricreativo-sportive di alto livello;
c) che la costruzione del complesso è stata particolarmente
lunga e travagliata, oltre che dispendiosa;
d) che diversi lavori di rifinitura non sarebbero stati
effettuati a regola d'arte;
e) che il complesso è in stato di abbandono, in attesa di essere
gestito da qualche ente pubblico o privato, e che è stato oggetto
recentemente di atti vandalici;
f) che i campi da tennis e il campo di calcio a cinque sarebbero
inadeguati a ospitare incontri di un certo livello agonistico, in
quanto sottodimensionati e quindi non omologabili;
i sottoscritti Consiglieri regionali
Interpellano
l'Assessore competente per sapere:
1) se è a conoscenza dei limiti di ospitalità agonistica della
struttura e in quale modo intende ovviarvi;
2) quali sono i tempi e le modalità relativi all'affidamento
della gestione del complesso in oggetto, per evitare che perduri lo
stato di abbandono;
3) se ha verificato la qualità dei lavori di rifinitura
effettuati, specialmente di deflusso delle acque piovane ed
elettrici del parcheggio coperto.
F.to: Tibaldi - Linty
Presidente Ha chiesto la parola il Consigliere Tibaldi.
Tibaldi (LN) L'interpellanza è abbastanza chiara, serve a
conoscere quali sono le determinazioni dell'Amministrazione
regionale in merito al complesso polisportivo di Châtillon, che ha
una storia abbastanza complessa, datata perché risale al luglio
1987, quando fu predisposto il progetto iniziale.
Dal 1987 ad oggi, dopo varie vicissitudini, una doppia perizia
suppletiva che ha comportato un aumento di spesa della costruzione
che ha sfondato il cosiddetto quinto di appalto, siamo arrivati
all'edificazione conclusiva del Palazzetto, che adesso è un po'
dimenticato a sé stesso e soprattutto presenta delle singolari
anomalie. Io le ho elencate nell'interpellanza e sono dei limiti di
ospitalità agonistica della strutture riferiti a certe discipline,
in particolare i campi da tennis e il campo di calcio a cinque che
sarebbero inadeguati ad ospitare tornei regolamentari. Vorrei
sapere qual è il futuro di questo Palazzetto, a chi verrà affidato,
perché da un lato ci sono già dei pretendenti alla gestione,
dall'altro non si riesce a capire come sono motivate queste
indecisioni da parte dell'amministrazione competente nell'affidare
questa gestione.
Infine, vorrei sapere se a fronte delle numerose spese che sono
state affrontate dall'ente pubblico, non solo in termini di
progetto, che è costato la cifra di 600 milioni, ma anche in
termini di costruzione - siamo abbondantemente oltre gli 8 miliardi
rispetto ai 5 inizialmente previsti - qualche tecnico della Regione
ha verificato anche la qualità dei lavori effettuati, qui ho
indicato in particolar modo quelli di deflusso delle acque piovane
ed elettrici del parcheggio coperto. Quando ho fatto il
sopralluogo, non sono riuscito ad accedere all'interno, perché non
avevo tempo a disposizione e poi perché non c'è la disponibilità di
ingresso, come l'Assessore sa. Però il deflusso delle acque piovane
e gli impianti elettrici del parcheggio coperto lasciano a
desiderare, e mi spiego: il selciato del parcheggio coperto è ogni
tanto interrotto da singolari tubi di plastica che sono quelli che
contengono i fili elettrici, che arrivano a livello del sedime. Se
questo è un lavoro fatto a regola d'arte, a fronte della spesa
effettuata, non so come si possa parlare di lavoro fatto come si
deve. Se poi andate a vedere i pluviali sotto al parcheggio, sono
tutti gelati e spaccati, cioè è una cosa indegna.
Questa interpellanza mira a sensibilizzare l'attenzione
dell'Amministrazione su questo edificio, che giace pressoché
abbandonato, e a sapere quale sarà la sua destinazione, e
soprattutto sapere se di fronte a queste inadempienze, a mio avviso
contrattuali da parte di chi ha edificato e da parte di chi ha
diretto i lavori, l'Amministrazione intende fare qualcosa di
concreto.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Ringrazio gli interpellanti per aver voluto portare
questo argomento in discussione, per fare il punto su questo
complesso sportivo di Châtillon e per chiarire alcuni dubbi che ci
sono e comunque vedo nel contenuto della interpellanza qualcosa che
non è del tutto chiaro.
Il complesso è dotato di due campi da tennis coperti e di un
campo di calcio a cinque all'aperto, realizzati conformemente al
progetto approvato nel 1988. Relativamente ai campi da tennis
occorre precisare che sin dalla redazione del progetto iniziale era
prevista una destinazione che ne escludesse l'utilizzo per le
competizioni di un certo livello, tenuto anche conto che non è
stata preventivata la realizzazione di spazi per il pubblico.
Tuttavia le dimensioni dei campi risultano sufficienti per ottenere
l'omologazione per competizioni nazionali da parte della
federazione.
Relativamente al campo polivalente e di calcio a cinque
all'aperto, occorre precisare che la federazione ha modificato nel
tempo almeno tre volte e modifica periodicamente le dimensioni dei
campi per le competizioni. Anche qui però le dimensioni sono
sufficienti in questo momento per ottenere l'omologazione per le
competizioni nazionali da parte della federazione stessa.
All'interno poi del complesso esiste uno spazio polivalente per il
basket e per la pallavolo, ma non per il calcio a cinque; cioè
questo spazio che esiste all'interno non è un campo per il calcio a
cinque.
Per quanto riguarda la seconda domanda, quali sono i tempi e le
modalità relative all'affidamento della gestione del complesso in
oggetto per evitare che perduri lo stato di abbandono, si prevede
che alle forniture degli arredi essenziali, ai fini dell'utilizzo
degli spazi sportivi del Palazzetto, si possa provvedere con
l'appalto - quindi da parte nostra - a definire il tutto entro la
primavera di quest'anno - diciamo al massimo un paio di mesi se
vogliamo rimanere come termini più precisi -, dopo di che la
struttura verrà consegnata al comune, che provvederà alla gestione
del complesso stesso.
Il sindaco, sentito più volte su questo argomento, mi ha
comunicato proprio di recente che sta avviando le procedure per
l'appalto, tenendo conto che il comune ha avuto solo da un mese la
comunicazione ufficiale della non presa in carico da parte della
comunità montana della gestione della struttura stessa. Sembrava
infatti opportuno che una struttura di questa dimensione fosse
gestita dalla comunità montana, la quale invece non ha ritenuto
opportuno farlo, quindi il comune sta in questo momento avviando le
procedure necessarie per provvedere all'appalto nel momento in cui
noi, finito l'appalto dell'arredo, glielo consegneremo.
Per quanto riguarda il terzo punto, devo dire che sono tuttora
in corso di esecuzione i collaudi amministrativi e tecnici che
hanno lo scopo di verificare la qualità dei lavori attinenti a
questa struttura. Quindi sicuramente, nella eventualità che ci
fossero - come sembra anche da quello che ha detto il Consigliere
Tibaldi - delle irregolarità nella costruzione e nella
realizzazione, verranno fatte le azioni opportune per salvaguardare
l'interesse dell'Amministrazione.
Presidente Ha chiesto la parola il Consigliere Tibaldi.
Tibaldi (LN) Parto da questa ultima considerazione. Se un
privato commissiona un'opera di questo genere a fronte della cifra
spesa e si trova dei lavori fatti in questa maniera, come minimo lo
prende a schioppettate il suo impresario. Mi auguro che i collaudi
di controllo rilevino questi vizi di qualità nell'esecuzione dei
lavori, perché come cittadino di Châtillon ritengo che siano stati
veramente buttati i soldi del contribuente a guardare quest'opera,
non dico nella sua sostanza, nella sua natura, ma nella rifinitura
di certe opere che la riguardano.
Salto alla prima domanda: se l'Assessore è a conoscenza dei
limiti di ospitalità agonistica della struttura e in quale modo
intende ovviarvi. Ci sono dati discordanti su questo punto, perché
rispetto al progetto iniziale sì ci sono state delle modificazioni,
però il complesso sin dall'inizio, sin dal momento in cui è stata
concepita la sua collocazione come impianto sportivo, è sempre
stato definito come impianto ricreativo-sportivo di livello
regionale, quindi qualitativamente superiore ad altri impianti.
Tant'è che, se è stata impegnata una certa spesa, non era certo una
somma esigua - e lo abbiamo visto tutti quanti - e le previsioni
erano di realizzare un complesso sportivo che avesse le qualità
idonee non solo ad ospitare tornei regolamentari, ma soprattutto ad
ospitare il pubblico che assiste normalmente alle competizioni
sportive. E questo per i campi da tennis è già impossibile farlo,
perché abbiamo due campi di tennis che con difficoltà permettono il
torneo di doppio in quanto le bande laterali sono
sottodimensionate, e addirittura non possono essere oggetto di
ospitalità per competizioni sportive dove possa accedere il
pubblico. Sono due palloni all'interno del quale stanno i campi di
misura e basta.
Questo è un grosso difetto progettuale, una grossa mancanza da
parte dei progettisti o delle varianti progettuali che si sono
susseguite negli anni, perché non è possibile continuare a spendere
soldi così come, per esempio, nell'infrastruttura sportiva che
abbiamo a Saint-Vincent, dove anche lì per pochi centimetri non si
possono fare tornei regolamentari, e l'Assessore lo sa. Ma a
Châtillon, a pochi chilometri di distanza, con una spesa ancora
superiore, abbiamo replicato gli stessi errori. Allora io dico che
bisogna mettere in dubbio la competenza specifica di certe persone
che vengono chiamate agli incarichi progettuali, o addirittura
all'esecuzione dei lavori.
Altra questione. Venendo allo stato di abbandono in cui versa il
Palazzetto, ecco mi sono dimenticato di parlarne
nell'illustrazione, però anche l'Assessore l'ha potuto verificare
perché l'ho scritto puntualmente nell'interpellanza, sono stati
commessi atti vandalici su questa struttura. Cioè, la struttura
versa in stato di abbandono ed è preda dei soliti noti o ignoti che
si divertono a tagliare i teloni, a scrivere sui muri, proprio
perché non c'è una gestione, non c'è un punto di riferimento che
permetta l'utilizzo del palazzo, anche se ha queste grosse carenze
dimensionali di tipo sportivo.
Per quanto riguarda sempre l'ospitalità agonistica, e non so se
l'Assessore è stato dovutamente informato, che recentemente la
Giunta comunale di Châtillon ha ricevuto le delegazioni delle
principali associazioni sportive che operano sul territorio e
numerose rimostranze sono state fatte da costoro al sindaco e ai
suoi assessori nei confronti proprio dei limiti che presenta questa
struttura. Abbiamo una bella struttura esteticamente piacevole,
collocata anche in un contesto urbanistico altrettanto piacevole
perché vicino ad un edificio come il Castello del Barone Gamba e ad
una moderna struttura come l'Ecole hôtelière, e noi abbiamo questi
grossi limiti. Cioè, anche l'utilizzo è veramente minimo.
E' ovvio che di fronte a queste limitazioni, chi domani si
appropinquerà a sorbirsi la gestione, metterà in conto queste cose,
perché qui non si possono fare competizioni che lancino anche
l'infrastruttura sportiva come punto di riferimento per le varie
squadre e le varie discipline agonistiche.
Mi auguro che l'Assessore, quando avrà disposto i controlli di
collaudo, effettui anche le dovute rilevazioni su questi limiti
dimensionali della struttura agonistica.
L'ho informato delle lamentele che sono pervenute da diverse
associazioni sportive; mi auguro che l'Assessore se ne faccia
portavoce visto che in questo momento ha la competenza necessaria
per affrontare al meglio il problema. E mi auguro altrettanto che
la gestione venga quanto prima affidata a persone competenti, che
siano in grado di valorizzare questa importante struttura.
Si dà atto che, dalle ore 11,45, riassume la Presidenza il
Presidente Stévenin.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK