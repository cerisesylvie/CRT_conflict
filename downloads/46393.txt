Consiglio Regionale della Valle d'Aosta - Oggetto del Consiglio n. 2850 del 12 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2850 del 12 ottobre 2023 - Resoconto
OGGETTO N. 2850/XVI - Interpellanza: "Azioni volte a
garantire un adeguato servizio sanitario a tutti i cittadini
valdostani".
Marguerettaz (Presidente) -
Punto n. 49 all'ordine del
giorno. Per la presentazione, la parola al collega Manfrin.
Manfrin (LEGA VDA) -
Come l'Assessore ricorderà, ci
eravamo trovati in quest'aula per discutere della maglia nera che
era stata assegnata alla Valle d'Aosta rispetto ai dati della
nostra sanità regionale. Questo era quello che era emerso da alcuni
dati e da uno studio che era stato poi reso noto proprio dal
Ministero della salute e, come abbiamo visto dispiacendoci di
quanto accadeva, la maglia nera alla Valle d'Aosta sui LEA è stata
nuovamente assegnata dalla Fondazione Gimbe, che ha redatto una
propria relazione sullo stato di salute delle sanità regionali. Nel
dettaglio Gimbe ha analizzato le differenze tra gli adempimenti
2020 e quelli del 2021 al fine di valutare la graduale ripresa
dell'erogazione dei LEA dopo lo scoppio della pandemia, misurando i
punteggi totali delle Regioni e le
performance
nazionali su
tre macrolivelli assistenziali. Qui si può scorgere che dal 2020 la
griglia dei LEA è stata sostituita da 22 indicatori CORE, nuovo
sistema di garanzia, suddivisi in queste tre aree: la prevenzione
collettiva e sanità pubblica, l'assistenza distrettuale e
l'assistenza ospedaliera. In ogni area, rispetto allo studio che è
stato reso noto, le Regioni potevano tenere un punteggio compreso
fra 0 e 100 e venivano considerate adempienti se raggiungevano meno
60 punti in tutte e tre le aree. Al contrario, se il punteggio era
inferiore anche a una sola area, la Regione risultava dai dati
inadempiente. Ne emerge da quella che è stata l'analisi generale
dello studio dei dati che, fatta eccezione per la Sardegna e la
Valle d'Aosta, che nel 2021 hanno peggiorato le proprie
performance
, in tutte le altre regioni dopo lo stress test
del 2020, i punteggi LEA sono aumentati seppure in maniera
differente, questo è quello che si può leggere, è uno stralcio del
report
che abbiamo potuto leggere. Questo sempre per
inquadrare la valutazione in generale rispetto a tutte le Regioni,
anche per effettivamente verificare se vi siano poi dei
cambiamenti, dei punteggi assegnati. Rispetto al 2020, le Regioni
adempienti nel 2021 salgono da undici a quattordici, ovvero
l'Abruzzo, la Basilicata, l'Emilia Romagna, il Friuli, il Lazio, la
Liguria, la Lombardia, le Marche, Provincia Autonoma di Trento,
Piemonte, Puglia, Toscana, Umbria e Veneto. Dal 2020 al 2021 le
Regioni diventate adempienti sui LEA sono Abruzzo, Basilicata e
Liguria. Rimangono inadempienti sette Regioni: Campania, Molise,
Provincia Autonoma di Bolzano, Sicilia con un punteggio
insufficiente in una sola area: la Sardegna con un punteggio
insufficiente in due aree e la Calabria e la Valle d'Aosta
insufficienti in tutte e tre le aree. Nel dettaglio, per il 2021,
la nostra Regione fa assegnare 45,31 punti nell'area della
prevenzione, questo è il dato più basso purtroppo che c'è tra tutte
le Regioni, il 49,31 dietro alla sola Calabria, che ha totalizzato
un punteggio di 48,51 in quella dell'assistenza distrettuale e
52,59 in quella ospedaliera, davanti al Molise, con 48,55 punti. Su
un massimo possibile di 300 punti, quindi sommando tutte le aree
che erano considerate, la Valle d'Aosta si classifica all'ultimo
posto con 147,2 punti, inadempiente quindi secondo il nuovo sistema
di garanzia ministeriale. Il peggioramento, stando alle
elaborazioni di Gimbe, tra il 2021 e il 2020 è di 43,1 punti in
meno, il dato peggiore fra tutte le Regioni. Questa pagella
peraltro evidenzia anche una cosa molto importante, cioè che c'è un
importante
gap
fra la sanità del Nord e la sanità che sta al
Sud, mentre in fondo alla classifica si trovano tutte le Regioni
del Sud e poi c'è la Valle d'Aosta che è in fondo a tutto ed è
l'unica Regione del nord.
Sappiamo, da quello che è stato resto noto dagli organi
d'informazione che lei ha chiesto un incontro, Assessore,
ovviamente mi rivolgo a lei, con il Ministro della salute Schillaci
che era finalizzato, questo è quello che ha dichiarato, "Oltre a
illustrare le necessità della sanità valdostana, ad allineare il
sistema di monitoraggio dei LEA con la nostra realtà così
particolare e specifica". Inoltre ha evidenziato una diminuzione
dei tempi di attesa quando l'hanno intervistata nel merito di
queste valutazioni: "Un miglioramento dei dati sulle tempistiche di
presa in carico, permanenza ai boarding in Pronto Soccorso".
Noi abbiamo preso atto dei dati, lei, Assessore, ha difeso
sempre il settore che le è stato assegnato dicendo che tutte queste
valutazioni non tengono conto di una serie di fattori. Quello che
trovo incompatibile con questa valutazione è che, per esempio, è
vero che siamo la Regione più piccola d'Italia ma non siamo tanto
dissimili, ad esempio, dal Molise, nel senso che abbiamo un numero
di abitanti che è di poco inferiore rispetto al Molise. Ci sono
Regioni che sono montane, quindi non differiamo da Regioni che sono
altrettanto montane come le Province Autonome di Trento e di
Bolzano. Ci sono Regioni che sono a Statuto speciale, altre che
sono a Statuto ordinario, ci sono Regioni che hanno caratteristiche
che possono essere simili alla nostra per popolazione, per
conformazione geografica, per tipologia di gestione della sanità.
In tutto questo non ci può essere una giustificazione che dice: "Va
beh, ma è colpa dei dati e i dati purtroppo ci collocano lì",
perché i dati vengono presi male o letti male, lei lo ha detto. Lei
ha detto che c'è stata una diminuzione dei tempi di attesa, un
miglioramento dei dati sulle tempistiche.
Io vorrei tanto crederci, Assessore, però devo dirle che c'è chi
passa delle ore nella sala d'attesa del Pronto Soccorso. Penso che
lei lo sappia, credo che lei abbia segnalazioni quotidiane, noi
tutti le abbiamo. C'è chi si sente dire addirittura che gli esami
non possono essere programmati perché non c'è posto, perché le
liste di attesa non sono neanche aperte perché ormai sono piene e
quindi si vedrà tra un anno. Di fronte a tutte queste cose, non si
può parlare solo di una percezione, è evidente che ci sia qualcosa.
Io spero che lo smentiscano ma mi dicono che, per esempio, adesso
c'è una persona che ha dei problemi polmonari e che è ricoverata,
che è stata trovata positiva e le si dice: "Va beh, adesso sei
ricoverato e se sei anche positivo, puoi andare a casa". Io spero
che questo non corrisponda a verità, nel caso si approfondiranno le
motivazioni. A fronte di questo, con quest'interpellanza riteniamo
che sia importante andare a capire qual è stato il dialogo e quali
sono le motivazioni di quanto avvenuto, di quanto lei ha esposto
sugli organi d'informazione e quali siano le azioni intraprese,
visto l'annunciato dialogo con il Ministro della salute, per
garantire un servizio adeguato a tutti i cittadini valdostani.
Presidente -
Per la risposta, la parola all'assessore
Marzi.
Marzi (SA) -
Avrò l'opportunità d'incontrare il Ministro
alla salute il prossimo mese di novembre 2023: considerata la
rilevanza dell'argomento, già lo scorso 28 giugno ho scritto
infatti al Ministro della salute chiedendo un incontro finalizzato
a rappresentare le peculiarità e le criticità che caratterizzano il
nostro territorio, sul quale in alcuni casi gli indicatori
standardizzati sono naturalmente utili, ma non risultano aderenti e
funzionanti rispetto alla nostra realtà. Su questo tema abbiamo
avuto molti contatti con la Segreteria del Ministro per trovare una
data utile all'incontro dati gli impegni del Ministro stesso e in
tal senso abbiamo anche dato notizia della lettera ai nostri due
Parlamentari, che ringraziamo per la loro collaborazione.
Come ho già evidenziato in risposta alla precedente iniziativa
del collega Aggravi, abbiamo potenziato l'attività di monitoraggio
dei dati e dei flussi collegati alle prestazioni erogate dal
Servizio sanitario regionale. Quest'attività rappresenta uno degli
impegni prioritari dell'Assessorato e si pone un duplice obiettivo:
a) rendere i flussi informativi effettivamente rispondenti alle
attività che vengono svolte sul territorio regionale valdostano,
garantendo la completa trasmissione di tutte le informazioni
richieste; b) individuare i settori sui quali è necessario
potenziare e rafforzare gli interventi. Migliorare la gestione dei
flussi è di estrema importanza in quanto significa rendere
maggiormente coerenti i dati alla nostra realtà ed evitare che
dalle statistiche emergano letture negative, con conseguente danno
d'immagine alla sanità regionale, nei confronti di tutti coloro che
quotidianamente si impegnano per garantire l'assistenza sanitaria
in tutte le sue forme. Contemporaneamente la competente struttura
dell'Assessorato ha già intrapreso un proficuo dialogo con i
competenti uffici tecnici ministeriali preposti alla determinazione
degli algoritmi per il calcolo dei valori regionali al fine di
approfondire la tematica.
Il primo effetto del dialogo è stata l'identificazione degli
elementi che hanno condotto alla pubblicazione di indicatori con
valori insufficienti, quelli del 2021 che lei ha citato, che mi
permetto di dire sono sempre gli stessi. I dati, belli o brutti che
siano, sempre gli stessi, vari interlocutori li hanno resi pubblici
e naturalmente tutte le volte si è riaperto il giusto o sbagliato
can-can. È emersa anche l'esigenza di potenziare l'attenzione
dedicata alla qualità dei dati sanitari, un'attenzione che va
condivisa con i competenti uffici e servizi dell'Azienda USL
impegnati nell'implementazione dei dati che vanno a costituire
ciascun flusso informativo. Il primo impegno che abbiamo assunto da
subito per garantire un servizio adeguato è stato quello di rendere
strutturali i momenti di confronto tra i tecnici dell'Assessorato e
i tecnici dell'Azienda USL; in buona sostanza stiamo predisponendo
un ufficio flussi dedicato all'interno del Dipartimento a cui ho
già fatto cenno sempre in risposta all'interrogazione di ieri. Gli
organi d'informazione hanno sottolineato a più riprese i vari
deficit negli esiti di monitoraggio degli indicatori relativi ai
LEA, che, di fatto, sono le prestazioni e i servizi che il servizio
sanitario nazionale e regionale è tenuto a garantire a tutti i
cittadini.
Precisiamo che le pubblicazioni del 2023 fanno riferimento agli
indicatori LEA del 2021 in quanto gli stessi vengono pubblicati
annualmente, ma con uno scarto di due anni rispetto all'anno di
pubblicazione. Gli indicatori oggetto di monitoraggio sono definiti
dal Decreto del Nuovo sistema di garanzia per il monitoraggio
dell'assistenza sanitaria e riguardano i tre livelli di assistenza:
prevenzione, territorio/distretti e ospedali. Alcuni indicatori
monitorano aspetti su cui i piccoli numeri che caratterizzano la
nostra realtà producono effetti statistici con elevata incidenza.
Ciò comporta che alcune piccole variazioni possono portare a non
raggiungere il valore di soglia di 60 che rappresenta la
sufficienza. Stiamo quindi lavorando sugli indicatori che
necessitano di un maggiore monitoraggio e l'obiettivo è quello di
individuare eventuali errori statistici, migliorare la qualità dei
dati e i livelli di prestazione, ove necessita che gli stessi
debbano essere potenziati.
Per rendere maggiormente efficace quest'attività, abbiamo
coinvolto i vertici aziendali al fine di condividere strategie di
monitoraggio continuo alle attività erogative che necessitano di
essere potenziate. Con gli indirizzi e obiettivi, la famosa
delibera di indirizzi che ho citato e che è stata approvata in
Giunta il 29 settembre 2023, la 1105, sono state individuate
soluzioni organizzative condivise con l'Azienda che contribuiranno
a migliorare l'efficacia dell'azione che ho descritto.
Ora mi prendo i cinque minuti che restano per dare un passaggio
di natura comunicativa che ovviamente non vuole essere una
captatio benevolentiae
nei confronti del collega Manfrin, il
quale, appena io smetterò di parlare, giustamente ci "picchierà"
rispetto al tema di cui sopra, però, secondo me, è importante fare
un distinguo su tre temi. Quello che si sta rendendo evidente è
che, vista la peculiarità del Servizio sanitario regionale che si
autofinanzia, non c'è mai stata particolare attenzione da parte
dell'Azienda e del Dipartimento ai dati e soprattutto al flusso dei
dati, in alcuni casi anche a mandare i dati. Noi siamo una
particolarità rispetto al Servizio Sanitario Nazionale, per cui noi
questi dati non li abbiamo mai filati più di tanto perché, di
fatto, prima non erano così importanti e anche perché, di fatto, ci
autofinanziamo. Autofinanziandoci, il fatto di fare attenzione ai
dati non è mai stato il principale obiettivo della sanità
valdostana, anche quando le cose andavano benissimo, tanto per
essere chiari. Il tema dati quindi è una cosa diversa dai reali
problemi che la sanità valdostana ha o non ha. In alcuni casi
questi dati evidenziano anche dei problemi della sanità valdostana,
per cui noi siamo impegnati su tre fronti.
1) gestire, analizzare e collaborare di più per fare in modo che
i dati vengano studiati, analizzati, rendicontati
in
continuum
;
2) questi dati evidenziano anche dei problemi del servizio
sanitario valdostano: evidenziando dei problemi, diventano anche
uno strumento per poter migliorare, per cui da una parte dobbiamo
lavorare di più sui dati, dall'altra parte sui problemi che la
sanità valdostana ha, indipendentemente dai dati, e a volte grazie
anche a questi c'è la possibilità d'intervenire in maniera
migliore;
3) nel momento in cui si ricoprono dei ruoli istituzionali,
indipendentemente dal fatto che ci siano dei problemi negli ambiti
che
pro-tempore
si gestiscono, naturalmente non si può -
come invece si può fare da privati cittadini - dare solo ed
esclusivamente delle visioni negative.
In questo momento la sanità pubblica nazionale e anche quella
regionale hanno dei problemi oggettivi- in alcuni casi strutturali,
in alcuni casi si potevano prevenire tanto per essere chiari - sui
quali il semplice evidenziare continuativamente dei problemi, non è
detto che porti dei vantaggi, soprattutto quando - e non sto
parlando ovviamente del Consiglio, sto parlando dei
social
,
sto parlando dei bar e via discorrendo - l'unico messaggio
continuativo che si lancia sia a livello regionale che a livello
nazionale è "il Servizio Sanitario Nazionale pubblico non
funziona". Questo è un dato molto delicato da continuare a
comunicare in questa maniera massiva. Prendo, ad esempio, le liste
d'attesa: noi stiamo facendo delle analisi sulle liste di attesa
della Regione Autonoma Valle d'Aosta e stiamo scoprendo che nel
periodo prima del Covid erano peggiori rispetto a quelli
attuali.
Ora che questi dati fossero peggiori è poco importante, visto
che invece il percepito dei cittadini, a partire dal Covid in poi,
è che il servizio sanitario pubblico, compreso quello valdostano,
non funziona, per cui è molto importante distinguere questi tre
aspetti:
1) i dati sono una maniera di comunicare che in questo momento,
tra l'altro a livello nazionale, stanno assumendo sempre più
significato, perché sono diventati uno strumento attraverso il
quale Agenas e il Ministero comunicano con le Regioni, che poi di
fatto finanzia. Questi dati vanno tutti bene per la Valle d'Aosta?
Alcuni sì, alcuni no. Alcuni di questi dati non vanno bene per
colpa nostra, altri non vanno bene perché siamo una Regione a parte
per le nostre dimensioni e per i servizi che rendiamo. Questi dati,
quando dicono cose brutte, sbagliano sempre? No, a volte dicono la
verità, quindi diventano uno specchio per poter leggere meglio la
sanità regionale valdostana, ma, per poterla leggere bene, bisogna
anche fare in modo che questi dati vengano attenzionati di più.
Fino ad oggi, per i motivi di cui sopra, cioè perché noi, visto che
ci autofinanziamo, non gli davamo tanto retta, in alcuni casi i
dati dicevano una cosa giusta, ma tanto non ce li filavamo, in
altri casi non ce li filavamo anche quando dicevano delle cose
buone, per cui occuparci dei dati risulta essere una cosa
positiva;
2) da un punto di vista istituzionale e da un punto di vista
comunicativo, considerato che il periodo è assolutamente delicato,
è necessario da parte di chi ricopre dei ruoli istituzionali, anche
quando perennemente si viene a conoscenza di continue criticità,
cercare di assorbire l'impatto, tenere botta, lavorare tutti i
giorni per migliorare le cose e non aggregarsi al lato di coloro i
quali - e non sto parlando dei colleghi Consiglieri - continuano a
dire soltanto cose negative. Questo istituzionalmente è sbagliato e
anche perché noi abbiamo bisogno in alcuni casi di renderci anche
appetibili ai nostri confini, perché, di fatto, da soli non ce la
possiamo fare. È sempre stato così, lo è a maggior ragione in un
periodo storico come questo dove il personale sanitario manca e
quindi dobbiamo cercare di renderci ancor più attrattivi.
Dalle ore 16:33 assume la Presidenza il vicepresidente
Sammaritani.
Sammaritani (Presidente) -
Per la replica, la parola al
consigliere Manfrin.
Manfrin (LEGA VDA) -
Assessore, spero di sorprenderla,
nel senso che, come lei sa, si deve cercare di essere obiettivi
perché le bugie hanno le gambe corte, quindi se, da una parte, c'è
l'attinenza a dare tutta una visione negativa e addossare sempre le
colpe, è evidente che queste cose poi dopo, se non sono effettive,
hanno vita breve.
Innanzitutto le dirò che apprezzo una sorta di ammissione del
fatto che non c'è un muro e che quindi il fatto che ci siano dei
dati negativi in parte, giustamente secondo la sua visione, è un
problema di dati, ma dall'altra parte è un sintomo anche di alcune
criticità della nostra sanità, quindi questo lo apprezzo
assolutamente. Io credo che essere vicendevolmente onesti ci aiuti
anche a progredire nel nostro percorso. Lei ha detto che sono state
adottate una serie di soluzioni organizzative sfidanti, io mi
auguro che siano sicuramente quelle che possono migliorare la
situazione; lei comprenderà però, Assessore, che, di fronte
sicuramente a una situazione critica dell'intera sanità del nostro
Paese, e probabilmente forse non solo, la risposta che noi possiamo
e dobbiamo dare a chi sta fuori da qui non è: "Eh, va beh, però da
altre parti va meglio" oppure: "Eh, va beh, però noi abbiamo dato
dei dati, non è proprio così negativo, ci sono anche delle cose
positive". Dobbiamo affrontare il tutto con la massima trasparenza
possibile, dire: "Sì, ci sono effettivamente dei problemi, stiamo
provando a trovare delle soluzioni e le soluzioni potrebbero essere
queste o queste altre". Secondo me, il paravento della realtà
diversa e differente della Valle d'Aosta rispetto alle altre non
regge molto, probabilmente può essere utilizzato per un esempio che
lei ha fatto in aula, mi pare che l'avesse fatto sulle nascite o
forse su un certo tipo di tumori: "Non ce ne sono sufficienti, non
c'è un numero sufficiente di tumori e quindi non si può raggiungere
un certo tipo di statistiche, quel dato manca e mancando quel dato
questo può dare origine a una certa lettura". È altrettanto vero
però che se confrontiamo alcuni dati con alcune realtà che sono al
confine della nostra Regione, quando persone vanno a usufruire di
prestazioni sanitarie al di fuori, spesso raccontano che c'è un
mondo diverso, che c'è un'assistenza diversa, in alcuni casi
migliore, in altri anche eventualmente peggiore, ma che ci sono dei
tipi di organizzazione diversi.
Credo che, senza denigrare assolutamente la nostra sanità, che
sicuramente è composta da centinaia e migliaia di persone che
cercano di fare onorevolmente il loro lavoro, magari ci sono alcune
mancanze e alcune criticità su cui si può porre un rimedio senza
per forza dover dare la colpa ai dati o nascondersi dietro di essi.
Apprezzo un passo avanti che lei ha fatto verso la trasparenza e mi
auguro davvero che questi dati che si produrranno in futuro poi
possano essere registrati in maniera positiva per la nostra
comunità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK