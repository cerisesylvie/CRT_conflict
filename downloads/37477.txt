Consiglio Regionale della Valle d'Aosta - Oggetto del Consiglio n. 1237 del 20 maggio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Piano socio-sanitario regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1237 del 20 maggio 2015 - Resoconto
OGGETTO N. 1237/XIV - Interpellanza: "Iniziative per il
riordino della sanità regionale territoriale".
Presidente
- Per l'illustrazione, chiede la parola la
Consigliera Morelli, ne ha facoltà.
Morelli (ALPE)
- Merci Président.
Premetto che non è semplice e non sarà esaustivo affrontare con
un'interpellanza un tema come quello della riorganizzazione della
sanità territoriale. Un tema vastissimo, di cui già abbiamo
discusso sia in Consiglio regionale che in Commissione, che prevede
un percorso naturalmente molto articolato e molto complesso;
tuttavia abbiamo voluto presentare quest'interpellanza per fissare
alcuni punti fermi rispetto a questo percorso.
È un tema complesso, lo ribadisco, che si origina da presupposti
che tutti condividiamo, su cui tutti concordiamo...che si
sostanziano nella necessità di rispondere in modo più adeguato ai
nuovi bisogni di salute dei cittadini, rispondendo in modo equo,
dando pari opportunità di cura a tutti. Opportunità di cura...che
siano cure tempestive, cure meglio rispondenti alle necessità dei
cittadini e questo indipendentemente dal reddito e dalla posizione
geografica di ognuno. Per fare ciò concordiamo che è necessario
promuovere il territorio come sede primaria di assistenza, perché
più prossima al cittadino, ma anche perché è unanimemente
riconosciuta la necessità di riequilibrare il rapporto
ospedale/territorio, rapporto che probabilmente nella nostra
regione è stato portato a dare all'ospedale una posizione
preminente rispetto al territorio negli scorsi decenni. Questa
situazione oggi non è più sostenibile: non lo è più dal punto di
vista economico-finanziario e vi è una necessità pressante di
ottimizzare la spesa, ma non lo è nemmeno dal punto di vista
dell'organizzazione, perché dobbiamo ovviare al problema delle
liste d'attesa, al problema degli ingorghi anche del pronto
soccorso, a cui si è già cercato di dare delle risposte anche qui
in Consiglio regionale con degli interventi legislativi, ma
dobbiamo anche e forse soprattutto far fronte ad un aumento dei
pazienti cronici, dei pazienti non autosufficienti che quindi
necessitano di cure continue. È quindi necessario superare la
concezione dell'ospedale come luogo privilegiato della sanità in
cui si affrontano le situazioni di acuzie per andare ad integrare
maggiormente i servizi sul territorio. Abbiamo già avuto modo anche
in Consiglio regionale di condividere il fatto che gli indicatori
della sostenibilità del nostro sistema, quali il numero degli
accessi impropri al pronto soccorso, l'indice di ospedalizzazione,
ma anche la durata delle degenze in ospedale, sono nella nostra
regione ancora leggermente superiori rispetto a quanto è
auspicabile e quindi confermano la necessità di un'inversione di
tendenza che porti appunto ad una migliore integrazione fra
ospedale e territorio. Siamo naturalmente ben coscienti che
garantire un servizio sanitario di qualità in una regione di
montagna, per di più con i numeri piccoli come i nostri sia
costoso...sia più costoso! Non lo diciamo noi, lo dicono fior fior
di studi che confermano, che dimostrano come ogni prestazione
fornita in zone di montagna costi di più per motivi che sono
evidentemente ben comprensibili: che vanno dalla densità di
popolazione sul territorio, dalla complessità morfologica, dalle
condizioni metereologiche al fatto che è molto più difficile fare
economia di scala in un territorio come il nostro. I nuovi bisogni
di salute che si sono verificati nel corso di questi ultimi
decenni, che vanno dalla prevenzione alla cura delle malattie,
all'invecchiamento della popolazione e quindi alla cronicizzazione
delle malattie, necessitano di una continuità tra i vari livelli
sanitari e quindi tra quelli che sono i tre livelli: quello
dell'emergenza, quello dell'ospedale e quello del territorio e noi
ci rendiamo conto che sono delle sfide complesse che è necessario
raccogliere. Della riorganizzazione territoriale della nostra
sanità parla diffusamente il Piano socio-sanitario
2011-2013
,
che è tuttora in corso di validità, ma parlano
anche due documenti che ci sono stati forniti nel 2013 e nel 2014
in concomitanza con la discussione del bilancio, che sono due
documenti dell'Assessore alla sanità che ribadiscono quali sono le
priorità per l'anno successivo in ambito sanitario e tutti questi
documenti riportano la necessità di un riordino della sanità
territoriale.
Alle enunciazioni di principio devono ovviamente fare seguito
delle azioni concrete e, poiché il collega Chatrian non perde
occasione per ricordarci che l'Amministrazione parla per atti, la
nostra iniziativa va proprio nel senso di conoscere quali sono le
azioni, quali gli atti deliberativi a cui si vuole dar corso per
affrontare il riordino della sanità regionale e territoriale.
Abbiamo posto alcune domande puntuali per capire se in quest'azione
ci si ispiri a modelli già esistenti e quali sarebbero i modelli a
cui ci si ispira, quali siano gli attori coinvolti in tale
riflessione e quali i tempi di stesura di un eventuale piano
programmatico e, infine, quali siano le criticità individuate
nell'attuale sistema e quali i punti salienti della
riorganizzazione. Ci è sembrato corretto e necessario anche rendere
partecipe il Consiglio regionale di queste problematiche che
naturalmente riteniamo tutti molto importanti e quindi ascolteremo,
Assessore, la sua risposta con molta attenzione, ben consci del
fatto che non sarà possibile esaurire completamente il tema, ma
comunque ci attendiamo da parte sua alcune puntualizzazioni.
Grazie.
Presidente -
Per la risposta, l'Assessore Fosson, ne ha
la facoltà.
Fosson (UV)
- Grazie Presidente.
Io penso che questa sia un'interpellanza molto opportuna e anche
politicamente significativa, perché, se vogliamo condividere un
percorso, bisogna proprio discutere di questa sfida. È una sfida
complessa ma, dicevo, opportuna perché proprio in questi giorni
sono di attualità le agitazioni sindacali dei medici di famiglia,
attraverso le quali le stesse organizzazioni ribadivano
l'importanza del medico di famiglia, ma soprattutto la necessità
del rapporto fiduciario, mentre tra gli stessi sindacati vi è una
parte che pensa di abolire il decreto Balduzzi, che stabilisce
maggiori coperture del servizio di cure primarie. Certo che, di
fronte ad una situazione complessa come questa, queste agitazioni
bloccano tutta una riforma, che, come ho detto, non può essere
fatta senza il medico di famiglia. Noi confermiamo - lo abbiamo
detto tante volte - la nostra attenzione al territorio perché c'è
un aumento dei malati cronici e perché c'è la necessità di
diminuire i ricoveri in un territorio difficile come il nostro. Gli
atti deliberativi: noi abbiamo rinnovato tutti i responsabili
dell'Area Territoriale e messo lì le nostre migliori
professionalità disponibili al momento e devo dire che nei
distretti si è già ripresa un'attività di prevenzione e di
confronto con le comunità locali e i cittadini sulle questioni
sanitarie. Confermo, peraltro, l'atto deliberativo su cui stiamo
lavorando, quello che ho definito "l'aggiornamento del Piano
sanitario", cioè manteniamo i tempi pur avendo un periodo di
pensionamenti importanti all'interno della sanità: tre dirigenti
significativi nel settore sono andati in pensione e penso però che
per fine giugno ci sarà un primo documento da presentare in
commissione, che prevederà, tra l'altro, anche una revisione della
legge n. 5 del 2000: "Norme per la riorganizzazione del servizio
sanitario regionale".
"I modelli previsti": questa è una domanda interessante. Tutto
si rifà a quello che è il Patto nazionale della salute dell'anno
scorso, presentato ad agosto; quel patto in cui noi abbiamo
ottenuto la deroga sui modelli stringenti del Balduzzi, dei
rapporti ospedalieri. All'articolo 5, del Piano della salute si
dice:
"al fine di promuovere un modello multiprofessionale e
interdisciplinare...si prevedono le UCCP e le..."
, cioè si
prevede un modo diverso di fare la medicina territoriale; con
associazionismi, mettendo i medici nelle sedi distrettuali,
lavorando in modo sinergico e di squadra con tutti gli altri
specialisti. L'altro nostro modello sarà quello delle case della
salute. I nostri responsabili della sanità territoriale e il
Direttore sanitario son stati in Toscana a visitare
l'organizzazione delle case della salute, soprattutto su quella che
è la medicina di iniziativa e la presa in carico. Siamo però
davanti anche delle criticità importanti, perché non esiste un
quadro legislativo preciso, cioè non esiste un piano nazionale
approvato. Io le leggo quello che ha scritto l'altro giorno prima
dello sciopero il Presidente Rossi della Toscana, che è un uomo
serio, ma che è stato a lungo tempo Assessore alla sanità,
responsabile degli Assessori alla sanità:
"occorre un accordo a
livello nazionale che permetta alla nostra Regione di riorganizzare
le cure primarie, che permetta in tutte le Regioni la realizzazione
di una riforma necessaria per la sopravvivenza"
e quindi un
vuoto normativo che non può che essere negativo, per una riforma
che bisogna portare avanti con una condivisione degli attori, ecco,
non si può fare questa riforma senza avere un percorso definito da
norme precise.
Presidente
- Prosegua Assessore.
Fosson (UV)
- ...grazie, chiedo scusa.
C'è quindi in questo momento, di fronte a tutta quest'esigenza
che ha ben definito lei, ai modelli che noi ci siamo previsti, un
vuoto legislativo nazionale, perché i medici di famiglia sono
convenzionati, non sono dipendenti. In ogni caso noi cerchiamo
comunque di portare avanti la riorganizzazione creando dei modelli
facilitatori, cioè invitare i medici di famiglia a cambiare il loro
tipo di organizzazione, perché il medico singolo con un'ora di
ambulatorio aperto non può essere una risposta a tutte le cose che
diceva lei; da qui la necessità di stabilire dei modelli operativi
attrattivi in cui il medico di famiglia si senta motivato a
lavorare in gruppo. È un percorso non facile, c'è già qualcosa a
Verrès, con un associazionismo che funziona bene, stiamo cercando
di portarlo nell'altro grande distretto: a Morgex. È chiaro che,
quando non tutti i medici del territorio sono d'accordo, la cosa
diventa un po' difficile. I medici di medicina generale, ripeto,
sono dei convenzionati, per cui non si può intervenire con norme
obbligatorie, ma cerchiamo comunque di farlo. Se dal punto di vista
governativo ci fosse un'approvazione di quanto vi è scritto
nell'articolo 5 del Piano della salute o si arrivasse ad applicare
il decreto Balduzzi, modificato magari per il nostro territorio,
l'estensione del servizio di cure primarie potrebbe prevedere anche
il coinvolgimento del servizio di guardia medica.
C'è chi parla di portare i convenzionati ad un rapporto di
lavoro subordinato. Questo è un discorso che non possiamo
affrontare noi, però certo con il dipendente il rapporto potrebbe
essere diverso. Questo è il quadro attuale, che non è semplice, ma
in ogni caso bisognerà cercare con quello che abbiamo di portare
avanti questa riorganizzazione, che è fondamentale. Noi sul
territorio possiamo sicuramente migliorare per diminuire anche
questa centralità dell'ospedale, che per certi versi non regge più.
Il territorio dev'essere comunque rinforzato e riorganizzato.
Aggiungerei, e concludo, che in questa logica riorganizzativa anche
i "localismi" giocano il loro ruolo, come ad esempio in bassa
Valle, quando abbiamo avuto un Comune che era d'accordo e l'altro
Comune che non lo era rispetto all'ipotesi di riorganizzare i
medici con H12 nel nostro poliambulatorio. È una strada che
comunque vogliamo sicuramente intraprendere; anche se non c'è
nessuna normativa nazionale di riferimento.
Presidente
- Grazie Assessore. Per la replica, ha chiesto
la parola la Consigliera Morelli, ne ha facoltà.
Morelli (ALPE)
- Merci Président
.
Intanto devo dirle che mi rincresce un po' che lei citi il
Presidente Rossi, che sarà anche stato un buon Assessore alla
sanità, ma che abbiamo avuto modo di sentire in un suo intervento
recente in televisione cosa pensa delle Regioni a statuto speciale
e conseguentemente anche della gestione della sanità. Mi rendo
conto che sono argomenti complessi e non è facile dare risposte
puntuali, però devo dirle francamente, Assessore, che qualche
risposta concreta in più me l'aspettavo. Attendiamo con ansia di
vedere questa delibera di aggiornamento del Piano socio-sanitario
che lei ci annuncia per il mese di giugno, però forse queste sfide
vanno prese in carico con più decisione. Non dobbiamo dimenticare
che i soggetti direttamente coinvolti da queste sfide sono i
cittadini, in questo caso sono i cittadini più deboli, più fragili,
gli ammalati, i disabili, gli anziani e quindi bisogna proseguire
con molta convinzione in questo percorso. È ancora necessario
colmare un fossato che esiste tra l'assistenza ospedaliera e i
medici di medicina generale anche nella nostra regione.
Io mi aspettavo, Assessore, da lei una risposta un po'
più...fatta di azioni concrete riguardo ad una riorganizzazione
della rete di strutture sul territorio. Giustamente lei dice:
"
bando ai localismi"
...sì, dobbiamo farci...dovete, visto
che, insomma, al Governo ci siete voi...dovete farvi carico anche
di decisioni che talvolta possono essere scomode, però bisogna
assolutamente governare il cambiamento. È lo stesso discorso che
faccio regolarmente con l'Assessore Rini per quanto riguarda la
rete delle biblioteche. Bisogna prendere delle decisioni e portarle
avanti. Ci vuole del coraggio, ci vuole senso di responsabilità, ma
bisogna farlo, così come mi aspettavo, le confesso, qualche
aggiornamento sull'informatizzazione del sistema, che è una parte
importante. Le farò allora per il prossimo Consiglio
un'interpellanza puntuale sull'informatizzazione del sistema per
sapere a che punto è il fascicolo elettronico sanitario, perché
anche quello è un punto importante della territorializzazione del
nostro sistema sanitario, che permetterebbe di creare dei legami
più facili tra ospedale e medici di medicina generale, perché molto
spesso le informazioni sui pazienti mancano e questo è sicuramente
un grosso limite...e poi anche riguardo all'assistenza domiciliare
integrata dove la nostra Regione può sicuramente fare ancora di
più.
En tout cas
la ringrazio per la risposta, naturalmente
lo sapevo che non sarebbe stata esaustiva, comunque è un dibattito
che è in corso e su cui dobbiamo continuamente aggiornarci. La
ringrazio.
Presidente
- Grazie Consigliera Morelli. Credo che
possiamo concludere qui i lavori del mattino. I lavori saranno
ripresi alle 15,30, a tutti buon appetito.
---
La seduta termina alle ore 13.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK