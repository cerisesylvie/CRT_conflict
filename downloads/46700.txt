Consiglio Regionale della Valle d'Aosta - Oggetto del Consiglio n. 3086 del 21 dicembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3086 del 21 dicembre 2023 - Resoconto
OGGETTO N. 3086/XVI - Interrogazione: "Ipotesi di apertura di
nuovi distributori di metano sul territorio regionale" e
Interpellanza: "Soluzioni all'assenza di punti di erogazione di gas
metano per gli autoveicoli".
Bertin (Presidente) -
Riprendiamo i lavori, siamo al
punto numero 36 dell'ordine del giorno, che verrà affrontato
insieme al punto numero 13. Consigliere Distort, per
l'illustrazione, ha facoltà di intervenire.
Distort (LEGA VDA) -
Grazie Presidente, come ha detto il
collega pari grado Consigliere Segretario, parliamo del tema del
distributore di metano per autotrazione.
Questa interpellanza quindi fa seguito a quanto recentemente
riportato dagli organi di informazione in merito alla chiusura
dell'unico distributore di metano presente sul territorio
regionale, posto nel Comune di Pollein. Questo è il dato all'epoca
di redazione dell'interpellanza, poi sappiamo che ci sono stati
sviluppi; allora, non risultava chiara la durata del periodo di
chiusura dell'impianto in questione.
Chiaramente, ci siamo chiesti e ovviamente ci siamo dati una
risposta, motivo per cui abbiamo proseguito col deposito di questa
iniziativa, chiedendoci qual è il motivo che ci porta a rendere
l'argomento di interesse dell'Aula, sapendo benissimo che
riguardiamo una dinamica relativa a un'attività privata, quindi
un'attività che corre lungo binari che non sono necessariamente
quelli che discendono dall'applicazione dell'attività
amministrativa del Governo. Però, questa domanda, che abbiamo
inteso come domanda retorica, ha avuto immediatamente una risposta
dal punto di vista proprio della strategia, dell'elemento
strategico, perché un distributore a metano per autotrazione nel
territorio regionale, che è l'unico punto di erogazione su tutto il
territorio, non è soltanto questione che riguarda un'attività, ma è
questione che riguarda le dinamiche strategiche di una comunità, di
un'intera comunità.
Noi sappiamo che il metano, in particolare, ha una forte
collocazione in ambito della visione di sostenibilità, noi sappiamo
che il metano è il carburante che produce la minore quantità di
emissioni di particolato e meno ossidi di azoto rispetto a altri
carburanti, oltre a contribuire fortemente all'abbattimento
dell'emissione di gas serra, soprattutto con l'utilizzo di
biometano; poi, chiaramente, c'è una serie di vantaggi relativi al
fatto che, essendo più leggero dell'aria, si volatilizza in caso di
fuoriuscita, ha un elevato punto di infiammabilità rispetto agli
altri carburanti, i serbatoi - quindi dal punto di vista della
sicurezza - sono soggetti a rigide norme di omologazione e
controlli periodici, è economico, con più o meno 3,50 euro si
possono percorrere 100 chilometri e l'Italia, proprio per questi
elementi, ha la rete di distribuzione più capillare d'Europa, ma,
ahimè, dolente nota, in Valle d'Aosta noi abbassiamo, invertiamo
completamente questa tendenza, e questo non certo per farci
un'autoflagellazione, ma per farci una critica, riflettere su una
critica costruttiva.
Aggiungiamo il fatto che noi siamo una regione a vocazione
turistica, quindi i servizi che offre il nostro territorio ai
turisti sono il biglietto da visita di questa nostra vocazione
produttiva, e quindi anche il servizio di distribuzione di metano
sul territorio rientra in questa dinamica di servizi resi; sappiamo
poi che molte case automobilistiche offrono diversi modelli
alimentati a metano, anche nell'ambito dei veicoli commerciali e
pesanti; pensiamo anche al traffico di mezzi pesanti sul nostro
territorio: quindi il fatto di poter disporre di un punto di
rifornimento diventa un elemento strategico, anche per incentivare,
per indirizzare un certo tipo di flusso.
La conversione di tanti automezzi verso l'alimentazione a metano
costituisce una tra le scelte che rientrano nell'ottica di una
mobilità sostenibile, per la quale la Regione Valle d'Aosta, in
linea agli obiettivi posti dall'Unione Europea, si è spesa e
continua a spendersi, da quanto risulta, in dispositivi
legislativi, normativi, di incentivazione e di programmazione, e
quindi per coerenza a questi vantaggi, a questa visione, a questa
attività amministrativa orientata verso una visione di mobilità
sostenibile, noi inquadriamo tutti questi elementi, a fianco al
fatto che i principali vantaggi del metano per l'autotrazione sono
chiaramente elementi che concorrono a una visione, che è anche una
visione politica; poi deve applicarsi, deve avere dei punti di
caduta, nel senso che deve poi concretizzarsi e dovrà
concretizzarsi attraverso tutta una serie di meccanismi che un sano
ragionare politico dovrà mettere in atto.
Noi, dal punto di vista dell'opposizione, portiamo l'attenzione
su questo argomento, proprio dal punto di vista, sicuramente, della
segnalazione di una criticità, ma che non finisce, certo, nella
criticità fine a se stessa, nella segnalazione fine a se stessa,
ma, come molto spesso ci caratterizza, noi vogliamo innescare dei
processi attivi, intelligenti, operativi e di visione; ed è proprio
per questo che noi chiediamo, interpelliamo il Governo regionale
per conoscere, sia in atto o negli intendimenti futuri, una
strategia che favorisca e, in questo caso, garantisca la presenza
strategica di punti di erogazione di gas metano a servizio degli
autoveicoli che attualmente e in futuro, dispongano di tale tipo di
alimentazione.
Avendo un solo distributore disponibile su tutto il territorio
regionale, chiaramente ribadisco che questo distributore non si
identifica in una attività, ma in qualcosa di fortemente strategico
per il nostro territorio.
Presidente
- Risponde l'assessore Bertschy.
Bertschy (AV) -
La risposta all'interpellanza va oltre a
quelle che sono le premesse e anche forse un po' la motivazione che
l'ha portata in quel momento in Aula, che è stata in particolare la
chiusura dell'impianto ad uso pubblico in zona Autoporto.
Perché? Perché giustamente, nell'illustrarla, il consigliere
Distort ha posto alcuni interrogativi, ma anche al Governo una
visione: quale tipo di visione ci può essere rispetto
all'erogazione del metano attraverso impianti di distribuzione in
Valle d'Aosta, in un momento in cui, se consideriamo gli aspetti
più puntuali, i numeri e anche la logica dell'offerta del mercato,
e quindi che le imprese stanno in piedi se c'è una domanda, e se si
può poi costruire rispetto a questa domanda un'offerta di
servizi... quindi, nell'affrontare la risposta, mi sono posto anche
io alcune domande e farò così: cercherò di dare una risposta
costruendo anche un po' quello che può essere un percorso di
lavoro.
Per affrontare la risposta dobbiamo dirci quali sono attualmente
le possibilità e anche l'organizzazione dei servizi: disponiamo in
Valle d'Aosta di 72 impianti che erogano solo benzina e gasolio, 4
impianti erogano benzina, gasolio e GPL, un impianto eroga benzina,
gasolio e metano, un impianto eroga solo GPL. La risposta di questi
impianti è data per tutto il sistema del parco macchine funzionanti
dei Valdostani e delle imprese valdostane, ma anche per tutto
quello che in Valle d'Aosta transita e anche per l'offerta
turistica.
Lo dico perché se dovessimo limitare la risposta alle auto
immatricolate in Valle d'Aosta, oggi a metano, tutte a metano,
abbiamo 42 auto immatricolate; il parco macchine è composto da 296
autoveicoli dati da autobus, autocarri e autovetture per trasporto
di persone. Quindi la risposta è: ci sono poche auto immatricolate.
Naturalmente non c'è possibilità di estendere questa rete di
impianti, anzi, a volte va anche in difficoltà l'impianto che
attualmente svolge questo servizio. In passato esisteva un impianto
privato, come tutti sappiamo, che è quello della SVAP che per un
periodo ha svolto anche temporaneamente questo servizio, ma
l'attuale azienda non ritiene di porsi sul mercato anche per tutte
le limitazioni che ci sono, quindi quando è stata fatta la vostra
interrogazione abbiamo anche ricevuto da un paio di turisti la
domanda "dove vado a rifornirmi", perché evidentemente poi quando
uno arriva in Valle d'Aosta e non ha neanche più la possibilità di
farlo, si pone un limite che è la carenza di una risposta a un
servizio che è comunque importante.
I limiti di un'azione politica quali sono? Noi abbiamo una
legge, che è la 36/2000, che a un certo punto è stata emendata con
l'articolo 26 bis e ha permesso di fornire dei contributi
attraverso un bando per la realizzazione di un impianto di
erogazione di distribuzione GPL; è un contributo che è stato dato
nel 2010-2011 e che ha permesso appunto a una PMI di realizzare
questo servizio. Il limite però dell'attuale agire politico - ed è
per quello che dobbiamo provare a ragionare insieme su come andare
avanti - è che l'investimento non è sufficiente, nel senso che la
copertura, la gestione, lo sviluppo dell'investimento... un
contributo pubblico- come sta succedendo per gli impianti ad
idrogeno sul PNRR - aiuta a sostenere l'investimento, ma poi c'è il
costo di gestione, il costo di mantenimento di un servizio che vale
in generale per tutti quei servizi dove non c'è una grandissima
richiesta e quindi la logica del mercato porta a non avere
un'economia di gestione.
Rispetto a questo, credo che il punto di partenza per provare a
fare qualche ragionamento che vada oltre a questi numeri e ai
limiti attuali debba essere quello di capire se si può ragionare su
un'implementazione che deve venire dietro una logica più di visione
politica della legge, che possa affrontare il tema degli aiuti di
Stato, perché i contributi a gestione oggi hanno quel limite e vale
per tutta la fase di avvio della filiera dell'idrogeno, perché oggi
quasi tutti gli impianti che sono stati finanziati al 50% dei costi
di investimento sconteranno la difficoltà nei primi anni di
diventare redditizi, perché fino a quando non ci sarà una richiesta
del mercato per la fornitura, evidentemente lo scompenso di
gestione si presenterà nella gestione del servizio di erogazione
anche dell'idrogeno. Quindi era un tema ed è un tema sul quale sto
e stiamo lavorando proprio perché vorremmo comunque ragionare per
sostenere, attraverso delle modifiche di quella legge, anche la
fase di attuazione e di inizio del lavoro dell'utilizzo del vettore
idrogeno per quello che riguarda il trasporto su gomma, per quello
che riguarda il trasporto commerciale e per quello che riguarda un
po' la costruzione della filiera che noi sappiamo essere composta
da chi deve produrre, da chi deve distribuire e da chi deve
consumare. Quindi assocerei questa fase di studio della legge a
tutte e due le questioni, perché se dovremo riuscire a essere di
aiuto in questa direzione, sapendo bene che nell'obiettivo di
andare a ridurre l'utilizzo di carburanti a fonte fossile - stiamo
parlando di carburanti che sicuramente daranno una risposta
migliore rispetto al gasolio e alle benzine - però dobbiamo tenere
in considerazione anche questo, ma i servizi da dare per coloro che
hanno investito e stanno ancora investendo nell'utilizzo del metano
vanno tenuti nella giusta considerazione in una regione che è
turistica, è commerciale e che deve provare a dare una risposta che
superi l'attuale limitazione che il mercato ha presentato per
mantenere in piedi i servizi e soprattutto per svilupparne di
nuovi, perché comunque un impianto è sempre un impianto ad Aosta,
distante da altre zone del territorio.
Da parte mia, come Governo, l'obiettivo è di lavorare in una
fase di confronto a una modifica della legge che tenga in
considerazione anche la questione che è relativa all'inizio della
produzione dell'erogazione dell'idrogeno, una volta completata la
filiera che si sta un po' alla volta costruendo.
Presidente
- Consigliere Distort, a lei la parola.
Distort (LEGA VDA) -
Grazie Presidente, grazie assessore
Bertschy per la risposta.
Mi conforta che dalle sue parole emerga una volontà di
allineamento alla suggestione che noi abbiamo proposto, perché è
chiaro che lei non si è trincerato nel fatto che le dinamiche di
cui parliamo, relative a un distributore di gas metano, non
rientrano nelle competenze dirette del Governo regionale; lei
comunque ha capito esattamente quello a cui noi volevamo arrivare,
cioè di avere una sensibilizzazione relativa a una visione, una
visione strategica, una visione politica che poi va a cercare una
strategia, definisce una strategia e poi va a concretizzarsi
attraverso un percorso.
Sicuramente non è facile, anche perché è vero che lavoriamo in
una situazione dove, come sempre,
c'est l'argent qui fait la
guerre
e quindi la sostenibilità economica di gestione di
un'attività deve funzionare, e quindi i numeri relativi alla
possibilità di svolgimento di questa economia di gestione è chiaro
che non giocano a favore della volontà di innescare meccanismi di
imprenditoria in questo specifico settore, questo è chiaro, ed è
proprio per questo che l'attività politica deve trovare delle
strade per avere non solo una sorta di mettere in atto dei
meccanismi compensativi, perché poi finiscono per essere pure
contribuzioni che tra l'altro non fanno bene all'economia, però
chiaramente avere una visione per sapere come operare.
Noi chiaramente avremo il Piano regionale dei trasporti, sarà un
elemento importante, avere e declinare l'obiettivo e le dinamiche
di un certo tipo di mobilità sostenibile; sappiamo anche che
comunque ci sono situazioni di contorno ai temi che poi
condizionino i temi stessi, quindi pensando a qualcosa che non è
direttamente legato all'attività di un erogatore di metano per
autotrazione, ma che comunque lavora in maniera corollaria, lavora
intorno, mette in moto dei meccanismi che poi ricadono esattamente
su quest'attività, facciamo un esempio: le contribuzioni che
vengono date per gli autoveicoli elettrici di per sé vanno subito e
immediatamente a drogare un mercato, però l'obiettivo è quello di
mettere in moto una virtuosità che poi va a generare una sorta di
meccanismo che poi prosegue in maniera autonoma, così si spera che
succeda. In ogni caso, condivido con voi, in chiusura, soltanto
delle riflessioni: a noi interessava la presa di consapevolezza
sulla questione, l'abbiamo percepito, è ancora tutto da sviluppare,
ma abbiamo percepito la presa di consapevolezza, questa presa di
consapevolezza che avviene però attraverso la determinazione; lei,
Assessore, deve essere determinato - se lo lasci dire, se non altro
perché ho qualche anno più di lei posso dirglielo dal punto di
vista anagrafico -, ricordando che non esiste circostanza, né
destino, né fato che possa ostacolare la ferma risolutezza di un
animo determinato, e la determinazione non rende le cose facili,
però le rende possibili, è così che funziona: se una cosa la si
vuole, in qualche modo si cerca, si trova la strada per
ottenerla.
È chiaro che se invece non la si vuole e non interessa, si trova
anziché una strada, una scusa.
Prendete queste mie riflessioni come un sano e ostinato
incoraggiamento, perché in ballo non c'è soltanto la bontà o meno
di un'azione di governo, ma il bene di un'intera comunità. Questa è
sempre la linea, il tenore delle nostre iniziative.
Presidente
- Consigliere Manfrin, ha facoltà di
intervenire.
Manfrin (LEGA VDA) -
Grazie Presidente. Parto dal fondo,
ovvero dalle considerazioni che l'assessore Bertschy ha fatto
rispetto alla riduzione di utilizzo dei carburanti di fonte
fossile.
Non è un mistero, Assessore, il fatto che la Lega, tanto in
Italia quanto in Europa, si sia schierata contro la chiusura della
produzione di motori ad alimentazione endotermica sulla base di una
presunta ideologia
green
che, per convincere le persone,
deve obbligare a non avere automobili né altri mezzi che abbiano
l'alimentazione che un certo tipo di Europa ha scelto.
Ci siamo schierati fieramente contro perché, partendo dalla
considerazione generale, abbiamo visto per esempio sulla parte
della CO2, sempre che poi la CO2 sia direttamente responsabile del
riscaldamento globale e la CO2 di produzione umana, di produzione
antropica; questa è una questione che viene dibattuta ed è
interessante poi anche vedere come si svolge, ma l'Europa è
responsabile dell'8% delle emissioni di CO2 a livello mondiale, il
nostro Paese dello 0,91% e noi oggi stiamo discutendo
sull'elettrificazione, su questo, su quell'altro, sul
teleriscaldamento e quindi diventa abbastanza divertente.
Però, quale è la considerazione di fondo? Si va a tendere verso
questa riduzione obbligando le persone; quando si è passati dalla
trazione animale a quella delle macchine non è che si è dovuto
obbligare le persone, si è visto che era più efficiente, oppure che
in alcuni casi era più conveniente e questa è diventata in
automatico un'alternativa utilizzabile.
Parimenti, sempre fra quelle che vengono considerate le fonti
fossili, c'è l'alimentazione, quella di cui parliamo adesso, ovvero
quella del metano, così come quella del GPL, che sono fonti fossili
che sono considerate più pulite rispetto al gasolio, che rimangono
fonti fossili ma hanno un costo differente. Noi, in realtà, come
tutti, desideriamo un ambiente più pulito, più vivibile, penso che
questo sia un desiderio di tutti, nessuno lo vuole più sporco e
meno vivibile. Quello che però riteniamo è che sia importante dare
la possibilità a chi sceglie delle formule di alimentazione, che
sono magari anche più convenienti, come per esempio il metano
rispetto all'alimentazione tradizionale del gasolio o della
benzina, dare la possibilità di avere la facoltà di utilizzarlo; ha
fatto, secondo me, e la ringrazio per la sua analisi, una ottima
fotografia e quello che però magari mi sono perso - le chiederò
magari con un cenno se riesce - è che lei ha parlato di 42 veicoli
immatricolati a metano, di 296 autoveicoli in totale, considerando
anche il trasporto pubblico, mezzi e quant'altro, ma in questi
vengono considerati anche quelli ibridi... ok, quelli solo ad
alimentazione.
Immaginando e allargando anche la platea agli ibridi, abbiamo
sicuramente numeri in più, per esempio alcune delle segnalazioni
che abbiamo ricevuto riguardano proprio anche i veicoli ibridi,
quindi abbiamo sicuramente una platea che è superiore. Poi ha
giustamente introdotto bene un tema che è quello del turismo, cioè
presenze superiori rispetto a quelle che sono gli abitanti, che
sicuramente sono cicliche, sono stagionali, ma aumentano anche qui
la platea a cui ci rivolgiamo.
Io, sinceramente, mi sono chiesto effettivamente, e ho
apprezzato la riflessione che ha fatto rispetto all'idrogeno e al
sostegno, anche rispetto alla questione degli aiuti di Stato su
questo tema, perché avere la possibilità in una piccola regione, ed
è questo purtroppo spesso quello che da molte parti non si
comprende, cioè dare attenzione alle piccole realtà, è più
difficile perché non si comprende la loro natura. È più logico
pensare, soprattutto per chi sta magari in alcune zone, penso a
Bruxelles, nei lontani palazzi, immaginare grosse realtà di milioni
di abitanti, è più difficile pensare alla piccola realtà che ha un
solo distributore e dire "no, tu non puoi sostenere nessun
distributore di questo tipo perché è un aiuto di Stato, guai a
te".
Ecco, quindi io voglio recepire, come giustamente ha fatto anche
il collega Distort, il suo spunto positivo e mi auguro che sia
foriero di novità positive, per questo riteniamo che sia importante
dare la possibilità a chi sceglie in maniera assolutamente autonoma
e libera un'alimentazione di tipo diverso, che viene considerata
anche più pulita, pensare che chi deve alimentare la propria
automobile a metano debba andare fuori dalla Valle d'Aosta per
poter fare rifornimento, è sicuramente qualcosa su cui non possiamo
credere che possa avvenire.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK