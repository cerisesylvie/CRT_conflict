Consiglio Regionale della Valle d'Aosta - Oggetto del Consiglio n. 2188 del 23 marzo 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2188 del 23 marzo 2023 - Resoconto
OGGETTO N. 2188/XVI - Approvazione di mozione: "Modifica del
protocollo di riammissione a scuola dopo un periodo di malattia
degli allievi, finalizzata all'abolizione dell'obbligatorietà di
presentazione del certificato medico".
Bertin (Presidente) -
Punto n. 13 all'ordine del giorno.
Per l'illustrazione della mozione, si è prenotato il consigliere
Distort a cui passo la parola.
Distort (LEGA VDA) -
Con questa mozione si vuole portare
all'attenzione dell'aula l'argomento del certificato di rientro a
scuola per gli studenti che abbiano fatto registrare un'assenza
superiore ai cinque giorni per la scuola primaria e secondaria. Noi
sappiamo che in base alle disposizioni statali, ai sensi del
decreto del Presidente Consiglio dei Ministri del 25 febbraio 2020,
all'articolo 1 comma 1 lettera C, si dispone che la riammissione
nelle scuole di ogni ordine e grado, per assenze dovute a malattia
di durata superiore a cinque giorni, avviene dietro presentazione
del certificato medico.
Si rileva che da ulteriori disposizioni statali il provvedimento
di obbligatorietà del certificato medico viene fatto rientrare
nella competenza legislativa concorrente delle Regioni e, di
conseguenza, a tutt'oggi già diverse Regioni (Lombardia, Piemonte,
Friuli Venezia Giulia, Liguria, Provincia di Trento, Provincia di
Bolzano, Emilia Romagna, Umbria, Marche, Lazio e Veneto) hanno
rimosso l'obbligatorietà di produzione del certificato medico per
la riammissione a scuola.
È evidente che la necessità di una certificazione medica
costituisce un ulteriore aggravio per le incombenze della categoria
medica, la quale tra l'altro, a seguito dell'evento pandemico e del
congestionamento del settore, è già particolarmente impegnata e
sovraccaricata su vari fronti in ambito sanitario e ulteriormente
penalizzata dalla carenza di personale registrato in questo periodo
storico. Fra l'altro va precisato anche, a beneficio degli studenti
e delle famiglie, che ovviamente questa procedura risulta un
ulteriore aggravio per le incombenze e per l'organizzazione delle
famiglie rispetto ai figli che frequentano gli istituti scolastici.
Quindi, un aggravio per la categoria medica, un aggravio per le
famiglie e, tra l'altro, a fronte di che cosa? A fronte di una
letteratura scientifica, nella quale mi permetto con umiltà da
architetto di entrare, in un campo che non mi appartiene, che è il
campo medico.
Abbiamo in aula un medico che potrà confermare o smentire quanto
io sto per dire, ma da quanto risulta dalla letteratura medica, il
momento nevralgico legato alle malattie infettive, e guardo il
dottor Barmasse, nonché collega, è nella fase di incubazione. Più
raramente nella fase di convalescenza si riscontra la nevralgicità
dei fenomeni di contagio. Quindi, ecco che abbiamo da un lato le
incombenze per le famiglie, abbiamo le incombenze per la categoria
dei medici di famiglia e dall'altro lato una letteratura
scientifica che, in qualche modo, va a raccontare una situazione
che porterebbe, come buon senso, le dinamiche in altra
direzione.
Non nego e non escludo anche un altro elemento, legato agli
studenti: se da un punto di vista organizzativo non si riesce a
gestire con perfetto sincronismo il certificato medico, lo studente
è costretto a uno o due ulteriori i giorni necessari di assenza in
attesa dell'ottenimento del certificato medico, quindi anche una
penalizzazione dal punto di vista didattico.
Mi sembra che siano tante le penalità, da un lato, a fronte di
un'indicazione medica che risulta più orientata in altra direzione.
Concludo con una riflessione dal punto di vista medico,
semplicemente riferendo quanto nel concepimento di questa mozione è
stato l'affiancamento a alcuni medici e l'ottenimento da parte loro
di giudizi, di suggerimenti. Mi ha colpito particolarmente un
giudizio, che tra l'altro si è ripetuto in vari casi da parte di
diversi medici che abbiamo interpellato, una frase ricorrente: "Ho
scelto di fare il medico per curare la gente e mi trovo a compilare
scartoffie".
Con tutto ciò premesso, con questa mozione chiediamo al Governo
regionale di predisporre una modifica del protocollo di
riammissione a scuola, dopo il periodo di malattia degli allievi,
che conduca all'abolizione dell'obbligatorietà di presentazione del
certificato medico attualmente previsto.
Presidente -
Apriamo la discussione generale. Si è
prenotato l'assessore Marzi. La discussione generale è ancora
aperta.
Marzi (SA) -
La mozione presentata dal collega Distort
pare di fatto riferita all'abolizione dell'obbligo della
certificazione medica prevista dal DPR n. 1518 del 1967, e già
l'anno indica il fatto che questo tipo di attività medica di fatto
è assolutamente datato dal punto di vista dei contenuti, in quanto
riferito a un contesto epidemiologico, sociale, scolastico
estremamente modificato e rivoluzionato nelle sue caratteristiche e
superato, tra l'altro, dalla stessa normativa che prevede, al sesto
capoverso dell'articolo 42, che l'alunno che sia rimasto assente
per malattia dalla scuola per più di cinque giorni, può esservi
riammesso soltanto previa visita di controllo del medico
scolastico, ovvero in assenza di questi, dietro presentazione alla
direzione della scuola o dell'istituto di una dichiarazione del
medico curante circa la natura della malattia e l'idoneità della
frequenza.
Questa certificazione comporta una scarsa utilità, come tra
l'altro richiamato anche nella presentazione del collega, in quanto
le malattie infettive sono spesso contagiose in una fase di
incubazione, ma raramente quando il soggetto è convalescente.
Inoltre, la riammissione alla scuola materna, alla scuola
dell'obbligo e alle scuole secondarie superiori dopo malattia,
rientra tra i compiti del pediatra di libera scelta.
In effetti, tra l'altro, la questione è stata affrontata da
molte Regioni con provvedimenti normativi che hanno abolito la
necessità di certificazione per il rientro a scuola dopo assenza
prolungata per malattia. Anche la sentenza del Consiglio di Stato,
n. 1276 del 14 marzo 2014, sostiene questa linea in un
pronunciamento che cita: "É da ritenersi legittima l'abolizione dei
certificati di riammissione a scuola dopo i cinque giorni di
assenza". La scelta, oltre a essere coperta da fonte legislativa,
si palesa perfettamente in linea con le osservazioni del gruppo di
lavoro ministeriale nel cui ambito è emersa la scarsa utilità delle
predette certificazioni, sull'assunto che le malattie infettive
sono spesso contagiose appunto in una fase di incubazione, ma
raramente quando il soggetto è convalescente.
Sono quindi dell'avviso di accogliere la mozione, fermo restando
che devono rimanere valide le disposizioni relative a malattie
infettive di particolare rilevanza ai fini della sanità pubblica,
tra l'altro soggette a obbligo di segnalazione e notifica. Per
poter accogliere la mozione, propongo pertanto un emendamento che
"Impegna la Giunta regionale a portare all'attenzione del Consiglio
un disegno di legge di abolizione di tale certificazione medica a
scuola nel minor tempo possibile".
Prima di lasciare la parola al collega Distort, per correttezza
leggo perfettamente il testo della mozione che andremo a votare
emendata, sia nelle premesse che nell'impegnativa.
Il titolo della mozione resta: "Modifica del protocollo di
riammissione a scuola dopo un periodo di malattia degli allievi,
finalizzata all'abolizione dell'obbligatorietà di presentazione del
certificato medico". Nelle premesse c'è: "Richiamata la
disposizione statale ai sensi del decreto del Presidente del
Consiglio dei Ministri 25 febbraio 2020, all'articolo 1, comma 1,
lettera C, che dispone che le riammissioni nelle scuole di ogni
ordine e grado, per assenze dovute a malattia di durata superiore a
cinque giorni avviene dietro presentazione del certificato medico;
considerato che la necessità di una certificazione medica
costituisce un ulteriore aggravio delle incombenze della categoria
medica; precisato che per quanto riguarda gli allievi interessati e
le rispettive famiglie l'obbligatorietà del certificato medico
risulta un'ulteriore incombenza burocratica, il Consiglio regionale
impegna il Governo regionale a portare in Consiglio regionale nel
minor tempo possibile un disegno di legge di abolizione di tale
certificazione medica a scuola, salvo quando la certificazione sia
richiesta da misure di profilassi previste a livello nazionale e
internazionale per esigenze di sanità pubblica". Questo in una
qualche maniera l'ho anche presentato al collega Distort e gli
lascio la parola.
Presidente -
La parola al consigliere Distort, ne ha
facoltà.
Distort (LEGA VDA) -
Grazie Assessore. Io ho prenotato
subito il mio intervento, ma non vorrei in questo modo inibire la
libertà di poter intervenire da parte dei colleghi. É chiaro che
alla suggestione proposta dall'Assessore, si impone una mia
replica.
Lo scopo di una mozione è impegnare il Governo, e con questa
mozione noi abbiamo voluto impegnare il Governo ad adottare quanto
prima una misura per l'eliminazione dell'obbligo del certificato
medico di rientro. Noi però chiaramente non entriamo in merito al
come si effettua, al come si compie quest'impegnativa. A noi
interessa che si faccia e che lo si faccia al più presto, anche
perché l'anno scolastico tra un mese e mezzo, anzi mi correggo, tra
due mesi e mezzo si conclude - stavo per dare una notizia troppo
piacevole per gli studenti - però in ogni caso i tempi sono
limitati.
La vostra proposta di emendamento è ovvio che con queste
premesse ci trova d'accordo, d'altronde ci tengo a sottolineare che
la nostra opposizione, se avete notato e se hanno notato chi ci
ascolta, segue normalmente questa formula. Noi abbiamo una tendenza
a essere attenti alle necessità del territorio, come immagino sia
nel codice deontologico di ognuno di noi eletto in questa assise.
In questa nostra forte attenzione alle necessità del territorio,
noi proponiamo e portiamo all'attenzione dell'aula gli argomenti, e
non solo, noi portiamo all'attenzione dell'aula anche dei percorsi.
Noi studiamo, approfondiamo e individuiamo dei percorsi che
diventano il nostro suggerimento. È chiaro che se noi, per quanto
riguarda la nostra posizione, riusciamo a fare un buon tesoro di
comunicazione di questo modello di opposizione, che è alternativa
al battere i pugni sul tavolo ma è propositiva, ci mettiamo in
condizione di esprimere un DNA che rivela la nostra capacità a
essere forza di governo; questo è indubbio. Quindi in questa linea,
quando noi troviamo risposta da parte del Governo, sappiamo
perfettamente che in qualche modo i meriti si ripartiscono: noi
continuiamo comunque a ritenerci i padri, ad avere la paternità di
quest'iniziativa; lo dico non per una millantatura, non per un
vanto, ma lo dico per obiettività. Per cui ringrazio di aver avuto
questo spazio, confermo l'accoglienza dell'emendamento e riteniamo
di avere raggiunto l'obiettivo della nostra mozione.
Presidente -
Consigliere Perron ne ha facoltà.
Perron (LEGA VDA) -
Telegrafico, per due considerazioni.
Il collega Distort ha portato l'iniziativa, io vengo dal mondo
della scuola, quindi conosco benissimo queste dinamiche. Una delle
ratio
che stavano dietro alla visione dei cinque giorni -
quando ero studente ero uno che la scuola la tagliava spesso - era
quella che dopo i cinque giorni arrivavi lì e dicevi: oltre i
cinque giorni ci va il parere del medico, quindi devi tornare. So
benissimo come funziona, ho insegnato e quindi so benissimo come
funzionava, ma allo stesso tempo, dalla nostra parte politica, c'è
sempre il concetto di libertà: libertà e responsabilità. Se uno
vuole stare assente un
tot
di giorni, fingendo delle
malattie, sta alla scuola, sta al medico certificare una cosa
sbagliata? Si assumerà le sue responsabilità. Oltre i cinque
giorni, senza un vincolo di questo tipo, ognuno pagherà poi il
prezzo dello stare a casa facendo finta di stare malato. Questa è
la nostra visione, in generale.
Tutto quello che può essere poi snellito, sburocratizzato,
secondo noi va fatto, siamo la forza legata a questo concetto della
sburocratizzazione; tutto quello che si può togliere si tolga, se
si può si tolga. La tendenza già di ogni assemblea legislativa, ma
questo è per sua natura, è quella di creare nuove leggi, nuovi
regolamenti, nuovi lacci eccetera. È per sua natura, però allo
stesso tempo credo che quando possiamo, dobbiamo fare l'esatto
contrario; togliere, quando possiamo, liberare. Quindi, quando si
va in questo senso, secondo noi, la direzione è giusta e siamo
lieti che questo sia stato accolto. Penso che quest'idea di
togliere, possa essere un faro anche per ulteriori iniziative
future, invece di continuare ad aumentare il nostro carico
legislativo e burocratico di ogni sorta.
Presidente -
Consigliera Erika Guichardaz a lei la
parola.
Guichardaz E. (PCP) -
Solo per dire che anche noi
voteremo questa mozione che crediamo essere importante e, come ha
sottolineato l'assessore Marzi, arriva forse in modo un po'
tardivo, perché sono pochissime le Regioni che ancora hanno il
certificato medico per il rientro a scuola, sia per una questione
di burocrazia, come è stato evidenziato, sia per una questione di
carenza e di richieste da parte dei medici di famiglia, ma
soprattutto anche per le cose che sono state evidenziate prima.
Quindi, bene se il Governo regionale si attiva per rispondere,
anche lui come tutte le altre Regioni, di questo importante
provvedimento.
Presidente -
Chiudiamo la discussione generale. Ci sono
dichiarazioni di voto? Il Governo regionale è già intervenuto. Non
vedo dichiarazioni di voto, mettiamo in votazione la mozione con il
testo emendato già letto in precedenza dall'Assessore. La votazione
è aperta.
Esito della votazione:
Presenti, votanti e favorevoli: 34
La mozione è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK