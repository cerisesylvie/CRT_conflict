Consiglio Regionale della Valle d'Aosta - Oggetto del Consiglio n. 3081 del 7 ottobre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3081 del 7 ottobre 1987 - Resoconto
OGGETTO N. 3081/VIII - DIFFICOLTÀ DI ACCESSO AI SERVIZI
SANITARI DEI LAVORATORI STRANIERI PROVENIENTI DA PAESI EXTRA CEE E
DELL'AFRICA NORD OCCIDENTALE. - (Interpellanza)
PRESIDENTE:
Do lettura dell'interpellanza in oggetto,
presentata dal Consigliere Sandri:
INTERPELLANZA
AVENDO OSSERVATO che il numero di lavoratori stranieri
provenienti da Paesi extra CEE ed in particolare dai paesi
dell'Africa nord-occidentale è in continuo aumento nella nostra
Regione e che le condizioni economico-sociali di questi lavoratori
sono spesso molto precarie;
VENUTO A CONOSCENZA di notevoli difficoltà di accesso ai
servizi sanitari regionali da parte di questi lavoratori e dei loro
congiunti;
RITENUTO INDISPENSABILE, in accordo con le recenti normative
nazionali, intervenire per assicurare un pieno rispetto dei diritti
civili e sociali di tali immigrati a tutela della tradizione di
umanità e disponibilità tipica della nostra gente;
INTERPELLA
l'Assessore alla Sanità ed Assistenza Sociale per
conoscere:
- i motivi che ostacolano l'accesso al Servizio Sanitario
Nazionale dei lavoratori citati in premessa e delle loro
famiglie;
- se e come intenda fornire a questi immigrati i mezzi
conoscitivi per potersi avvalere dei Presidi socio-sanitari e
assistenziali della nostra Regione;
- se intenda affrontare questo problema in una ottica
preventiva che inizi ad evitare le gravi tensioni in atto in altre
Regioni italiane o in altri paesi della Comunità Europea.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Mi è stato segnalato che gli stranieri
presenti nella nostra Regione incontrano numerose difficoltà per
accedere alle strutture del servizio sanitario nazionale. Tali
difficoltà sono incontrate sia da persone regolarmente avviate al
lavoro in alcuni "mayens" della Valle e registrate all'ufficio di
collocamento di Aosta - e posso farvi avere i dati dell'Ufficio del
lavoro e della massima occupazione - sia da persone che, secondo la
legge nazionale, hanno ottenuto la residenza in Valle d'Aosta e la
licenza per l'esercizio del commercio ambulante, nonché da quel più
elevato numero di persone che si trovano in una situazione poco
chiara ed esercitano il commercio ambulante in forma
semi-clandestina (e mi riferisco a quegli immigrati che la stampa
chiama "Vo' coumprà?").
Vorrei osservare, come ho già scritto nelle premesse della
interpellanza, che questi lavoratori sono presenti in numero molto
elevato anche in Francia ed in Svizzera e si prevede che, per la
pressione demografica ed economica, essi abbiano ad aumentare tanto
nel nostro paese quanto nella nostra regione.
Penso, quindi, che si debba fare una certa riflessione su questi
problemi, per cercare di capire come mai queste persone incontrano
notevoli difficoltà per accedere alle strutture sanitarie della
nostra Regione, anche perché a volte esse sono state raggirate da
alcune agenzie di assicurazione dalle quali sono state convinte a
stipulare delle polizze assicurative private per beneficiare
dell'assistenza in caso di malattia.
L'interpellanza vuole accertare se la Regione intenda fornire a
questi immigrati le informazioni delle quali sembrano essere più
carenti, sulla localizzazione dei consultori e sull'organizzazione
dell'assistenza sanitaria in Valle d'Aosta, e le informazioni più
concrete e più pratiche affinché possano usufruirne.
Vorrei sapere, infine, se sia intenzione della Giunta, e in
particolare dell'Assessorato alla Sanità ed all'Assistenza Sociale,
prendere in considerazione questo problema, magari anche in
un'ottica preventiva. In altri paesi si è arrivati a costituire
delle associazioni tipo "S.O.S. - Racisme", "Ne touche pas mon
pot!" Poiché la Valle d'Aosta ha dimostrato di saper accogliere con
grande capacità diverse ondate immigratorie senza difficoltà, io
penso che, forse, dovrebbe dare dei segnali di disponibilità anche
in questo campo.
PRESIDENTE:
Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
In questa interpellanza si ripete quello
che il Presidente della Giunta ha già evidenziato in altre
occasioni e cioè si chiedono alcune cose, mentre se ne vogliono
sapere delle altre. Anche in una precedente interpellanza, infatti,
ho potuto sentire: "Ma l'Assessore non ha detto questo e non ha
detto quell'altro!". Io ho detto solo quello che mi è stato
richiesto.
In questo caso si parla di lavoratori. Possono essere lavoratori
dipendenti o lavoratori autonomi, ma ambedue le categorie hanno la
possibilità di essere assistiti dal servizio sanitario: i
lavoratori dipendenti perché, essendo assicurati, versano i
contributi previdenziali e assistenziali; quelli autonomi residenti
perché, pagando la tassa sulla salute (7,50% del reddito conseguito
in Italia o nel paese d'origine nell'anno precedente) oppure, in
caso di assenza di dichiarazione dei redditi, pagando la cifra
minima di 750 mila lire, possono essere iscritti al servizio
sanitario nazionale.
Piuttosto che di lavoratori, sarebbe stato preferibile - come
poi ha specificato meglio anche il Consigliere Sandri - fare
riferimento a coloro che risiedono solo temporaneamente in Valle o
che vi si trovano in qualità di clandestini. Per questi ultimi,
tuttavia, non vi è nessuna possibilità di assistenza, in quanto
quando vengono riconosciuti sono immediatamente rimpatriati. Quelli
che provengono da paesi uniti all'Italia da accordi bilaterali,
sono assistiti così come è previsto dagli accordi internazionali.
In assenza di tali accordi, devono pagare le prestazioni sulla base
dei costi previsti da ogni regione.
Ribadisco, quindi, che il lavoratore dipendente è già iscritto
d'ufficio al servizio sanitario nazionale, perché paga i relativi
contributi e deve solamente recarsi all'U.S.L. o alla S.A.U.B. a
ritirare il tesserino personale ed a scegliere il medico di
fiducia.
Che tipo di pubblicità dare a questo servizio? Io credo che
chiunque abbia bisogno di assistenza sanitaria possa facilmente
farsi indicare la sede dell'U.S.L.. Del resto io non saprei cosa
fare, oltre che mettere un avviso sui giornali per indicare a tutti
i clandestini o i provenienti da altri stati come comportarsi. Non
saprei proprio che tipo di pubblicità fare in questo senso. Credo,
invece, che sia nostro compito sollecitare gli impiegati ed i
funzionari dell'U.S.L. a fornire le informazioni in modo esatto.
Non è nostro compito, infatti, quello di rintracciare tutte queste
persone per dire loro quello che debbono fare.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Mi consenta l'Assessore alla Sanità di
ricordargli che è venuto meno al suo dovere di rispondere con
precisione alle mie domande. Del processo alle intenzioni, relativo
ai quesiti da me posti, parlerò più avanti, per ora mi limito a
precisare che egli non ha risposto alla mia richiesta di conoscere
se intenda o meno affrontare questo problema in un'ottica
preventiva.
L'unica idea di una qualche validità è l'utilizzo di una forma
di propaganda per mezzo dei quotidiani. Secondo me, sarebbe stato
opportuno affiggere anche dei manifesti, come è stato fatto dai
sindacati, per ricordare ai lavoratori interessati che entro una
certa data, che poi è stata prorogata per ben due volte, si
sarebbero dovuti presentare in Questura per qualificarsi come
lavoratori stranieri presenti sul nostro territorio. Forse, l'unica
incongruenza di quei manifesti era determinata dal fatto che erano
scritti esclusivamente in italiano, mentre sarebbe stato
preferibile che fossero scritti in italiano, in francese e, magari,
anche in arabo. Il risultato è stato pari a quello che, di solito,
si ottiene quando si annuncia in televisione che per i non udenti
il commento ad una particolare trasmissione è sottotitolato su
Televideo. È ovvio che chi non ode l'annuncio non può neppure
procurarsi Televideo.
A parte l'evidente disattenzione per questo problema, trovo
indegno l'attacco dell'Assessore alle intenzioni conoscitive del
sottoscritto. Io avevo posto delle domande per iscritto, in data 24
settembre, quindi l'Assessore, che è tenuto a darmi una risposta,
aveva tutto il tempo per documentarsi in modo esauriente. Ho
l'impressione che questo attacco abbia solo uno scopo strumentale e
serva a mascherare l'incompletezza delle sue risposte. Non è
l'unico Assessore che, in questo Consiglio, segua il metodo di
rispondere con puntigliosa precisione solo a quello che viene
chiesto, senza aggiungere una virgola in più, temendo forse che
accada l'imprevedibile, nel caso l'opinione pubblica o un
Consigliere scoprano qualche cosa in più.
Se voi deste delle risposte un po' più ampie ed esaurienti,
dotate di una certa organicità, probabilmente questo timore per
l'imprevedibile non avrebbe la sua ragione d'essere. Io ho chiesto
solo quello che è scritto nell'interpellanza. Se per l'Assessore è
da considerare lavoratore solo quello col timbro, la sua risposta
mi potrebbe anche stare bene; devo riconoscere, però, che in Italia
esiste il lavoro nero per i valdostani, per i calabresi e per gli
immigrati: è un problema vero e reale. Se per l'Assessore la realtà
è solo quella burocratica dei fogli che passano sotto la sua penna,
ciò vuol significare che egli si dovrà "attaccare" solo a quel tipo
di realtà.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK