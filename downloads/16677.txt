Consiglio Regionale della Valle d'Aosta - Oggetto del Consiglio n. 3094 del 2 aprile 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula
Oggetto del Consiglio n. 3094 del 2 aprile 1998 - Resoconto
SEDUTA POMERIDIANA DEL 2 APRILE 1998
OGGETTO N. 3094/X Discussione della proposta di legge:
"Istituzione della Chambre des entreprises et des activités
autonomes et libérales valdôtaines - Camera delle imprese e delle
professioni".
Capo I Istituzione e attribuzioni
Articolo 1
(Istituzione)
1. È istituita la Chambre des entreprises et des activités
autonomes et libérales valdôtaines - Camera delle imprese e delle
professioni, di seguito denominata Chambre, ente della Regione
autonoma Valle d'Aosta.
2. La Chambre ha sede in Aosta e competenza sull'intero
territorio regionale; essa può istituire, mediante deliberazione
dell'assemblea, uffici periferici.
Articolo 2 (Funzioni)
1. Fatte salve le competenze statali e nell'ambito delle
direttive regionali in materia, la Chambre:
a) svolge funzioni di rappresentanza unitaria delle categorie
economiche in essa operanti;
b) assume iniziative di supporto e promozione degli interessi
generali delle imprese dirette a promuovere e stimolare le attività
esercitate anche in forma cooperativa, nel campo della produzione
di beni e di servizi, della distribuzione e del consumo;
c) collabora alla soluzione di problemi specifici o comuni alle
varie categorie.
2. La Chambre svolge inoltre tutte le funzioni e i compiti
attribuiti e trasferiti alla Regione Valle d'Aosta dagli articoli 1
e 11 del decreto legislativo del Capo provvisorio dello Stato 23
dicembre 1946, n. 532 (Devoluzione alla Valle d'Aosta di alcuni
servizi).
3. In particolare, ai sensi dei commi 1 e 2, la Chambre:
a) gestisce il registro delle imprese di cui all'articolo 2188
del codice civile;
b) svolge funzioni consultive, su richiesta della Regione e
degli enti locali;
c) cura l'esecuzione di direttive e di programmi settoriali e
territoriali in materia economica, su richiesta della Regione;
d) effettua studi, indagini, inchieste e rilevazioni di
carattere economico e sociale, di propria iniziativa o su richiesta
della Regione;
e) promuove l'incremento della produzione e degli scambi, lo
sviluppo tecnico, la qualificazione degli operatori e il
miglioramento delle condizioni economico-sociali, anche in
collaborazione con le amministrazioni pubbliche e con le
organizzazioni di categoria;
f) può formulare proposte su problemi che implichino indirizzi
di politica economica, finanziaria, sociale e di assetto del
territorio;
g) può esprimere pareri in merito a piani e programmi economici,
territoriali e settoriali;
h) compila elenchi di persone che possono assumere l'ufficio di
arbitri per la risoluzione delle controversie comunque deferibili a
giudizio arbitrale in materia commerciale, stabilendo le modalità
da osservarsi nei relativi procedimenti;
i) promuove la costituzione di commissioni arbitrali e
conciliative per la risoluzione delle controversie tra imprese, tra
imprese e consumatori ed utenti e può predisporre contratti-tipo
tra imprese.
Capo II Organi
Articolo 3 (Organi)
1. Sono organi della Chambre:
a) l'assemblea;
b) il direttivo;
c) il presidente;
d) il collegio dei revisori dei conti.
Articolo 4 (Composizione e durata in carica dell'assemblea)
1. Il numero dei componenti dell'assemblea è fissato in venti,
di cui quattro quinti in rappresentanza degli imprenditori, ivi
compresi i lavoratori autonomi, e un quinto in rappresentanza dei
liberi professionisti.
2. L'assemblea dura in carica cinque anni.
Articolo 5 (Disposizioni per la nomina dei componenti
dell'assemblea)
1. Alle designazioni per la nomina dei componenti
dell'assemblea, nel numero e nella ripartizione previsti
dall'articolo 4, provvedono, a richiesta della Giunta regionale e
nei termini dalla stessa fissati, le associazioni di categoria
maggiormente rappresentative nell'ambito della Regione, nonché gli
ordini professionali.
2. La Giunta regionale, con propria deliberazione da comunicarsi
al direttivo della Chambre, determina gli specifici settori
economici e le categorie professionali da considerarsi ai fini
della richiesta di designazione.
3. Alla nomina dei componenti dell'assemblea provvede la Giunta
regionale con propria deliberazione.
Articolo 6 (Requisiti per la nomina a componente
dell'assemblea)
1. Possono essere nominati componenti dell'assemblea i cittadini
dell'Unione europea che abbiano raggiunto la maggiore età e che,
esercitando la propria attività con sede in Valle d'Aosta da oltre
tre anni, si trovino in una delle seguenti posizioni:
a) esercenti per conto proprio o rappresentanti di un'attività
economica o liberi professionisti;
b) soci di società in nome collettivo; accomandatari di società
in accomandita semplice o per azioni; presidenti o amministratori
con rappresentanza di società a responsabilità limitata, di società
per azioni o di società cooperative iscritte nel registro delle
ditte;
c) presidenti o amministratori di enti pubblici che esercitino
un'attività economica e siano iscritti nel registro delle
ditte.
Articolo 7 (Cause di ineleggibilità e di incompatibilità con la
carica di componente dell'assemblea)
1. Non sono eleggibili alla carica di componente
dell'assemblea:
a) i dipendenti della Regione e degli enti locali territoriali
della Valle d'Aosta;
b) coloro che hanno liti pendenti con la Chambre;
c) coloro che hanno parte in servizi retribuiti, in esazione di
tributi o di diritti o in appalti nell'interesse della Chambre o di
imprese sovvenzionate in qualsiasi modo dalla Chambre stessa;
d) coloro che, avendo riscosso somme di denaro per conto della
Chambre, non hanno ancora reso conto del loro operato e rimesso
quanto dovuto;
e) coloro che, avendo un debito liquido ed esigibile verso la
Chambre, sono stati da essa legalmente posti in mora.
2. Sono incompatibili con la carica di componenti dell'assemblea
le cariche di consigliere e di amministratore della Regione e degli
enti locali territoriali della Valle d'Aosta.
Articolo 8 (Compiti e funzionamento dell'assemblea)
1. L'assemblea approva i programmi di attività, il bilancio di
previsione e le sue variazioni, il conto consuntivo, i regolamenti
interni, l'eventuale istituzione di uffici distaccati ed individua
l'organico della Chambre, approvando apposito regolamento del
personale.
2. Nell'ambito delle materie di competenza della Chambre,
l'assemblea promuove iniziative ed esprime pareri e voti sulle
questioni di carattere generale.
3. L'assemblea provvede alla nomina del direttivo, del
presidente e del collegio dei revisori dei conti ed all'eventuale
revoca di tali organi, con mozione motivata approvata a maggioranza
dei due terzi dei componenti.
4. L'assemblea si riunisce in due sessioni ordinarie, da tenersi
una entro il mese di aprile per l'approvazione del conto
consuntivo, l'altra entro il mese di ottobre per l'approvazione del
bilancio preventivo, e in sessioni straordinarie, da tenersi quando
lo stabilisca il presidente o lo richiedano il direttivo o almeno
un quinto dei membri dell'assemblea stessa.
5. L'assemblea si riunisce altresì in sessione straordinaria, su
temi di particolare rilevanza, quando lo richieda il Presidente
della Giunta regionale.
6. Per la trattazione di determinati argomenti, l'assemblea può
costituire apposite commissioni, comitati o gruppi di studio e di
lavoro, aperti anche alla partecipazione di esperti esterni, la cui
composizione e il cui funzionamento sono disciplinati di volta in
volta mediante appositi regolamenti.
Articolo 9 (Composizione e compiti del direttivo)
1. Il direttivo, composto da cinque componenti compreso il
presidente, è eletto dall'assemblea, tra i propri componenti, nella
sua prima seduta, e rimane in carica cinque anni.
2. L'assemblea procede preliminarmente, a scrutinio segreto e
con la maggioranza di cui all'articolo 14, all'elezione del
presidente e successivamente, sempre a scrutinio segreto,
all'elezione degli altri membri del direttivo.
3. Il presidente nomina con proprio provvedimento, fra i membri
del direttivo, il vice-presidente.
4. Il direttivo predispone i programmi di attività, il bilancio
di previsione e le sue variazioni, il conto consuntivo e i
regolamenti interni; delibera su tutte le materie di competenza
della Chambre che non rientrano nella specifica competenza
dell'assemblea; autorizza il prelievo dai fondi di riserva del
proprio bilancio; autorizza il presidente a stare in giudizio per
la tutela degli interessi della Chambre.
5. Il direttivo delibera inoltre, nei casi di urgenza, sulle
materie di competenza dell'assemblea. In tali casi, la
deliberazione deve essere presentata all'assemblea per la ratifica
nella sua prima seduta successiva.
Articolo 10 (Compiti del presidente e del vice-presidente)
1. Il presidente ha la rappresentanza legale della Chambre,
convoca e presiede l'assemblea ed il direttivo e ne stabilisce
l'ordine del giorno; impartisce, sulla base delle deliberazioni
dell'assemblea e del direttivo, le disposizioni occorrenti per il
regolare funzionamento degli organi della Chambre.
2. Il presidente adotta inoltre, con proprio provvedimento, nei
casi di urgenza, provvedimenti di competenza del direttivo. In tali
casi, il provvedimento deve essere presentato al direttivo per la
ratifica nella sua prima seduta successiva.
3. Il vice-presidente coadiuva il presidente e lo sostituisce in
caso di assenza o di impedimento.
Articolo 11 (Nomina e compiti del collegio dei revisori dei
conti)
1. Il collegio dei revisori dei conti è nominato con
deliberazione dell'assemblea, dura in carica cinque anni ed è
composto da tre membri effettivi, di cui uno con funzioni di
presidente, e da due supplenti. Il presidente del collegio è scelto
tra gli iscritti nel ruolo dei revisori ufficiali dei conti. Il
collegio dei revisori dei conti esercita le funzioni atte ad
assicurare lo svolgimento della corretta gestione contabile e di
cassa.
Articolo 12 (Trattamento economico dei componenti degli organi
della Chambre)
1. Ai componenti degli organi di cui all'articolo 3 compete un
gettone di presenza per ciascuna giornata di partecipazione alle
riunioni, nella misura fissata dall'assemblea con propria
deliberazione. Spetta inoltre il rimborso delle spese
effettivamente sostenute per compiti inerenti alla carica, secondo
le disposizioni stabilite con regolamento.
2. Al presidente è corrisposta, con determinazione
dell'assemblea, un'indennità di carica non superiore al sessanta
per cento del trattamento economico dei consiglieri regionali.
3. La Chambre stipula apposite polizze per l'assicurazione
contro gli infortuni dei componenti degli organi nell'esercizio
delle loro funzioni.
4. Ai componenti degli organi compete, anche dopo la cessazione
dalla carica, su specifica richiesta degli interessati e su
presentazione delle parcelle determinate ai sensi delle vigenti
tariffe forensi, il rimborso delle spese legali sostenute per la
difesa in giudizi civili o penali nei quali siano stati coinvolti
per fatti o cause connessi all'esercizio delle loro funzioni, e nei
quali siano prosciolti in istruttoria o siano stati assolti con
sentenza passata in giudicato.
Articolo 13 (Cause di decadenza)
1. I componenti degli organi della Chambre decadono dalla carica
quando perdano i requisiti richiesti per la nomina o quando, senza
giustificato motivo, non prendano parte a tre sedute consecutive o,
nel periodo di un anno, ad almeno un terzo del numero delle sedute
alle quali sono tenuti ad intervenire.
2. La decadenza è pronunziata dall'assemblea, con deliberazione
motivata, sentito l'interessato.
Articolo 14 (Modalità di adozione delle deliberazioni)
1. Le deliberazioni degli organi della Chambre sono adottate in
presenza della maggioranza assoluta dei componenti e con il voto
favorevole della maggioranza dei presenti, salvo:
a) le deliberazioni di cui all'articolo 8, comma 4, adottate a
maggioranza dei due terzi dei componenti;
b) le nomine di cui all'articolo 9, adottate a maggioranza
assoluta dei componenti.
2. Le deliberazioni aventi per oggetto persone fisiche sono
adottate a scrutinio segreto, qualora richiesto.
3. Le deliberazioni degli organi della Chambre, entro quindici
giorni dalla data della loro adozione, devono essere esposte
all'albo per la durata di otto giorni consecutivi.
Articolo 15 (Pubblicità delle sedute degli organi)
1. Le sedute dell'assemblea sono pubbliche; il presidente ha
però facoltà di non ammettere il pubblico alle sedute nelle quali,
a suo giudizio, gli argomenti da trattare abbiano carattere di
riservatezza.
2. Le sedute degli altri organi non sono pubbliche, salvo
diversa deliberazione.
Capo III Entrate
Articolo 16 (Finanziamenti)
1. La copertura delle spese è assicurata, oltre che con
eventuali rendite patrimoniali, con i mezzi finanziari
derivanti:
a) dai diritti sui certificati, sugli atti rilasciati e sulle
iscrizioni nei ruoli, elenchi, registri e albi, secondo le
disposizioni vigenti;
b) dai proventi della gestione di attività e della prestazione
di servizi;
c) da un contributo regionale stabilito annualmente con legge
finanziaria;
d) da eventuali contributi statali o comunitari;
e) da contributi volontari, lasciti e donazioni di cittadini o
di enti pubblici e privati.
Capo IV Organizzazione dei servizi
Articolo 17 (Servizi e uffici)
1. L'organizzazione dei servizi e degli uffici è disposta con
regolamento interno approvato dall'assemblea su proposta del
direttivo, tenendo conto dei principi stabiliti nelle leggi
regionali sull'ordinamento degli uffici regionali.
Articolo 18 (Personale)
1. Al personale della Chambre si applicano, fatto salvo quanto
previsto dall'articolo 19, le norme sull'accesso, sullo stato
giuridico, sul trattamento economico, sul trattamento di pensione,
sui benefici assistenziali, previdenziali e di ogni altra natura
concernenti il personale amministrativo della Regione.
Articolo 19 (Direttore generale)
1. Il direttore generale, nominato dal direttivo, è capo del
personale e dei servizi della Chambre, assiste con funzioni di
segretario alle riunioni dell'assemblea e del direttivo e dispone
l'esecuzione dei loro provvedimenti, secondo le direttive del
presidente.
2. Il direttore generale è ufficiale rogante degli atti pubblici
nell'interesse della Chambre.
3. Il direttore generale deve essere in possesso dei titoli
richiesti per l'accesso alla dirigenza regionale, assume l'incarico
per la durata di cinque anni e può essere, comunque, revocato dal
direttivo nel corso del mandato.
Capo V Amministrazione e vigilanza
Articolo 20 (Contabilità)
1. Alla formazione e gestione del bilancio e all'amministrazione
del patrimonio, nonché alla stipula e gestione dei contratti della
Chambre, si applicano le norme sulla contabilità generale della
Regione.
Articolo 21 (Deliberazioni soggette ad approvazione)
1. Sono soggette ad approvazione da parte della Giunta regionale
le deliberazioni della Chambre concernenti:
a) il bilancio di previsione e le relative variazioni;
b) il conto consuntivo;
c) lo stato patrimoniale;
d) l'assunzione di mutui;
e) l'istituzione di uffici periferici;
f) i regolamenti per l'organizzazione dei servizi e degli uffici
della Chambre;
g) le determinazioni dell'organico.
2. Al fine di cui al comma 1, le deliberazioni, entro dieci
giorni dalla pubblicazione all'albo della Chambre, sono inviate
alla struttura regionale competente in materia di commercio,
individuata dalla Giunta regionale ai sensi dell'articolo 8 della
legge regionale 23 ottobre 1995, n. 45 (Riforma dell'organizzazione
dell'Amministrazione regionale della Valle d'Aosta e revisione
della disciplina del personale), che ne cura l'istruttoria.
3. Le deliberazioni diventano esecutive qualora, nel termine di
trenta giorni dalla data di ricevimento da parte della struttura
regionale competente in materia di commercio, la Giunta regionale
non provveda al loro annullamento.
Articolo 22 (Effetti dell'approvazione di deliberazioni della
Chambre concernenti modifica del patrimonio)
1. L'approvazione da parte della Giunta regionale delle
deliberazioni concernenti l'acquisto, l'alienazione, la permuta o
la modificazione di beni immobili, nonché l'accettazione di
eventuali erogazioni straordinarie, donazioni o lasciti costituisce
autorizzazione alla stipula dei relativi negozi, valida ad ogni
effetto conseguente.
Articolo 23 (Altre deliberazioni soggette a controllo)
1. Sono soggette a controllo, nella forma di richiesta motivata
di riesame da parte della Giunta regionale, le deliberazioni
concernenti:
a) la gestione del bilancio;
b) l'amministrazione del patrimonio;
c) l'assunzione e la progressione in carriera del personale;
d) i regolamenti della Chambre non soggetti a controllo di
legittimità.
2. Al fine di cui al comma 1, le deliberazioni, entro dieci
giorni dalla pubblicazione all'albo della Chambre, sono inviate
alla struttura regionale competente in materia di commercio, che ne
cura l'istruttoria.
3. Le deliberazioni diventano esecutive qualora, nel termine di
trenta giorni dalla data di ricevimento da parte della struttura
regionale competente in materia di commercio, la Giunta regionale
non deliberi di richiederne il riesame.
Articolo 24 (Potere di annullamento)
1. La Chambre trasmette mensilmente, alla struttura regionale
competente in materia di commercio, l'elenco di tutte le
deliberazioni adottate dai propri organi.
2. La Giunta regionale può in qualunque tempo, su denuncia o
d'ufficio, procedere all'annullamento delle deliberazioni degli
organi della Chambre quando le stesse siano contrarie alle leggi,
ai regolamenti o alle finalità istituzionali dell'ente e sia
adducibile un interesse attuale all'annullamento medesimo.
Articolo 25 (Casi di scioglimento)
1. Nei casi in cui risulti l'impossibilità di funzionamento o
vengano constatate gravi e persistenti irregolarità, la Giunta
regionale, con propria deliberazione, dispone lo scioglimento degli
organi della Chambre.
2. Con la deliberazione di cui al comma 1, l'amministrazione
della Chambre è demandata a un commissario straordinario, il quale
assume i poteri degli organi sciolti.
3. Entro il termine di sei mesi dalla data di nomina del
commissario gli organi della Chambre devono essere
ricostituiti.
Articolo 26 (Norme transitorie)
1. La Giunta regionale assicura con propri mezzi e personale,
fino ad un massimo di sei mesi dall'entrata in vigore della
presente legge, l'espletamento delle funzioni di competenza della
Chambre attualmente svolte da personale regionale.
2. All'atto dell'istituzione della Chambre, la Regione
trasferisce all'ente, con deliberazione della Giunta regionale, i
beni patrimoniali e strumentali necessari all'espletamento delle
funzioni attribuitegli dalla presente legge.
3. In sede di prima applicazione della presente legge, alla
dotazione organica della Chambre è assegnato, in via prioritaria,
personale dell'Amministrazione regionale, avente titoli e
qualifica, che ne fa richiesta con le modalità e i tempi stabiliti
dalla Giunta regionale.
4. La dotazione organica dell'Amministrazione regionale è
ridotta in misura corrispondente al numero dei dipendenti regionali
trasferiti alla Chambre ai sensi del comma 3.
Articolo 27 (Disposizioni finanziarie)
1. Gli oneri previsti dalla presente legge a carico del bilancio
regionale per il funzionamento della Chambre, valutati in lire 5
miliardi, compensati dalle corrispondenti riduzioni di spesa
derivanti dal trasferimento alla stessa di funzioni e competenze
attualmente svolte dalla Regione, graveranno sul capitolo da
istituire nella parte spesa del bilancio regionale con la seguente
denominazione "Fondo per il funzionamento della Chambre des
entreprises et des activités autonomes et libérales
valdôtaines".
2. La dotazione del fondo di cui al comma 1 è stabilita
annualmente con legge finanziaria.
Articolo 28 (Variazioni di bilancio)
1. Al bilancio della Regione per l'esercizio finanziario 1998
sono apportate le seguenti variazioni:
a) parte entrata
in diminuzione:
cap. 8200 "Diritti per l'iscrizione al registro degli esercenti
il commercio"
lire 400.000.000
cap. 8250 "Proventi derivanti dai diritti annuali a carico delle
ditte iscritte al registro ditte"
lire 3.300.000.000;
b) parte spesa
in diminuzione:
cap. 20470 "Spese di funzionamento corrente degli uffici"
lire 1.300.000.000
cap. 69340 "Fondo di riserva per le spese obbligatorie"
lire 3.700.000.000
in aumento:
cap. (di nuova istituzione)
"Fondo per il funzionamento della Chambre des entreprises et des
activités autonomes et libérales valdôtaines"
lire 1.300.000.000.
Président La parole au Conseiller Dujany.
Dujany (Aut) Per preannunciare la presentazione di un ordine del
giorno da parte del gruppo degli Autonomisti.
Ordine del giorno
Il Consiglio regionale della Valle d'Aosta
Premesso
- che l'applicazione concreta dei principi del federalismo
dovrebbe portare a ridisegnare una nuova realtà, ove le forze
politiche ed economiche locali dovrebbero assumere, le une più
competenze, le altre maggior rappresentanza;
- che è opportuno che le associazioni economiche e dei liberi
professionisti della Valle d'Aosta, debbano disporre di uno
strumento di rappresentanza autonoma che possa consentire loro di
svolgere anche un ruolo di supporto e di promozione degli interessi
generali che attengono alle imprese ed alle libere attività
professionali;
- che il Decreto legislativo del Capo Provvisorio dello Stato
del 23 dicembre 1946, n. 532, ratificato con Legge del 17 aprile
1956, n. 561, mentre prevede al paragrafo 17 punto 11 la
soppressione della Camera di Commercio Industria e Agricoltura di
Aosta, demandando le competenze alla Valle d'Aosta; prevede allo
stesso paragrafo 17 al punto 15 la possibilità di istituire
localmente un ente con analoghe funzioni.
Ciò premesso
Esprime
la volontà di riordinare gli enti, organismi, società ed, in
generale, i soggetti che erogano servizi alle imprese ed alle
libere professioni e le leggi regionali ad essi attinenti
pervenendo alla istituzione di un ente al quale occorre dare:
- veste giuridica e rappresentanza con adeguate risorse
finanziarie;
- delega per materie e funzioni di supporto e di promozione
degli interessi generali delle imprese e dei liberi professionisti
tendenti a migliorare le condizioni oggettive di sviluppo
dell'economia regionale.
F.to: Dujany - Collé - Marguerettaz - Marco Viérin - Rocchio -
Lanivi - Lanièce - Parisi - Aloisi
Président La parole à l'Assesseur à l'industrie, à l'artisanat
et à l'énergie, Mafrica.
Mafrica (GV-DS-PSE) Anch'io presento un ordine del giorno sullo
stesso disegno di legge.
Ordine del giorno
Il Consiglio regionale della Valle d'Aosta:
alla luce del dibattito apertosi fra le Associazioni di
rappresentanza delle imprese e delle libere professioni e le
Istituzioni, in merito ad un riordino degli enti, organismi,
società e soggetti che erogano servizi alle imprese;
verificato che in merito si sono svolti utili confronti e sono
state predisposte iniziative legislative, sia da parte della Giunta
regionale che di gruppi consiliari;
preso atto che le Associazioni di categoria, mediante un
documento sottoscritto unitariamente, hanno proposto "che sia la
prossima legislatura a porre in essere tutte le azioni tese a
razionalizzare, ridefinire e riqualificare il sistema ed a creare,
in tempi ragionevolmente rapidi, un organismo in grado di dare
rappresentatività e governo autonomo agli operatori economici";
considerata inoltre la richiesta di una fase di concertazione e
approfondimento tra le Associazioni di rappresentanza delle
attività economiche e le istituzioni regionali;
concorda
sulla validità di tali orientamenti e sull'opportunità che la
materia sia oggetto di una più approfondita analisi da parte di
tutti gli attori sociali e istituzionali interessati, al fine di
addivenire, nel corso della prossima legislatura, alla definizione
di un quadro condiviso di riorganizzazione e di riforma, che sia
rispondente alle esigenze di efficienza, qualità dei servizi e
rappresentanza evidenziate durante questa prima fase del
confronto.
F.to: Mafrica
Président La parole au Conseiller Dujany.
Dujany (Aut) Domando un momento di pausa.
Président Une petite suspension.
Si dà atto che la seduta è sospesa dalle ore 19,45 alle ore
19,49.
Président En attendant, on passe à l'examen de la proposition de
loi n° 319.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK