Consiglio Regionale della Valle d'Aosta - Oggetto del Consiglio n. 1315 del 24 giugno 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Servizio di emergenza sanitaria (118)
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1315 del 24 giugno 2015 - Resoconto
OGGETTO N. 1315/XIV - Interpellanza: "Revisione
dell'organizzazione interna della centrale operativa del
118".
Presidente
- Per l'illustrazione, chiede la parola il
Consigliere Guichardaz, ne ha la facoltà.
Guichardaz (PD-SIN.VDA)
- Grazie Presidente.
Abbiamo già parlato nel corso di questa legislatura del sistema
sanitario dell'emergenza-urgenza. Ricorderanno i colleghi
l'interrogazione che facemmo nel mese di marzo dell'anno scorso per
avere delucidazioni circa la fruibilità del corso per autisti e
soccorritori organizzato dalla Regione attraverso l'USL. Si
ricorderanno anche delle numerose iniziative sul sistema
dell'emergenza-urgenza, con particolare riferimento alla
Federazione dei volontari del soccorso. Ci siamo occupati varie
volte di questo tema, perché pensiamo che un efficace sistema
dell'emergenza-urgenza sia fondamentale per il buon funzionamento
del nostro sistema sanitario regionale.
Per quanto riguarda l'ambito di quest'interpellanza, cioè la
centrale unica del 118, per capirci il luogo fisico in cui vengono
processate le chiamate d'emergenza, quindi indirizzati i soccorsi
secondo ordini di priorità, codici di priorità, noi crediamo che un
corretto filtro delle chiamate da parte del personale della
centrale possa aiutare a risolvere molti problemi dei cittadini e
nel contempo possa favorire la rapidità di intervento e di cura e -
perché no? - anche l'appropriatezza delle prestazioni. Se una
chiamata è ben processata, cioè ben valutata, la conseguente
prestazione sarà appropriata ed efficace, con vantaggi per gli
utenti, ma anche per l'USL che utilizzerà in modo consono le
proprie risorse. Per essere più chiari: un'analisi attenta e
oggettiva delle cause e dei sintomi, anche dello stato d'animo e
del livello di preoccupazione di un utente o dei suoi familiari può
far risparmiare interventi inappropriati, dirigendo in tal modo le
energie e le risorse verso coloro che effettivamente necessitano di
cure rapide ed efficaci. Ora, chi deve processare una chiamata,
cioè chi deve ascoltare, interrogare, interloquire con un utente e
con i suoi familiari, con le altre persone che in quel momento sono
sulla scena dell'accadimento? Logica vorrebbe che fossero persone
che hanno competenze sanitarie solide e che siano in grado di
assumere decisioni che non scordiamo che in alcuni casi possono
anche salvare vite o ridurre danni importanti a carico dei
cittadini utenti.
Con quest'interpellanza poniamo questo problema attraverso una
serie di domande circa le competenze e le funzioni svolte dal
personale che lavora nella centrale, in quanto ci è stato segnalato
che all'interno della centrale unica il personale che processa la
chiamata è sia sanitario sia tecnico, cioè l'infermiere e
l'operatore tecnico di centrale. La legge istitutiva del sistema di
emergenza e urgenza sanitaria: la n. 4 del 13 marzo 2008, prevede
espressamente che all'interno della centrale 118 operi personale
tecnico sotto la responsabilità del personale sanitario, fatte
salve le responsabilità dirette derivanti dalle attività che adesso
andrò ad elencarvi, c'è la legge regionale. Quali sono queste
attività che la legge attribuisce all'operatore tecnico di
centrale?
"Cooperare con il personale sanitario nella gestione
delle chiamate di soccorso e, se del caso, raccogliere e valutare
la domanda di soccorso
- questo è personale tecnico, eh,
continuo a ribadire -
decidere e disporre l'invio della risorsa
più adeguata secondo il protocollo
Dispatch
in uso
presso la centrale operativa; mantenere sotto controllo tutta la
fase di missione, impartendo le necessarie istruzioni agli
equipaggi; filtrare e fornire tutte le informazioni richieste
dall'utente che siano disponibili nella banca dati della centrale
operativa"
, queste sono le funzioni di un operatore tecnico di
categoria B/Bs. In sintesi l'operatore di centrale, pur essendo
inquadrato in livelli contrattuali relativamente bassi, dicevo B/Bs
e in alcuni casi nella categoria C, ma diciamo per questioni di
meccanismi contrattuali di promozione...dovrebbe svolgere in base
alla legge regionale funzioni che, pur essendo sotto la diretta
responsabilità del personale infermieristico e sanitario, hanno
ricadute in termini di responsabilità sugli operatori stessi, è un
po' una cosa paradossale.
Senza mettere in discussione la formulazione di una legge
complessivamente malfatta, tant'è che è stata impugnata, non so se
si ricorda, dal Governo, successivamente corretta dalla Regione,
voglio evidenziare l'incongruenza di fondo del provvedimento, cioè
se l'operatore tecnico di centrale opera sotto la responsabilità
del personale sanitario, come fa anche ad avere la responsabilità
di tutte quelle funzioni di carattere sanitario demandategli dalla
legge regionale? Quali sarebbero quindi le responsabilità del
personale sanitario, infermieristico e medico se al tecnico viene
addirittura affidato l'onere di processare la chiamata e quindi di
dare indicazioni su tutti gli accorgimenti che le persone presenti
accanto al malato devono adottare: le cosiddette "indicazioni
prearrivi", consigli che si danno ai parenti, in alcuni casi anche
in panico e alle persone che sono magari presenti nella zona di un
incidente. È una cosa che già mi permisi di rilevare da
sindacalista, che oggi ripropongo come problema irrisolto. Come può
un operatore tecnico, per il quale non sono richiesti titoli di
studio particolari, decidere procedure e modalità esecutive quando
di mezzo ci sono delle valutazioni di carattere eminentemente
sanitario. Lei potrà dire, Assessore, che i tecnici se la cavano
benissimo, che sono molto più bravi di tanti operatori sanitari che
non fanno quel mestiere, perché poi all'interno della centrale ci
sono anche infermieri che sono bravissimi, che sono in linea di
principio anche d'accordo rispetto a queste obiezioni che lei
potrebbe fare, conoscendo le qualità, le capacità e le competenze
professionali di molti di questi operatori, ma non posso però
sottacere che nel campo delle responsabilità amministrative e
penali la bravura e la capacità non sono tenute in debita
considerazione dal giudice e non sono tanto meno considerate
attenuanti nel caso di errori sanitari. Se una chiamata viene
processata non correttamente da un operatore sanitario e non c'è
dolo e colpa grave, Assessore, può darsi che non vi siano
particolari conseguenze sull'operatore sanitario stesso, e comunque
intervengono le assicurazioni sotto il profilo risarcitorio,
interviene la tutela legale da parte delle aziende, margini di
tolleranza anche giuridica dell'errore medico e sanitario sono
oramai materia giurisprudenziale. Nel caso in cui, invece, a
processare non correttamente una chiamata sia un operatore tecnico
vale lo stesso principio? Valgono le stesse tutele garantite agli
operatori sanitari? Io non lo so, le pongo queste questioni proprio
nell'ottica di aprire una riflessione sul tema, senza peraltro
proporre delle soluzioni risolutive. In più, Assessore, le segnalo
che questi operatori, pur adempiendo alle stesse identiche funzioni
dell'infermiere, perché le chiamate vengono processate secondo il
loro ordine di arrivo dall'infermiere, dal tecnico, con le medesime
modalità, seguendo gli stessi protocolli, questi
Medical
Dispatch
di cui ho accennato. Dicevo, che questi
operatori che prendono in successione le chiamate: una
l'infermiere, l'altra il tecnico, poi eventualmente l'altro tecnico
in perfetta autonomia percepiscono retribuzioni decisamente
inferiori rispetto agli infermieri. Non è previsto quindi neppure
un ristoro economico che compensi in minima parte la
responsabilità, a nostro modesto parere, eccessiva in capo a questi
operatori.
Per concludere, Assessore, pensiamo che il preannunciato testo
di riforma del sistema dell'emergenza, di cui qualche volta lei ha
accennato, debba tener conto di questo problema della
responsabilità in capo ai tecnici e debba trovare una rapida ed
efficace soluzione. Grazie.
Presidente
- Per la risposta, ha chiesto la parola
l'Assessore Fosson, ne ha facoltà.
Fosson (UV)
- Sì, grazie Presidente.
Come lei diceva, proprio per continuare una discussione che va
avanti dal 2001, che lei conosce molto bene, è un problema che da
molti anni è al centro di una contrattazione sindacale e il
problema centrale è la responsabilità di fronte ad una chiamata di
emergenza, che ha sicuramente un'importanza fondamentale e centrale
nel sistema dell'emergenza gestita da un operatore tecnico.
Rispetto a una normativa nazionale che non ci aiuta molto, la
nostra legge fu impugnata solo per la parte riguardante gli autisti
ambulanzieri, di cui abbiamo parlato. Tra l'altro, ci sono degli
sviluppi su questo, nel senso, come lei sa, che in Toscana è stato
processato un autista che non ha partecipato alla procedura di
soccorso, per cui c'è la possibilità che il gruppo degli Assessori
alla sanità riaffronti finalmente quest'argomento, di cui abbiamo
tante volte parlato, di dare una normativa e dei ruoli a questa
figura dell'autista ambulanziere che non è riconosciuta a livello
nazionale. Questo dell'organizzazione interna della sala operativa
è un altro discorso, anche se è molto simile per alcune cose, pur
non essendo stato impugnato in questa legge che avevamo cercato di
fare nel migliore dei modi. Non è stato impugnato, per cui rimane
la normativa regionale che lei ha citato correttamente. Dicevo, è
un problema che da molti anni è al centro di una contrattazione
sindacale, perché è un problema di responsabilità non da poco. Il
Collegio degli infermieri, già nel 2001, il 19 dicembre, segnalava
come un infermiere e due operatori tecnici nella centrale non
rappresentassero correttamente queste preoccupazioni, ma poi le
organizzazioni sindacali più volte segnalarono anche il fatto che
il personale tecnico aveva un'altissima capacità organizzativa,
lavorando al pari del personale infermieristico con funzioni
superiori riconosciute per l'altissima professionalità acquisita.
Il discorso, cioè, si è sempre spostato anche sul riconoscimento al
personale tecnico che il sistema ha sempre funzionato e che lo
stesso personale tecnico svolge delle funzioni sicuramente
superiori, tant'è vero - lei si ricorderà benissimo - che in un
incontro sindacale del 10 maggio del 2007 fu chiesto e ottenuto
dall'azienda un accordo specifico per l'operatore, introducendo
quella che era l'indennità di disagio riconoscendo la
responsabilità maggiore. Certo è che allora le risorse erano anche
diverse.
Il presupposto normativo che definisce quindi le funzioni del
tecnico nell'ambito del sistema dell'emergenza è proprio dato dalla
legge del 13 marzo 2008 che prevede appunto che le attività del
personale tecnico rientrino in talune competenze che, come lei ha
detto,
"fermo restando che la responsabilità della centrale
resta in carico al personale sanitario, fatte salve le
responsabilità dirette derivanti, eccetera"
. e per
"Responsabilità dirette"
io le interpreto nello stesso senso
che diceva anche lei, cioè aver fatto le cose con dolo, eccetera,
nel senso che ancora adesso nell'ambito della centrale c'è un
infermiere e ci sono due tecnici che affrontano le chiamate secondo
l'urgenza e secondo il criterio di chiamata. È quindi un fatto che
ci riporta alle competenze e alle responsabilità e quindi non si
può parlare comunque di assimilazione operativa fra le due figure
professionali, perché l'infermiere ha il compito di supervisionare
l'intero processo e questo è ripetuto poi altre volte nei reparti
di degenza, dove la responsabilità è del medico rispetto a quello
che fa fare all'infermiera.
L'organizzazione della centrale di soccorso - questa è la storia
recente che andrà probabilmente ad essere considerata nella stesura
del nuovo testo di legge - è sempre più in mano ai tecnici, cioè in
America e negli altri Stati come quello francese, i protocolli sono
precisi, obiettivi e tutti gestiti da tecnici, che devono essere -
ma questo è un altro discorso - sicuramente formati in modo
adeguato e a cui deve essere riconosciuta una responsabilità
particolare. Dall'altra parte abbiamo ottenuto noi risultati che
stiamo definendo sicuramente positivi, con l'infermiere di area
critica, che correttamente formato va sulle ambulanze al posto del
vecchio MET. Il numero di chiamate processate nell'anno 2014 è
stato di 39 mila, pari a circa 107 chiamate al giorno, che
equivalgono a quattro-cinque chiamate all'ora per gli operatori
deputati alla gestione, quindi un numero di chiamate
importanti.
Due parole sul
Medical Priority System
: questo è un
sistema certificato e autorizzato impiegato ad esempio in tutto il
Piemonte. È un sistema sicuramente non semplice ma sicuramente
oggettivo e obiettivo: di fronte a tutte le chiamate e di fronte
anche all'operatore che cambia, dà un'obiettività. Questo sistema è
un sistema accreditato e autorizzato non solo in America e nei
Paesi anglosassoni, ma anche in Italia come sistema valido di
affronto della chiamata. Cambiarlo, oltre alle difficoltà
informatiche, comporterebbe poi delle altre difficoltà, perché se
non è più certificato essendo variato, potrebbero esserci delle
ripercussioni dal punto di vista legale. È un sistema che si
quantifica in una spesa di 5.266 euro all'anno.
Tutto questo non chiude sicuramente la discussione, anzi, anche
qui se la normativa nazionale fosse più precisa, saremmo tutti più
tranquilli. Io ho annunciato diverse volte il nuovo testo sulle
emergenze sanitarie, anche soprattutto per riaffrontare il discorso
dell'autista ambulanziere. Come ho detto l'altro giorno in
commissione, stiamo verificando gli ultimi dati dal punto di vista
legislativo e li presenterò presto in commissione, anche perché sia
un'occasione di discussione e condivisione dei problemi di
responsabilità, che sicuramente esistono e che non rendono a volte
sereno il lavoro, soprattutto in momenti come questi di grande
difficoltà. Grazie.
Presidente -
Per la replica, chiede la parola il
Consigliere Guichardaz, ne ha facoltà.
Guichardaz (PD-SIN.VDA) -
Grazie Assessore.
L'iter del ricorso della legge, se lo si guarda bene, contestava
in qualche maniera l'attribuzione di funzioni sanitarie ai
cosiddetti "autisti soccorritori", per i quali autisti soccorritori
è vero che non venivano indicate nelle funzioni anche quelle di
centrale, ma siccome la legge, consequenzialmente
all'individuazione di quest'operatore, dava la possibilità che
quest'operatore potesse essere impiegato, previa opportuna
formazione, all'interno della centrale unica, ne deriva che la
contestazione della sanitarizzazione di quest'operatore di
conseguenza andava ad influenzare anche coloro che lavorano nella
centrale operativa. Al di là poi di com'è stata corretta la legge,
questo significava che il personale tecnico non avrebbe dovuto
adempiere a funzioni di carattere sanitario, perché, come sappiamo,
le figure sanitarie, i ruoli professionali e le qualifiche sono
competenza esclusiva dello Stato...adesso non ricordo, mi sembra la
231, chissà se è quella...
Io mi sono un po' guardato i protocolli delle altre Regioni, per
esempio, la Regione Puglia dice che, per svolgere le sue funzioni,
la centrale operativa si avvale di infermieri. Il Ministero della
salute in una delle sue valutazioni circa l'errata attribuzione del
codice
Triage
anche nelle centrali cosa dice
sostanzialmente? Che la responsabilità operativa, come previsto
dalle vigenti normative, è affidata al personale infermieristico
nell'ambito di protocolli definiti e condivisi dal medico
responsabile della centrale operativa, e qua lei mi potrà
dire...credo che lo stia dicendo: "ah ma la responsabilità...",
eccetera. La responsabilità penale è individuale, è personale, è
stabilito dalle norme, è stabilito dalla Costituzione, noi possiamo
scrivere in legge tutte le formule di deresponsabilizzazione del
personale, ma nel momento in cui con dolo, colpa grave...in questo
caso anche con colpa, perché, come le riferivo prima, mentre
l'infermiere, il medico, nell'ambito della propria attività se
agisce con colpa, potrebbe in qualche maniera smarcarsela, perché
se non ha agito con negligenza, inappropriatezza, eccetera, alla
fine...l'operatore tecnico, non avendo competenze di carattere
sanitario, rischia addirittura di essere accusato di un abuso di
professione o di altre cose. Qua cioè lo mettiamo in un imbuto che,
al di là dell'indennizzo, che adesso non viene più dato, delle
promozioni, che non sono state più fatte, perché i meccanismi
contrattuali hanno bloccato gli operatori in categoria B...la
categoria B è la categoria dei coadiutori amministrativi, che sono
quelli che scrivono sotto dettatura o poco ci manca, quindi questi
processano delle chiamate, e lo descrivevo prima, in successione
con l'infermiera. L'infermiera mentre è lì che fa l'intervista
prevista da questo protocollo ad un incidentato, ad una persona che
magari non sta bene, cosa fa? Controlla l'operatore tecnico che nel
frattempo ne fa un'altra? E che dice ai parenti magari di un
infartuato: "appoggialo lì, mettilo...". È vero poi che esiste il
Medical
Dispatch
, esistono le procedure, le
interviste, ma lei sa benissimo che in caso di emergenza si chiede
a tutti gli operatori...quando ci sono di là i parenti che urlano,
che sbraitano e che sono allarmati, vanno e saltano tutte queste
procedure previste dalle interviste e queste che sono persone che
hanno anche delle capacità, voglio dire, di interlocuzione, poi
alla fine...prima le calmano, poi le tranquillizzano, poi cercano
di parlare ad una certa...abbiamo avuto tutti, credo, esperienza,
chi in un caso o nell'altro, di rapporti con la centrale unica.
Qua quindi noi parliamo di tutela di questi operatori, di
riconoscimento delle funzioni, se possibile, cioè di funzioni che
in questo caso sono eminentemente sanitarie, tenendo conto che
paradossalmente questi che sono pure bravi, così come sono brave le
infermiere, poi, nel caso di un errore o di una sottovalutazione,
così com'è descritto appunto dai protocolli anche del Ministero,
quando si parla di sottovalutazione nel
Triage
,
misura...eccetera, a quel punto rischiano davvero di essere
penalizzati ulteriormente rispetto ad un'infermiera o rispetto ad
un medico, questa quindi è una questione che va...
Rispetto poi al protocollo
Medical Dispatch
, eccetera,
lei ha detto che costa 5 mila euro...e ci è costato molto di più: è
costato, mi sembra, 15 mila euro a licenza, il mantenimento della
licenza costa, tutte le altre Regioni oramai si sono adottate un
proprio protocollo, se lo sono adeguato alla propria realtà e non
pagano una lira. Allora, nell'ambito anche di un'ottimizzazione dei
costi, io penso che l'USL della Valle d'Aosta possa fare sua una
procedura e si risparmia in questo modo il pagamento di licenze o
di manutenzioni di
software
, siccome abbiamo anche le
competenze in termini informatici, io penso che quindi potremmo
adeguarci anche allo standard delle altre Regioni. Grazie.
Presidente
- Grazie. Punto 17 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK