Consiglio Regionale della Valle d'Aosta - Oggetto del Consiglio n. 2406 del 26 ottobre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2406 del 26 ottobre 2016 - Resoconto
OGGETTO N. 2406/XIV - Interpellanza: "Affidamento diretto
della gestione degli impianti elettrici della Saint-Vincent Resort
& Casino".
Rosset (Presidente) -
Riprendiamo con il punto n. 13
dell'ordine del giorno. Ha chiesto la parola il Consigliere
Cognetta per l'illustrazione; ne ha facoltà.
Cognetta (M5S) -
Assessore Perron, torniamo a parlare del
Casinò, una cosa semplice questa volta, direi banale. È stato dato
ad una ditta un incarico di gestione degli impianti elettrici della
Saint-Vincent Resort & Casino, è stato fatto un affido diretto
da quello che so io, anche perché poi, pur avendo chiesto, non si
hanno risposte, quindi da quello che so io questo incarico - di cui
non si conosce l'importo - è stato fatto a seguito dello
smantellamento del reparto elettricisti che invece si occupava
della cosa, elettricisti che sono rimasti in servizio presso la
Saint-Vincent Resort & Casino. Quattro di questi sono stati
spostati al reparto sicurezza, da elettricisti sono diventati
esperti di sicurezza, cosa che succede in genere dopo trent'anni di
lavoro da elettricista e due, invece, sono rimasti nel reparto a
coordinare quello che potrebbe essere il lavoro di questa ditta
esterna che viene a fare la manutenzione.
Le dico francamente che non è divertente portare delle
interpellanze di questo tipo all'interno di questo Consiglio,
sarebbe stato molto più proficuo per tutti che la Saint-Vincent
Resort & Casino avesse risposto alle semplicemente richieste e
dato evidenza di ciò che accade, così magari si eviterebbe di
parlare sempre di questioni anche un po' speciose e si potrebbero
fare dei ragionamenti generali in questo Consiglio. Con la mia
interpellanza io tento di portare la discussione a livello
generale, quindi chiedo se magari, a parte gli importi e ciò che è
accaduto, a parte tutta la situazione, si possa dare un indirizzo a
chi dirige e gestisce la Saint-Vincent Resort & Casino per fare
delle gare. Siamo tutti convinti qui che il lavoro vada dato
soprattutto alle aziende locali; a questa frase aggiungerei però
che "devono concorrere in maniera equanime", tutte quante allo
stesso modo. Non è giusto che qualcuno lavori e qualcun altro stia
a guardare: si fanno delle gare, magari pubbliche, tutti
partecipano, si tirano fuori le risultanze della gara e vince il
migliore. Gli affidi diretti non sono mai divertenti. Se lei invece
ha evidenza che è stata fatta una gara la pregherei cortesemente di
darmi tutti i dati e quando magari farò richiesta per i successivi
lavori se me li fornisce prima, così evitiamo queste spiacevoli
interpellanze, quindi se per favore mi elenca i dati mi farebbe una
cortesia.
Presidente -
Ha chiesto la parola l'Assessore Perron per
la risposta; ne ha facoltà.
Perron (UV) -
Chiedo ancora scusa per l'iniziativa di
prima, quella di cui al punto n. 12 dell'ordine del giorno.
Come correttamente lei ha detto, il reparto elettricisti era
composto da sei unità lavorative, però questo reparto non garantiva
la copertura e nemmeno il presidio giornaliero per ventiquattro
ore. La società ha provato a ragionare, ma non è stato possibile da
parte della stessa integrare il reparto tramite personale in
somministrazione o con collaboratori autonomi aventi partita Iva.
Sia per la specificità, sia per la delicatezza dell'attività, ma
anche per non eludere le norme del lavoro dipendente, si è ritenuto
opportuno - previo accordo individuale con le persone - destinare
alcune di queste unità impiegate in questo reparto a copertura di
prepensionamenti e pensionamenti naturali in altre aree. Solo per
ricostruire correttamente ciò che è avvenuto. Pertanto due unità
lavorative continuano ad operare presso la stessa area: una per
garantire le essenziali attività di controllo degli impianti
aziendali esistenti e l'altra, operante a supporto di quest'ultima,
è in attesa di verifica da parte dell'Inps circa la posizione per
poter accedere al pensionamento. Solo per fare la fotografia.
Gli importi. Il contratto immaginato è sperimentale, proprio per
capire se può funzionare oppure no, e ha durata semestrale: dal 1
settembre 2016 al 28 febbraio 2017, per un importo di 102 mila
euro. Alla scadenza, dopo una valutazione da parte dell'azienda,
potrà essere concesso un solo rinnovo per analogo periodo (parliamo
di eventualità). A conclusione delle opere di riqualificazione e
ristrutturazione la società ha quindi ritenuto utile omogeneizzare
le attività di manutenzione ordinaria degli impianti che fino a
quel momento erano gestite in maniera anche un po' scoordinata,
cercando di avviare un periodo sperimentale di una gestione che
deve essere integrata con un supporto esterno all'azienda. Si è
pertanto ritenuto che questa sperimentazione fosse necessaria per
comprendere e valutare l'effettiva entità delle manutenzioni
ordinarie integrate tra le varie aree del Casinò e del Resort.
All'operatore è stata affidata soltanto l'attività di manutenzione
ordinaria; questo si è reso necessario per elaborare i capitolati e
per capire l'intervento per una futura trattativa di gara. Questa
consiste nella messa a disposizione di personale idoneo e
qualificato a titolo di presidio per il regolare funzionamento di
tutti gli impianti elettrici; vengono escluse le attività di
manutenzione straordinaria o di gestione dell'impianto idrico e
termosanitario o che comunque comportino eventualmente la fornitura
di materiale e attività non qualificabile ordinaria. Il Casinò ha
valutato tutte le ditte inserite nel proprio albo fornitori, ha
rispettato il principio di rotazione nel far lavorare le ditte e ha
considerato la ditta in questione - costituitasi in un'Ati con la
candidatura di altre ditte valdostane - un operatore qualificato
disponibile ad eseguire questa attività sperimentale, soprattutto
per le condizioni economiche riferite alle tariffe orarie -
parliamo in questo caso di notturni e anche di festivi - che sono
risultate assolutamente vantaggiose rispetto a quelle dei fornitori
abituali. Ecco molto tranquillamente cosa è successo. L'operatore
individuato, insieme al servizio di manutenzione ordinaria
integrata degli impianti elettrici, svolge anche le attività di
addetto emergenza incendio ed evacuazione presso la struttura Casa
da gioco in attività ad alto rischio di incendio, addetto di primo
soccorso aziendale gruppo B presso la struttura Casa da gioco e
addetto sblocca ascensore in caso di emergenza.
Prendo l'impegno per quello che mi ha detto, per chiarire questo
fatto, che le società comunichino i dati nel momento in cui questi
vengano richiesti da un Consigliere regionale.
Presidente -
Ha chiesto la parola il Consigliere
Cognetta; ne ha facoltà.
Cognetta (M5S) -
Assessore, mi fa piacere che prenda
l'impegno per avere risposta; speriamo che poi questo impegno si
traduca anche in qualcosa di utile per tutti. È quindi stata fatta
una sperimentazione, c'erano già due aziende che lavoravano lì,
questo lo sa, c'erano già due aziende quando il reparto era ancora
a sei che lavoravano e che facevano tutta una serie di attività di
manutenzione, anche di copertura dei turni. Il fatto che siano
state mandate via e si sia trovata una soluzione sperimentale è una
modalità, ce ne sono mille, ma è stata una modalità. Per sapere i
costi bastava fare una richiesta di preventivi, non c'era bisogno
di sperimentare nulla. Io spero che dopo un anno, perché se ho
capito bene dura sei mesi e ci può essere al massimo un rinnovo,
dopo che abbiamo speso 204 mila euro - perché fa 102 mila per due -
faremo una gara.
La questione, Assessore, è che per quanto si cerchi di dare una
risposta più o meno equa questa faccia un po' acqua, perché si
potevano tranquillamente chiedere detti costi attraverso una
richiesta di preventivo e si poteva tranquillamente poi fare un
certo tipo di gara pubblica. Non riesco poi sinceramente a
ravvisare i motivi sul fatto che si faccia una prova di sei mesi
più sei mesi. Io credo che, senza nulla togliere alla ditta che sta
attualmente lavorando - la cosa non riguarda né la ditta che sta
lavorando in questo momento, né quella esclusa a favore di questa -
la cosa riguarda chi gestisce. Se lei mette una direzione generale,
questa sceglie delle persone a dirigere certi settori che non
valutano nel loro complesso qual è la situazione, e poi alla fine
ci troviamo qui a discutere di soluzioni sperimentali per cercare
di giustificare scelte che, secondo me, sono arbitrarie: questo è
il punto. Probabilmente chi gestisce certi settori dovrebbe porre
maggiore attenzione e poi operare nella massima trasparenza,
altrimenti si creano dei grossi problemi.
Alla luce dell'ultimo impegno che si è preso, di farci avere le
risposte quando si fanno determinate richieste al Casinò, comunico
che comincerò da mercoledì a riempirli di tutte quelle domande che
finalmente avranno risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK