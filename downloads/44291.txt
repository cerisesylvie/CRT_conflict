Consiglio Regionale della Valle d'Aosta - Oggetto del Consiglio n. 1344 del 9 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1344 del 9 marzo 2022 - Resoconto
OGGETTO N. 1344/XVI - Interrogazione: "Inclusione del
Coordinatore regionale all'Ambiente nel tavolo tecnico giuridico
sulla promozione della rete sentieristica, poderale e della
viabilità minore della Regione".
Bertin (Presidente) -
Il punto n. 11 dell'ordine del
giorno, come anticipato in precedenza, verrà affrontato
congiuntamente con il punto n. 28, in occasione della discussione
di quest'ultimo. Pertanto passiamo al punto n. 12. Risponde
l'assessore Sapinet, ne ha facoltà.
Sapinet (UV) -
Con la delibera 150 del 2022 abbiamo
istituito il Tavolo tecnico-giuridico per lo studio delle
problematiche relative alla responsabilità, classificazione e
promozione della rete sentieristica, poderale e della viabilità
minore della nostra Regione. Con l'iniziativa mi si chiede di
valutare l'opportunità di ricomprendere all'interno del Tavolo il
Coordinatore dell'ambiente o un suo delegato.
Della questione del tavolo, ma anche della problematica, avevamo
parlato a lungo con la collega Minelli un anno fa circa, un
dossier
che sicuramente avremmo potuto sviluppare
congiuntamente, poi la collega ha fatto scelte diverse, ma noi
andiamo avanti. Una sfida difficile, una sfida non facile, una
tematica complessa, ma che merita di essere affrontata: ce lo
chiede il territorio, ce lo chiedono i Comuni, ce lo chiedono i
Consorzi di miglioramento fondiario; avevamo sempre detto che
supportare i consorzi non è solo erogare delle risorse, ma anche
cercare di alleggerirli da quelle che sono delle
responsabilità.
I componenti del Tavolo tecnico sono stati individuati, tenendo
conto dei Dipartimenti aventi competenza nelle materie giuridiche e
legali, nonché nella gestione, fruizione e promozione della rete
sentieristica, delle strade poderali, della viabilità minore, con
un particolare riferimento al loro utilizzo da parte degli
escursionisti e ai cicloturisti. Importante sarà, come su altre
tematiche, il contributo del CELVA che è sempre più un punto di
riferimento importante per noi.
In questa prima fase il Dipartimento ambiente non è stato preso
in considerazione. Abbiamo optato per un Tavolo molto operativo,
molto essenziale, ma posso assicurare che verrà assolutamente
coinvolto, con un conseguente invito a partecipare ai lavori per
quelli che saranno un po' gli aspetti di tutela dell'ambiente e
comunque di competenze di quella struttura. Il Dipartimento
ambiente è comunque coinvolto indirettamente su questa tematica,
come altri Dipartimenti però, come detto, sarà coinvolto nei
momenti opportuni. Poi va detto e va ricordato che la presenza del
Dipartimento trasporti ci garantisce comunque un coinvolgimento
dell'Assessorato, sia nel suo insieme, permettendo un riferimento
puntuale, sia ai colleghi delle strutture che alla parte
politica.
Presidente -
Per la replica la consigliera Minelli.
Minelli (PCP) -
Grazie Assessore. Anch'io avrei avuto
piacere di continuare ad affrontare questo tema con lei e anche di
discutere le motivazioni e i nodi critici che hanno portato a
quella decisione ma, come tutti sappiamo, non c'è stata la
possibilità di farlo, perché non avete mai voluto farlo, così come
non c'è stata la possibilità di discutere approfonditamente di
molte altre cose, ma proprio per una mancanza di volontà e non
certo da parte mia.
Venendo all'interrogazione e alla sua risposta, lei dice che si
potrà coinvolgere, e quindi invitare nei momenti opportuni e per le
parti che sono ritenute di più stretta competenza dell'Assessorato
all'ambiente, il coordinatore o un suo delegato. Mi permetta di
osservare che è un po' diverso invitare qualcuno a un tavolo a
discutere di argomenti in modo parziale o inserire una persona in
modo organico a un tavolo che lavora a un tema che è sicuramente
trasversale, che interessa vari dipartimenti e quindi varie
tematiche che questi stessi dipartimenti affrontano.
Mi fa un po' sorridere il fatto che lei dica che un
coinvolgimento dell'Assessorato nel suo complesso comunque c'è,
perché c'è coinvolto il dipartimento ai trasporti.
Nell'Assessorato, che è tutt'ora vacante, abbiamo il dipartimento
dei trasporti e il dipartimento all'ambiente, c'è la mobilità
sostenibile; non sappiamo che cosa ne sarà di questo, non lo
sappiamo ancora, e aspettiamo, fra un po' sarà quasi un anno.
Relativamente all'Assessorato all'ambiente, io sono convinta, e
ho avuto modo di sperimentarlo, che ci siano, come credo anche
negli altri assessorati, persone competenti e capaci, da un punto
di vista tecnico, di portare un contributo ai lavori e
all'elaborazione di una norma di cui, come ha detto anche lei, si
sente una grande necessità. Non soltanto, io credo che le
competenze e le conoscenze che sono maturate nel tempo da chi si
occupa di tutela e di valorizzazione dell'ambiente, siano
altrettanto utili di quelle di coloro che operano negli altri
dipartimenti, e possono rappresentare sicuramente un surplus di
attenzione alla salvaguardia dell'ambiente stesso, in un'ottica di
fruizione del territorio che tenga conto, al contempo, della
protezione dello stesso e del suo sviluppo. Integrare formalmente
quel tavolo mi sarebbe sembrato un piccolo segnale di attenzione e
direi anche di rispetto per chi lavora in quell'assessorato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK