Consiglio Regionale della Valle d'Aosta - Oggetto del Consiglio n. 503 del 21 aprile 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 503 del 21 aprile 2021 - Resoconto
OGGETTO N. 503/XVI - Interrogazione a risposta immediata:
"Chiusura linea ferroviaria Aosta/Ivrea".
Bertin (Presidente)
- Punto n. 15.02 dell'ordine del
giorno. Ha chiesto la parola il consigliere Carrel, ne ha
facoltà.
Carrel (PA) -
È di pochi giorni fa - e di fatto in linea
con la discussione che stiamo già affrontando: quella di riaprire i
nostri confini e ritornare un attimo alla normalità - la notizia
che RFI vuole sospendere il transito dei treni da Aosta a Torino
per più di un mese a partire da metà giugno sino a metà luglio.
Credo che in quest'ottica, proprio in questo periodo storico, la
domanda che tutti i Valdostani si sono posti sia perché questo
intervento non sia stato fatto nei sette mesi di chiusura che
abbiamo avuto sino ad oggi. Questo ovviamente avrebbe comportato
dei disagi minori in quanto sappiamo benissimo che arriviamo da
sette mesi in cui abbiamo avuto lo
smart working
, la DAD e
quindi l'utilizzo anche di questo mezzo di trasporto sarà
sicuramente stato ridotto.
Ovviamente non vogliamo entrare nei dettagli degli interventi,
c'è chi sostiene che potessero essere fatti di notte, c'è chi
sostiene - e sicuramente hanno dal nostro punto di vista ragione -
che potevano e dovevano essere stati fatti prima, oppure essere
rimandati, ma non sicuramente proprio all'inizio della stagione
estiva quando turisticamente speriamo la nostra regione possa
essere di nuovo visitata dai turisti.
Visto che spesso abbiamo parlato in quest'aula dei problemi
legati al treno, ma nulla ci è stato detto di questa necessità di
sospendere per un mese intero, chiediamo all'Assessore e al Governo
se e quando siano stati messi a conoscenza da parte di RFI
dell'esigenza di interrompere questo servizio per un mese. Questo
ci serve ovviamente per delle valutazioni politiche in quanto
vogliamo capire se non è stato comunicato al Consiglio, oppure se
anche l'Assessore è stato colto di sorpresa da questa notizia.
Presidente -
Per la risposta, ha chiesto la parola
l'assessore Minelli, ne ha facoltà.
Minelli (PCP) -
La risposta alla domanda specifica
richiede una breve premessa, altrimenti non si capisce in che
contesto si pone la problematica dei lavori previsti per la
prossima estate.
Nei prossimi cinque anni sono previste opere e investimenti di
RFI sulla ferrovia valdostana per un ammontare di circa 140 milioni
di euro, 47 sono già finanziati, 36 del 2019 più questi 11, e per
gli altri c'è un impegno di RFI di reperirli tramite fondi statali
ed europei con il sostegno politico anche della Valle d'Aosta.
È evidente che si tratta di opere molto importanti che
permetteranno di avere una ferrovia più performante e che non
inquina, ma tutto questo comporterà purtroppo anche delle
interruzioni dei servizi e dei disagi che bisognerà cercare di
contenere al massimo con la riduzione dei tempi di chiusura e con
servizi sostitutivi.
Gli interventi della prossima estate sono stati annunciati da
RFI agli uffici fin dal mese di settembre e sul tema ci sono stati
vari incontri ad alcuni dei quali erano presenti anche i sindacati
e le associazioni dei consumatori. Già a novembre è stato chiesto a
RFI di cercare soluzioni alternative alla chiusura, richiesta poi
reiterata in altri incontri. RFI ha poi proposto un'alternativa di
due sospensioni di dieci giorni ciascuna intervallate da una
settimana di esercizio con rallentamenti e seguita da altri sette
giorni di rallentamenti su cui sono sorte perplessità da parte di
tutti. Il 3 marzo, avendo FRI riproposto la chiusura prolungata, è
stata condivisa con i sindacati e le associazioni dei consumatori
la richiesta di effettuare i lavori solo di notte, sopprimendo
eventualmente anche i primi treni del mattino pur di evitare
l'interruzione totale del servizio. Il 9 marzo ho scritto a RFI per
chiedere, anche in considerazione della pandemia in atto, di non
bloccare la linea a costo di avere rallentamenti e limitazioni al
primo e all'ultimo treno della giornata. Il 14 aprile c'è stata una
nuova riunione con RFI, Trenitalia, sindacati e consumatori in cui
RFI ha ribadito la necessità di sospendere la linea per ventotto
giorni nel periodo immediatamente successivo alla chiusura delle
scuole e prima della piena stagione estiva, farlo durante
l'apertura delle scuole sarebbe stato, a mio avviso, folle.
Purtroppo questo è quanto è emerso nell'ultimo incontro e di cui
tutti i presenti hanno dovuto prendere atto. Il giorno dopo RFI ha
diramato un comunicato ufficiale in cui rendeva pubblica la sua
decisione.
Il rapporto con RFI su questo tema, come su tutto il resto, è
sempre stato estremamente trasparente e lei, consigliere Carrel,
primo firmatario della
question time
, dovrebbe essere forse
più cauto nelle sue domande visto che la risposta ce l'aveva già
nelle sue carte. Il 2 febbraio 2021 l'Assessorato dei trasporti le
ha trasmesso, come sua richiesta da 116, i verbali delle riunioni
tra Regione e RFI e in quello del 10 novembre 2020 viene
esplicitamente evidenziata da RFI al punto 6 del verbale
l'indisponibilità della tratta per i lavori di manutenzione nel
periodo a cavallo tra giugno e luglio di quest'anno. Evidentemente
o ha letto superficialmente, o le è sfuggita la rilevanza della
questione.
Presidente -
Per la replica, ha chiesto la parola il
consigliere Carrel, ne ha facoltà.
Carrel (PA) -
No, ho letto molto attentamente ed ero a
conoscenza di questa necessità di sospendere il servizio. Quello
che però contesto e contesto fermamente è il periodo in quanto, se
mi consente, dissento in pieno sulla scelta dell'inizio della
stagione estiva, come ha definito lei poco rilevante dal punto di
vista turistico, perché, dal mio punto di vista, dall'11 giugno o,
meglio, dal 14 giugno all'11 luglio i turisti in Valle d'Aosta ci
sono e mi auguro ci saranno.
Ho quindi letto le carte, peccato che lei, quando noi abbiamo
fatto le domande sul treno e sulle manutenzioni da effettuare, non
ci abbia mai aggiornato e non ci abbia mai comunicato quanto
emergeva dalle riunioni. Forse questa è una mancanza di rispetto
nei confronti dell'Aula e dell'intera comunità valdostana perché
bisognerebbe avere molta più cautela e molta più chiarezza quando
si comunicano le cose.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK