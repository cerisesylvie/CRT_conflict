Consiglio Regionale della Valle d'Aosta - Oggetto del Consiglio n. 2476 del 26 luglio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2476 del 26 luglio 1991 - Resoconto
OGGETTO N. 2476/IX Disegno di legge: "Modifiche e
integrazioni alla legge regionale primo dicembre 1986, n. 59,
concernente: "Disciplina della professione di maestro di sci e
delle scuole di sci in Valle d'Aosta".
Presidente
Ha chiesto di parlare il relatore,
Consigliere Trione, ne ha facoltà.
Trione (DC)
La V commissione consiliare permanente
ha preso in esame il disegno di legge n. 257 che la Giunta
regionale ha proposto a modifica e integrazione alla legge
regionale n. 59 del 1 dicembre 1986 concernente: "Disciplina della
professione di maestro di sci e delle scuole di sci in Valle
d'Aosta" e gli emendamenti che successivamente la stessa Giunta
regionale ha proposto e presentato.
Il disegno di legge n. 257 introduce alcune innovazioni e
variazioni tese a soddisfare talune esigenze ed a supplire a
carenze che l'evoluzione non solo tecnica, della professione di
maestro di sci, ha ormai reso indispensabili.
Prima di entrare nel merito del disegno di legge e relazionare
sui contenuti ci pare pertinente ed opportuno premettere che le
osservazioni già poste dal Servizio Affari Legislativi nelle "Note
di tecnica legislativa" che accompagnano il disegno di legge
stesso, sono da ritenersi accoglibili in toto, e che peraltro le
correzioni formali indicate al punto a) sono già state apportate al
testo presentato in commissione; alle osservazioni di cui ai punti
c) e d) così come agli emendamenti approvati in commissione, ha
provveduto la commissione stessa proponendo al consiglio il testo
già emendato. Quindi quello allegato è il testo della V commissione
già emendato.
Fra le modifiche e le integrazioni proposte dal presente disegno
di legge rivestono particolare importanza l'introduzione ed il
riconoscimento di ulteriori e consolidati ambiti di esercizio della
professione, quali il monosci, il telemark, la tavola da neve, lo
sci acrobatico, lo ski roll, lo sci sull'erba e simili.
L'esercizio della professione in tali ambiti, riconosciuto e
regolamentato dalla normativa in via di approvazione, è però
subordinato all'acquisizione di specifiche qualificazioni
conseguibili da parte dei maestri, con il superamento di adeguati
esami indetti dall'Associazione Valdostana Maestri di sci d'intesa
con l'Assessorato regionale del Turismo, Urbanistica e Beni
Culturali.
Un'ulteriore interessante integrazione è rappresentata dalla
ridefinizione sia delle scuole di sci, delle quali vengono
sottolineati la natura ed i compiti, che della figura professionale
del maestro di sci, ribadendone la qualifica di operatore turistico
e la demarcazione dell'ambito di esercizio, soprattutto in
relazione agli sconfinamenti con la professione di guida
alpina.
Il disegno di legge n. 257 adempie poi, all'articolo 8,
all'esigenza di riconoscimento, ai fini dell'esercizio della
professione in Valle d'Aosta, delle autorizzazioni rilasciate in
conformità alle altre normative italiane ed europee.
L'articolo 10 soddisfa l'esigenza di meglio definire e precisare
le sanzioni amministrative conseguenti ad un non corretto esercizio
della professione nella nostra Regione.
Gli emendamenti proposti dalla Giunta regionale successivamente
alla presentazione del disegno di legge e comunque contenuti nel
testo predisposto dalla V Commissione, concernono in particolare la
possibilità, da parte dell'Associazione Valdostana Maestri di sci,
di stipulare polizze di assicurazione collettiva a favore dei
maestri di sci iscritti all'Associazione e del contributo che la
R.A.V.A. potrà erogare a favore della stessa, nella misura del
sessanta per cento dell'importo dei premi.
I successivi articoli disciplinano l'autorizzazione alle
variazioni di bilancio inerenti la nuova normativa.
Il nuovo testo a modifica ed integrazione della precedente legge
n. 59/86 ci pare soddisfare le esigenze che in questi ultimi anni
erano andate maturando, soprattutto in funzione della evoluzione
della professione del maestro di sci.
Per tale motivo la V commissione ha espresso parere favorevole,
così come la II commissione consiliare per quanto concerne la parte
finanziaria. E' stata sentita per questo disegno di legge anche
l'associazione maestri di sci.
Presidente
E' aperta la discussione generale.
Ha chiesto di parlare il Consigliere Maquignaz, ne ha
facoltà.
Maquignaz (AI)
Non esistono delle grosse osservazioni
da fare a questo disegno di legge, che introduce di fatto alcune
importanti modifiche ed integrazioni alla legge del 1986, allo
scopo di regolamentare queste nuove pratiche sportive del monosci,
del telemark e attività similari.
Desidero però cogliere questa occasione per fare ancora una
osservazione, tenuto conto del ruolo che svolgono le guide della
natura nella nostra Regione.
Non è perché sia innamorato di questo problema che lo sollevo
ancora una volta, ma perché anche in questa legge potrebbero
nascere i problemi che ora intendo brevemente evidenziare.
All'articolo 1, punto 3, di questa legge, si dice che
nell'esercizio dell'attività di cui al primo comma il maestro di
sci, in quanto operatore turistico, ha altresì il compito di
avvicinare lo sciatore all'ambiente alpino nel rispetto dei suoi
valori naturali. Sono perfettamente d'accordo che i maestri di sci
abbiano anche questa possibilità, però non posso esimermi dal
mettere in evidenza che questa è una attività che viene svolta
dalle guide della natura, che potranno esercitare questa attività
anche con gli sci. Non credo infatti che esista nessuna norma di
legge che escluda la possibilità per la guida della natura di usare
gli sci in primavera o in inverno.
Quindi voglio insistere ancora una volta per esternare la
necessità di delimitare quelle che sono le sfere di azione e gli
ambiti nei quali queste persone possono operare: delle guide alpine
da una parte, dei maestri di sci, delle guide turistiche e delle
guide della natura dall'altra. Altrimenti rischiamo di creare una
confusione terribile, rischiamo di non sapere più qual è il limite
entro il quale queste persone possono operare.
Per quanto riguarda i maestri di sci e le guide alpine, non
credo esistano dei grossi problemi, perché ad esempio l'articolo 2
bis, quando parla dello sci fuori pista, dice che il maestro di sci
può accompagnare l'allievo, munito di sci, su pendii e percorsi
sciabili, anche di neve perenne e anche se non serviti da impianti
di risalita, sempre che per l'esercizio della sua opera non sia
necessario l'uso di attrezzature alpinistiche. Poi al punto 2 dice
che le società locali di guide e le scuole di sci stabiliscono per
ciascuna zona, di intesa fra loro, quali percorsi possono essere
compiuti da maestri di sci senza l'assistenza di una guida e quale
attività sciistica può essere svolta dalle guide alpine. Quindi,
nell'eventualità che venga fuori una diatriba, la legge prevede la
regolamentazione di questo fatto, e su questo non ci piove.
Rimane invece il problema, che voglio ancora una volta ribadire,
delle guide della natura, perché in occasione della discussione di
quella legge non si è voluto delimitare la sfera di azione di
questa figura. Ora, leggendo l'articolo 1, secondo comma, emerge
che le guide della natura possono andare in qualsiasi posto della
Regione, purché non vi siano difficoltà alpinistiche e purché non
sia richiesto l'uso di corda, piccozze e ramponi; però
evidentemente le guide della natura, come già mi è stato chiesto da
parecchi maestri di sci, potranno con gli sci accompagnare i
turisti in primavera e in inverno a svolgere l'attività che loro
compete, quindi invadendo la sfera d'azione dei maestri di sci.
Non è che voglia privilegiare l'attività di una professione
anziché di un'altra, si tratta però di creare una normativa tale
che eviti dei contrasti e delle confusioni. Secondo me è gravissimo
questo fatto, perché sono sicuro che quando le guide della natura
con gli sci, in primavera o in inverno, accompagneranno i turisti,
incontrando i maestri di sci sicuramente nasceranno delle
discussioni.
Quindi colgo l'occasione dell'approvazione di questa legge per
evidenziare questo problema, al fine di evitare delle discussioni
che potevano essere evitate con un po' di buon senso.
Si dà atto che dalle ore 17,13 presiede il Presidente
Dolchi.
Presidente
Ha chiesto di parlare il Consigliere
Trione, ne ha facoltà.
Trione (DC)
Solo per ribadire al Consigliere
Maquignaz intanto che stiamo parlando in questo momento della
disciplina della professione dei maestri di sci e non delle guide
della natura; mi pare anche di ricordare che nel testo dove si
definisce la sfera di attività degli accompagnatori della natura,
si è anche scritto in maniera abbastanza chiara che sono esclusi i
tratti innevati. Direi che a quel punto avremmo accontentato anche
il Consigliere Maquignaz, perché se vengono esclusi i tratti
innevati, sicuramente non ci può più essere questa interferenza fra
attività dei maestri di sci e fra quella degli accompagnatori della
natura.
Maquignaz (AI)
Innevati non c'è scritto.
Trione (DC)
Non ero sicuro... comunque mi pare che
nel definire l'ambito di attività dei maestri di sci sia
sufficientemente chiaro perché non vengano confusi i due tipi di
attività. Semmai il problema si poneva per gli accompagnatori della
natura.
Presidente
Ha chiesto di parlare il Consigliere
Faval, ne ha facoltà.
Faval (UV)
Je voudrais simplement adresser une
prière à l'Assesseur. Il y a eu occasion de vérifier que ce projet
de loi va dans la direction que nous souhaitions, ayant d'autant
plus vérifié avec l'association des moniteurs de ski qu'on a vue en
commission en même temps que l'Assesseur, et qui partageait les
propositions qui sont contenues dans ce projet de loi. J'adresse la
prière à l'Assesseur de bien vouloir s'adonner à ce que cette loi
soit res-pectée, dans l'intérêt avant tout de la catégorie,
c'est-à-dire de ces professionnels qui sont les moniteurs de ski,
qui entre autres représentent dans le domaine du tourisme une des
catégories les mieux équipées et celles qui rendent à l'image et à
la promotion de la Vallée d'Aoste le plus. Tout le monde connaît
que les moniteurs de ski de la Vallée d'Aoste sont normalement
appelés à représenter l'Italie dans la Interski: il s'agit là de
confrontations à niveau technique des écoles de ski au niveau
international et c'est aussi à travers la Vallée d'Aoste que
l'Italie présente sa technique de faire du ski.
Donc dans l'intérêt de cette catégorie méritoire, nous avons le
devoir de faire de façon que cette loi soit respectée dans tous les
détails, et spécialement dans la partie concernant la possibilité
des étrangers de faire les moniteurs de ski en Vallée d'Aoste, ou
surtout les prétendus moniteurs, parce que l'expérience nous a
appris qu'il y a des sociétés de voyage internationales qui portent
en Vallée d'Aoste des personnes, qui se présentent avec des papiers
et prétendent pouvoir faire de l'enseignement de ski chez nous.
Donc il faut vérifier qu'il s'agit effectivement de moniteurs de
ski avec l'habilitation à faire la profession, et deuxièmement
qu'il y ait un contrôle très strict en ce qui concerne la période
pendant laquelle ces gens, d'après la loi, sont autorisées à faire
leur activité dans notre Région. Ceci dans l'intérêt de la
catégorie des moniteurs de ski, mais aussi et surtout dans
l'intérêt du tourisme en Vallée d'Aoste.
Presidente
Ha chiesto di parlare l'Assessore del
Turismo, Urbanistica e Beni Culturali Pascale, ne ha facoltà.
Pascale (PSI)
Molto brevemente, per ringraziare il
relatore e i membri della commissione che hanno svolto un egregio
lavoro di approfondimento e di revisione del testo, il che ci ha
portato ad una brevissima discussione in aula, in quanto si era già
fatto questo lavoro precedentemente in commissione.
Quanto alla raccomandazione del Consigliere Faval, credo sia
quasi superflua perché è compito dell'amministrazione regionale far
rispettare tutte le leggi che vengono approvate.
Presidente
Ha chiesto di parlare il Consigliere
Maquignaz, per dichiarazione di voto, ne ha facoltà.
Maquignaz (AI)
Intanto per dichiarazione di voto,
perché su questa legge ho già dichiarato il mio voto
favorevole.
Avevo colto l'occasione perché era pertinente, perché in questa
legge si prevede la possibilità da parte di maestri di sci di
portare giustamente i clienti a vedere il paesaggio, per chiedere
se le guide della natura possono frequentare le piste di sci con
gli sci ai piedi. Però voglio far notare all'Assessore che sulla
legge per le guide della natura non è prevista l'esclusione dello
sci per il fondo e per lo sci per la discesa; quindi oggi chiedo
soltanto se è possibile per le guide della natura, in base alla
legge che stiamo approvando, frequentare le piste di fondo o le
piste di discesa, perché purtroppo nella legge la esclusione dello
sci per il fondo o per la discesa non è prevista.
Presidente
Si passa all'esame dell'articolato. Do
lettura dell'articolo 1:
Articolo 1 1. L'articolo 2 della legge regionale 1° dicembre
1986, n. 59, concernente "Disciplina della professione di maestro
di sci e delle scuole di sci in Valle d'Aosta" e sostituito dal
seguente:
"Articolo 2
(Definizione di maestro di sci)
1. E' maestro di sci chi, per professione, insegna a persone
singole o a gruppi di persone la pratica dello sci nelle varie
discipline alpine o nordiche.
2. Nell'esercizio dell'attività di cui al comma uno il maestro
di sci, in quanto operatore turistico, ha altresì il compito di
avvicinare lo sciatore all'ambiente alpino nel rispetto dei suoi
valori naturali e morali".
Presidente
Pongo in votazione l'articolo 1:
Esito della votazione
Presenti, votanti e favorevoli: 29
Il Consiglio approva all'unanimità
Presidente
Do lettura dell'articolo 2:
Articolo 2 1. Dopo l'articolo 2 della legge regionale 1°
dicembre 1986, n. 59, sono aggiunti i seguenti articolo 2 bis e 2
ter:
"Articolo 2 bis
(Sci fuori pista)
1. Il maestro di sci può accompagnare l'allievo, munito di sci,
su pendii e percorsi sciabili, anche di neve perenne e anche se non
serviti da impianti di risalita, sempre che per l'esercizio della
sua opera non sia necessario l'uso di attrezzature
alpinistiche.
2. Le società locali di guide e le scuole di sci stabiliscono
per ciascuna zona, d'intesa fra loro, quali percorsi possono essere
compiuti da maestri di sci senza l'assistenza di una guida e quale
attività sciistica può essere svolta dalle guide alpine.
3. In mancanza di accordo o di organismo competente per zona
decide l'Assessore regionale al turismo, urbanistica e beni
culturali, sentiti l'associazione valdostana maestri di sci e
l'organismo regionale rappresentativo delle guide alpine di alta
montagna.
Articolo 2 ter
(Ulteriori ambiti di esercizio della professione)
1. Fatte salve le disposizioni di cui all'articolo 2 bis,
rientra nell'ambito delle competenze dei maestri di sci
l'insegnamento di discipline direttamente derivate dalla pratica
dello sci, o comunque ad essa strettamente connesse, quali il
monosci, il telemark, la tavola da neve, lo sci acrobatico, lo
ski-roll, lo sci sull'erba e simili.
2. L'insegnamento delle discipline di cui al comma uno è
peraltro condizionato al conseguimento di specifiche qualificazioni
a seguito del superamento di appositi esami all'uopo organizzati
dall'Associazione valdostana maestri di sci, previo accordo con
l'Assessorato regionale del turismo, urbanistica e beni
culturali.
3. Le disposizioni di cui al comma due non si applicano nei
confronti dei maestri di sci in possesso di regolare titolo per
l'esercizio della professione di maestro di sci specificamente
autorizzati anche all'insegnamento delle discipline di cui al comma
uno, ai sensi della normativa vigente in altre regioni o in stati
aderenti alla CEE".
Presidente
Pongo in votazione l'articolo 2:
Esito della votazione
Presenti, votanti e favorevoli: 29
Il Consiglio approva all'unanimità
Presidente
Do lettura dell'articolo 3:
Articolo 3 1. Il termine "licenza" usato nel testo della
legge 1° dicembre 1986, n. 59, è sostituito dal termine
"autorizzazione", fatta eccezione per quanto disposto dalla lettera
e) del comma uno dell'articolo 16.
Presidente
Pongo in votazione l'articolo 3:
Esito della votazione
Presenti, votanti e favorevoli: 29
Il Consiglio approva all'unanimità
Presidente
Do lettura dell'articolo 4:
Articolo 4 1. Il comma due dell'articolo 4 della legge
regionale 1° dicembre 1986, n. 59, è così sostituito:
"2. Si considera esercizio stabile della professione, ai fini
del presente articolo, l'attività svolta dal maestro di sci che
abbia residenza o domicilio nella regione Valle d'Aosta, ovvero che
eserciti la propria attività nell'ambito di una scuola di sci
autorizzata ai sensi dell'articolo 20."
2. Il comma cinque dell'articolo 4 della legge regionale 1°
dicembre 1986, n. 59, è così sostituito:
"5. Il Comune interessato, all'atto del rilascio della
autorizzazione e delle successive vidimazioni ai sensi del comma
uno dell'articolo 9, ne deve dare tempestiva comunicazione
all'Assessorato regionale del turismo, urbanistica e beni culturali
e all'Associazione valdostana maestri di sci".
Presidente
Pongo in votazione l'articolo 4:
Esito della votazione
Presenti, votanti e favorevoli: 30
Il Consiglio approva all'unanimità
Presidente
Do lettura dell'articolo 5:
Articolo 5 1. Il comma uno dell'articolo 9 della legge
regionale 1° dicembre 1986, n. 59, è così sostituito:
"1. Il Sindaco, all'atto del rilascio dell'autorizzazione,
consegna al richiedente un documento di riconoscimento, portante
l'indicazione della categoria e delle eventuali specializzazioni,
su modelli predisposti dall'Assessorato regionale del turismo,
urbanistica e beni culturali; tale documento è soggetto a
vidimazione annuale da parte del Comune stesso".
Presidente
Pongo in votazione l'articolo 5:
Esito della votazione
Presenti, votanti e favorevoli: 30
Il Consiglio approva all'unanimità
Presidente
Do lettura dell'articolo 6:
Articolo 6 1. L'articolo 10 della legge regionale 1° dicembre
1986, n. 59, è così sostituito:
"Articolo 10
(Categorie di maestri)
1. I maestri di sci, autorizzati all'insegnamento dello sport
dello sci, sono suddivisi in:
a) maestri di sci di discipline alpine e loro
specializzazioni;
b) maestri di sci di discipline nordiche e loro
specializzazioni;
c) istruttori tecnici regionali delle relative discipline e loro
specializzazioni.
2. Il certificato di idoneità tecnica, rilasciato
dall'Associazione valdostana maestri di sci a chi supera gli esami
prescritti, e la autorizzazione comunale indicano la disciplina e
le specializzazioni per le quali sono validi.
3. I maestri di sci possono insegnare esclusivamente le
discipline e le specializzazioni per le quali sono autorizzati.
4. L'autorizzazione, per coloro che sono in possesso dei
requisiti richiesti, può riguardare congiuntamente l'insegnamento
delle discipline alpine e di quelle nordiche e delle relative
specializzazioni.
5. Gli istruttori tecnici regionali svolgono compiti di
istruzione sulle materie tecniche in occasione di corsi di
formazione e aggiornamento dei maestri di sci; per le stesse
materie essi sono chiamati a far parte delle relative commissioni
d'esame; vale anche per essi la distinzione tra discipline alpine e
nordiche e loro specializzazioni.
Presidente
Pongo in votazione l'articolo 6:
Esito della votazione
Presenti, votanti e favorevoli: 30
Il Consiglio approva all'unanimità
Presidente
Do lettura dell'articolo 7:
Articolo 7 1. Il comma due dell'articolo 12 della legge
regionale 1° dicembre 1986, n. 59, è così sostituito:
"2. I maestri di sci di ciascuna disciplina sono tenuti a
frequentare, almeno una volta ogni tre anni, uno dei corsi di
aggiornamento organizzati a norma del presente articolo, salvo che
nell'ultimo triennio abbiano partecipato a corsi di formazione o
aggiornamento in qualità di istruttori nazionali o allenatori, o
che abbiano fatto parte delle squadre nazionali delle rispettive
discipline".
Presidente
Pongo in votazione l'articolo 7:
Esito della votazione
Presenti, votanti e favorevoli: 30
Il Consiglio approva all'unanimità
Presidente
Do lettura dell'articolo 8:
Articolo 8 1. La lettera d) del comma uno dell'articolo 16
della legge regionale 1° dicembre 1986, n. 59, è così
sostituita:
"d) aver conseguito l'idoneità all'insegnamento dello sport
dello sci di cui all'articolo 28 o essere in possesso di licenza o
autorizzazione rilasciata ai sensi di normative vigenti in altre
regioni o in stati aderenti alla CEE;".
2. Al comma uno dell'articolo 16, della legge regionale 1°
dicembre 1986, n. 59, è aggiunta la seguente lettera g) -
"g) aver frequentato i corsi di aggiornamento previsti
dall'articolo 12".
Presidente
Pongo in votazione l'articolo 8:
Esito della votazione
Presenti, votanti e favorevoli: 30
Il Consiglio approva all'unanimità
Presidente
Do lettura dell'articolo 9:
Articolo 9 1. L'articolo 18 della legge regionale 1° dicembre
1986, n. 59, è così sostituito:
"Articolo 18
(Definizione di scuola di sci)
1. La scuola di sci è una struttura a base associativa
costituita per organizzare e coordinare il lavoro dei maestri di
sci ad essa aderenti, in funzione delle esigenze della località in
cui essa è costituita.
2. La scuola di sci collabora con le aziende di promozione
turistica, il Comune e la Regione per l'organizzazione di
manifestazioni sportive e, in generale, per la promozione della
località".
Presidente
Pongo in votazione l'articolo 9:
Esito della votazione
Presenti, votanti e favorevoli: 30
Il Consiglio approva all'unanimità
Presidente
Do lettura dell'articolo 10:
Articolo 10 1. L'articolo 26 della legge regionale 1°
dicembre 1986, n. 59, è così sostituito:
"Articolo 26
(Sanzioni)
1. Salve le sanzioni penali vigenti, stabilite per l'esercizio
abusivo della professione, l'irregolare esercizio dell'attività
nella Regione Valle d'Aosta è punito con le seguenti sanzioni
amministrative:
a) chiunque eserciti l'attività di maestro di sci essendo
sprovvisto della relativa autorizzazione è soggetto alla sanzione
amministrativa del pagamento di una somma da lire 400.000 a lire
1.200.000;
b) l'inosservanza delle tariffe professionali, stabilite ai
sensi dell'articolo 24, è punita con la sanzione amministrativa del
pagamento di una somma da lire 200.000 a lire 600.000;
c) qualora l'inosservanza delle tariffe decretate sia da
attribuire ad una scuola di sci, la stessa è condannata alla
sanzione amministrativa del pagamento di una somma da lire
2.000.000 a lire 6.000.000, con contestuale diffida ad osservare e
fare osservare il decreto ed in caso di ulteriore infrazione si
provvede alla revoca dell'autorizzazione di cui all'articolo
20;
d) l'apertura di scuole di sci sprovviste dell'autorizzazione di
cui all'articolo 20, comporta la sanzione amministrativa del
pagamento di una somma da lire 150.000 a lire 450.000 per ciascuna
persona che pratichi l'attività di insegnamento presso la scuola
non autorizzata;
e) ogni altra violazione delle disposizioni della presente legge
è soggetta alla sanzione amministrativa del pagamento di una somma
da lire 100.000 a lire 1.000.000.
2. Le sanzioni possono essere raddoppiate in caso di
recidiva.
3. Le sanzioni sono applicate dal Presidente della Giunta
regionale, su proposta dell'Assessore regionale del turismo,
urbanistica e beni culturali".
Presidente
Pongo in votazione l'articolo 10:
Esito della votazione
Presenti, votanti e favorevoli: 30
Il Consiglio approva all'unanimità
Presidente
Do lettura dell'articolo 11:
Articolo 11 1. Al comma due dell'articolo 28 della legge
regionale 1° dicembre 1986, n. 59, è aggiunta la seguente lettera
g) -
"g) può stipulare polizze di assicurazione collettiva a favore
dei maestri di sci iscritti all'Associazione valdostana maestri di
sci, per la corresponsione di somme in caso di morte o invalidità
permanente e/o invalidità temporanea conseguenti a infortunio in
servizio".
Presidente
Pongo in votazione l'articolo 11:
Esito della votazione
Presenti, votanti e favorevoli: 30
Il Consiglio approva all'unanimità
Presidente
Do lettura dell'articolo 12:
Articolo 12 1. Il comma tre dell'articolo 29 della legge
regionale 1° dicembre 1986, n. 59, è così sostituito:
"3. La Regione eroga un contributo sulle spese per
l'organizzazione e l'attuazione di preselezioni, corsi ed esami per
maestri di sci di discipline alpine e nordiche e loro
specializzazioni, nonché di corsi di formazione per aspiranti
istruttori tecnici regionali e corsi di aggiornamento e
perfezionamento degli istruttori stessi, organizzati
dall'Associazione valdostana maestri di sci, previa intesa con
l'Assessorato regionale del turismo, urbanistica e beni culturali.
A tal fine si intendono per spese di organizzazione e attuazione
solo quelle tecnicamente necessarie per realizzare i corsi, quali
le spese per l'acquisto di materiale e per la remunerazione degli
istruttori, nonché quelle relative all'uso dei mezzi di trasporto
necessarie allo svolgimento delle esercitazioni; sono escluse
invece le spese concernenti l'alloggiamento dei partecipanti, il
loro trasporto nella località sede del corso, nonché le spese
relative all'uso degli impianti di risalita da parte dei
partecipanti".
2. Il comma quattro dell'articolo 29 della legge regionale 1°
dicembre 1986, n. 59, è così sostituito:
"4. Per quanto concerne i corsi di formazione, frequentati con
esito positivo, e di aggiornamento per istruttori tecnici
organizzati dalla Federazione italiana sport invernali, la Regione
si assume tutte le spese relative alla frequenza dei partecipanti
residenti in Valle d'Aosta con esclusione delle spese di
viaggio".
3. Al comma otto dell'articolo 29 della legge regionale 1°
dicembre 1986, n. 59, dopo la parola"incentivare" sono inserite le
parole "la ristrutturazione".
4. Dopo il comma nove dell'articolo 29 della legge regionale 1°
dicembre 1986, n. 59, è aggiunto il seguente comma 10:
"10. Limitatamente al triennio 1992/1994 la Regione eroga a
favore dell'Associazione valdostana maestri di sci un contributo
annuo pari al 60 per cento dell'importo dei premi preventivamente
concordati con l'Assessorato regionale del turismo, urbanistica e
beni culturali e relativi alle polizze di assicurazione di cui alla
lettera . g) del comma due dell'articolo 28. I suddetti premi sono
liquidati in rate semestrali anticipate a decorrere dall'esercizio
finanziario 1991".
Presidente
Pongo in votazione l'articolo 12:
Esito della votazione
Presenti, votanti e favorevoli: 30
Il Consiglio approva all'unanimità
Presidente
Do lettura dell'articolo 13:
Articolo 13 1. E' autorizzata la maggiore spesa annua di lire
50.000.000 sul capitolo 64480 del bilancio preventivo della Regione
per l'anno 1991 (Contributi all'Associazione valdostana maestri di
sci per il funzionamento della stessa e per l'organizzazione di
corsi di formazione e aggiornamento). Pertanto l'ammontare dello
stanziamento annuale del capitolo di spesa è di lire
260.000.000".
Presidente
Pongo in votazione l'articolo 13:
Esito della votazione
Presenti, votanti e favorevoli: 30
Il Consiglio approva all'unanimità
Presidente
Do lettura dell'articolo 14:
Articolo 14 1. Limitatamente all'esercizio 1991 è autorizzata
la maggiore spesa di lire 30.000.000 sul capitolo 64481, di nuova
istituzione, del bilancio preventivo della Regione per l'anno 1991
(Ulteriore contributo all'Associazione valdostana maestri di sci
per l'organizzazione di corsi di aggiornamento per maestri di sci
nel corso dell'anno 1991).
Presidente
Pongo in votazione l'articolo 14:
Esito della votazione
Presenti, votanti e favorevoli: 30
Il Consiglio approva all'unanimità
Presidente
Do lettura dell'articolo 15:
Articolo 15 1. Per la realizzazione degli interventi di cui
al comma dieci dell'articolo 29 della legge regionale 1° dicembre
1986, n. 59, è autorizzata per il periodo 1991/1994 la spesa di
lire 690.000.000, il cui onere grava sul capitolo 64485, di nuova
istituzione, (Contributi all'Associazione valdostana maestri di sci
per la stipula di polizze collettive di assicurazione contro gli
infortuni in servizio dei soci dell'Associazione stessa), così
ripartita:
a) 1991: lire 115.000.000
b) 1992: lire 230.000.000
c) 1993: lire 230.000.000
d) 1994: lire 115.000.000
Presidente
Pongo in votazione l'articolo 15:
Esito della votazione
Presenti, votanti e favorevoli: 30
Il Consiglio approva all'unanimità
Presidente
Do lettura dell'articolo 16:
Articolo 16 1. Alla copertura degli oneri complessivi di cui
agli articoli 12, 13 e 14 si provvede per il 1991 mediante
riduzione di lire 195.000.000 dello stanziamento iscritto al
capitolo 67.000 (Fondo globale per il finanziamento delle spese
correnti), a valere sull'accantonamento "Sports tradizionali"
(attività produttive - Settore turismo - D 2.11 - lettera c) della
parte spesa del bilancio preventivo della Regione per l'anno 1991;
su detto stanziamento resta quindi una minore somma di lire
125.000.000.
2. A decorrere dall'esercizio finanziario 1992, l'entità del
finanziamento di cui all'articolo 12 sarà determinata annualmente
con la legge di approvazione dei relativi bilanci, ai sensi
dell'articolo 15 della legge regionale 27 dicembre 1989, n. 90,
(Norme in materia di bilancio e di contabilità generale della
Regione autonoma Valle d'Aosta).
3. A decorrere dall'esercizio finanziario 1992, ad una eventuale
rideterminazione degli oneri di cui all'articolo 14 si provvede con
legge di bilancio, ai sensi dell'articolo 17 della legge regionale
27 dicembre 1989, n. 90.
Presidente
Pongo in votazione l'articolo 16:
Esito della votazione
Presenti, votanti e favorevoli: 30
Il Consiglio approva all'unanimità
Presidente
Do lettura dell'articolo 17:
Articolo 17 1. Al bilancio di previsione della Regione per
l'anno 1991 sono apportate le seguenti variazioni:
Parte spesa
Variazione in diminuzione:
Cap. 67000 (Fondo globale per il finaziamento di spese
correnti)
Lire 195.000.000
Totale variazioni in diminuzione Lire 195.000.000
Variazioni in aumento:
Cap. 64480 (Contributi all'Associazione valdostana maestri di
sci per il funzionamento della stessa e per l'organizzazione di
corsi di formazione e aggiornamento)
Lire 50.000.000
Legge regionale 1 dicembre 1986, n. 59
Legge regionale 10 maggio 1988, n. 33
Legge regionale , n.
Programma regionale 2.2.2.12.
Codificazione 2. 1. 1.6.2.2.10.24.09.
Cap. 64481, di nuova istituzione, (Ulteriore contributo per
l'anno 1991 all'Associazione valdostana maestri di sci per
l'organizzazione di corsi di aggiornamento per maestri di sci nel
corso dell'anno 1991)
Lire 30.000.000 Legge regionale , n.
Programma regionale 2.2.2.12.
Codificazione 2.1.1.6.2.2.10.24.09. Cap 64485, di nuova
istituzione, (Contributi all'Associazione valdostana maestri di sci
per la stipula di polizze di assicurazione contro gli infortuni in
servizio dei soci dell'Associazione stessa).
Lire 115.000.000 Legge regionale , n.
Totale variazioni in aumento
Lire 195.000.000
Presidente
Pongo in votazione l'articolo 17:
Esito della votazione
Presenti, votanti e favorevoli: 30
Il Consiglio approva all'unanimità
Presidente
Do lettura dell'articolo 18:
Articolo 18 1. La presente legge è dichiarata urgente ai
sensi del comma tre dell'articolo 31 dello Statuto speciale ed
entrerà in vigore il giorno successivo a quello della sua
pubblicazione sul Bollettino ufficiale della Regione Valle
d'Aosta.
Presidente
Pongo in votazione l'articolo 18:
Esito della votazione
Presenti, votanti e favorevoli: 30
Il Consiglio approva all'unanimità
Presidente
Pongo in votazione la legge nel suo
complesso:
Esito della votazione
Presenti, votanti e favorevoli: 29
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK