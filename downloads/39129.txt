Consiglio Regionale della Valle d'Aosta - Oggetto del Consiglio n. 2453 del 8 novembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2453 del 8 novembre 2016 - Resoconto
OGGETTO N. 2453/XIV - Reiezione di risoluzione: "Situazione
relativa alle pulizie degli uffici regionali".
Rosset (Presidente) -
Considerato che il punto n. 26 (PL
n. 72) impegnerebbe un po' di tempo, chiederei di affrontare ancora
una risoluzione se siete d'accordo...affrontiamo quindi la
risoluzione iscritta al punto n. 30 dell'ordine del giorno. Per
l'illustrazione, ha chiesto la parola il collega Cognetta, ne ha
facoltà.
Cognetta (M5S) -
Con questa risoluzione torniamo a
parlare del famoso, direi famigerato ormai, bando di appalto
relativo alle pulizie degli uffici regionali. Un bando che ha
sollevato molte perplessità da parte di diversi Consiglieri di
opposizione e credo anche di alcuni Consiglieri della maggioranza.
Cosa ci porta a discutere in questa risoluzione? È stata fatta una
richiesta di accesso agli atti, sono state prese in considerazione
tutta una serie di mancanze, segnalazioni, disservizi fatti da
diverse aziende nei diversi uffici e, alla luce di quanto è stato
valutato nell'insieme delle mancanze e anche delle segnalazioni e
multe fatte alle varie aziende, abbiamo presentato, come
Consiglieri di opposizione, questa risoluzione.
Nella risoluzione chiediamo sostanzialmente due cose: la prima è
riferita ad un punto specifico dell'appalto, dove all'articolo 21,
punto f), si segnala che c'è la possibilità di fare una risoluzione
del contratto per le aziende in cui l'ammontare complessivo delle
penali superi i 6 mila euro. Abbiamo quindi fatto una serie di
calcoli, sulla base delle segnalazioni già presentate, e ci siamo
accorti che ci sono almeno due aziende che superano già questo
importo: la prima per una cifra ancora piccola, perché è solo a
6100 euro, la seconda invece per una cifra piuttosto importante:
23.500 euro, questo almeno è ciò che risulta dai dati che ci sono
stati consegnati. Considerato che l'appalto in essere è di pochi
mesi, collezionare già un numero così alto di penali ci fa ben
sperare per il futuro.
Il secondo punto invece è quello di relazionare alla commissione
competente da parte dell'Assessore per portare a conoscenza i
commissari di ciò che sta accadendo nel dettaglio.
Questa è la presentazione della risoluzione in generale, poi mi
riservo di fare un altro intervento, penso che anche i miei
colleghi ne faranno, per vedere più nel dettaglio cosa sta
accadendo e cos'è accaduto fino ad oggi rispetto a questo appalto,
perché devo dire che ci sono delle chicche all'interno di ciò che
ci è pervenuto; quindi con questo ritengo presentata la
risoluzione.
Presidente -
Altre richieste di intervento? Siamo in
discussione generale. Ha chiesto la parola il collega Gerandin, ne
ha facoltà.
Gerandin (GM) -
Penso che questa vicenda per varie
ragioni abbia toccato un po' tutti quelli presenti in quest'aula.
Più volte è stato manifestato questo disagio per come si è conclusa
questa gara, quest'aggiudicazione in cui, nostro malgrado, si è
ritenuto di dare un peso fondamentale all'offerta economica, per
cui chi si è occupato di questa vicenda ha aggiudicato con dei
ribassi superiori al 40 percento, in alcuni casi il 44 percento, e
chi ne è uscito danneggiato in maniera veramente pesante è il
personale. Più volte ci sono state iniziative in cui si è chiesto
di capire qual è stata l'azione di verifica sul rispetto
contrattuale, sul rispetto del capitolato di appalto e tante altre
verifiche che devono essere fatte dall'ente committente. In
quest'aula, Assessore
in primis
, ci sono state
raccomandazioni, incontri: abbiamo peraltro dati che confermano che
ci si è comportati in questa maniera.
Io penso che, a nome di tutta questa minoranza e a nome di
questa maggioranza, si possa chiedere di passare dai proclami ai
fatti e, quando dico di "passare dai proclami ai fatti",
all'articolo 21, dove si parla di risoluzione del contratto, alla
lettera f) c'è scritto: "ammontare complessivo delle penali
superiore a 6 mila euro", pertanto i capitolati e i contratti si
rispettano, se qualcuno non ha rispettato questi contratti, deve
prenderne atto e si deve andare a quella che viene comunemente
chiamata "risoluzione del contratto".
Io mi ricordo che le chiesi, Assessore, anche di verificare la
congruità dei ribassi: ormai siamo già oltre, non si possono più
fare questi passaggi, ma si può almeno far rispettare un contratto.
Non penso ci sia altra strada sinceramente, perché se in sei mesi
si è arrivati a queste penali, non si può pensare di andare avanti
cinque anni. È inutile ripetersi, rischieremmo di ripetere ancora,
noi le chiediamo se questa maggioranza ha intenzione di far
rispettare un contratto e un capitolato d'appalto secondo il quale
in questo momento ci sono tutti gli estremi della revoca. Dovesse
esserci un'altra interpretazione, fatecela sapere perché è
difficile veramente capire come ci si può non mettere a difendere
una categoria che...nel mese di maggio 26 dipendenti hanno preso
378 euro di media di stipendio.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Per aggiungere qualche piccolo elemento
all'illustrazione fatta dai colleghi. Collega Perron, qua lei sa
molto bene com'è la situazione; se vogliamo distinguere, c'è il
lato tecnico: il capitolato, le regole e noi oggi con questa
risoluzione le diamo la possibilità di uscire da un'
impasse
.
Con l'Assessore Marguerettaz su questo tema più volte, con dei
ruoli diversi, avevamo affrontato delle difficoltà, ma poi le
difficoltà, una volta che si decide di affrontarle, bisogna poi
prendere il toro per le corna e decidere una soluzione. Qui la
criticità è sotto gli occhi di tutti, noi oggi vi diamo una via
d'uscita, c'è la possibilità, per quanto riguarda il punto n. 1:
"di verificare che le società aggiudicatrici non abbiano già
superato tale importo e, qualora ciò sia già avvenuto, di procedere
alla rescissione del contratto verso le società che hanno superato
tale soglia". È un discorso di volontà, se le condizioni ci sono.
Se oggi lei ci smentisce e ci dice che ad oggi le condizioni non ci
sono, sia dal lato contabile che dal lato giuridico, quindi delle
regole assunte dall'Amministrazione regionale...
Il secondo punto invece mi sembra più banale e più semplice:
quello di "relazionare alla commissione competente al fine di
portare a conoscenza dei commissari la situazione in essere". Sul
punto n. 1, collega Perron, se ci sono le condizioni e se i suoi
uffici hanno già verificato che le società aggiudicatrici hanno già
superato questa soglia, ci sono tutte le condizioni dal punto di
vista politico per rescindere il contratto. Noi oggi vi diamo una
via d'uscita, probabilmente il bando vi è scappato di mano, può
succedere, succede nelle migliori famiglie, quindi può succedere su
un tema non dico delicato, perché può succedere su tutti i temi,
siamo qua e abbiamo anche un ruolo: quello di migliorare un
contratto magari scritto non benissimo e la via di uscita
soprattutto sul punto n. 1 mi sembra quanto meno interessante. Se
può essere il momento giusto prima della finanziaria darvi anche
una via d'uscita su un bando su un appalto che magari è stato
scritto un po' così...penso che, dal punto di vista politico, ci
sia ampia possibilità per dare contezza e gambe a quello che noi
oggi vi proponiamo.
Anche questi sono temi comunque importanti, stiamo parlando di
posti di lavoro, di dignità del lavoro - lo diceva molto bene prima
il Consigliere Gerandin - ma soprattutto in questo caso, scusate,
se abbiamo un contratto che ci dà questa possibilità, io direi di
giocarci la partita e chiederei ai Consiglieri di maggioranza la
possibilità di sostenere questa risoluzione, in modo da dare un
mandato al collega Perron che, dal punto di vista politico, ci sono
tutte le condizioni, se dal lato tecnico ci sono già, di rescindere
il contratto e di preparare un nuovo bando.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Solo per aggiungere uno spunto di
riflessione all'aula. In mezzo a tutta quanta la documentazione che
mi è pervenuta relativa alle mancanze, ai problemi, ai disservizi
creati alle varie società ho trovato una lettera di una di queste
che risponde ad una sollecitazione fatta da lei, Assessore,
riferita al fatto che la società stessa aveva dei problemi nel
rispettare gli impegni di appalto. La società non si giustifica, ma
fa una semplice analisi economica di com'è andata e mette a
confronto il vecchio appalto con il nuovo. In particolare viene
fuori che mentre nell'appalto della gara 2010-2015 l'euro a metro
quadro che veniva speso dalla Regione per fare il servizio di
pulizia variava da un minimo di 1,21 euro ad un massimo di 2,01
euro, nell'appalto in gara dal 2015 al 2020 si è passati da un
minimo di 0,77 euro ad un massimo di 1,37 euro, con un ribasso che
alla fine in termini pratici supera in alcuni casi il 55-60
percento. A questo punto l'Amministratore delegato di quest'azienda
fa un ragionamento secondo cui se nel settore servizi di pulizia il
90 percento del costo del servizio è dato dal costo del personale e
voi abbassate in maniera così drastica l'importo iniziale e noi per
concorrere facciamo un ribasso ulteriore, è chiaro che poi in
trattativa sindacale si devono andare a cambiare i contratti dei
dipendenti e in più ridurre le ore di lavoro, e lì vengono fuori
tutti i problemi. Ho esempi di persone, di lavoratori che in un'ora
devono pulire 520-550 metri quadri e cinque bagni. Ho addirittura
esempi di società che poi tentano di rifarsi sui lavoratori, questa
è la cosa più incredibile: non mi si dà il tempo per pulire, quando
l'Amministrazione giustamente denuncia che la pulizia non è stata
effettuata, la società si rifà con il lavoratore stesso, e questo
chiude il cerchio. Assessore, bisogna in qualche modo cercare di
trovare una soluzione e noi l'abbiamo suggerito in questa
risoluzione.
Credo che i dati parlino da soli, può darsi che abbiamo
sbagliato noi i calcoli e quindi sicuramente lei ce lo farà notare
e ci correggerà. Mi pare abbastanza chiara la tabella che ho fatto,
però sono fermo a quando sono stati dati i dati, che è verso fine
settembre, poi magari da ottobre le cose sono cambiate. La
situazione che abbiamo in mano noi, dai calcoli che abbiamo fatto,
è quella che le ho citato prima, quindi se prende atto della
situazione e ci spiega qual è la sua intenzione, siamo qui.
Presidente -
Non ci sono altri interventi, dichiaro
chiusa la discussione generale. Ha chiesto la parola l'Assessore
Perron, ne ha facoltà.
Perron (UV) -
Solo per dire che sono certamente sensibile
a tutte le argomentazioni che avete evocato, che vanno nella
direzione di cercare di fare tutte le azioni possibili per la
tutela dei lavoratori. Collega, non sto a rievocare le risposte che
credo anche in modo molto puntuale avevo dato quando erano state
fatte le interpellanze. Solo per dire che alla data attuale solo
alcune delle ditte aggiudicatarie hanno superato la soglia dei 6
mila euro di penale. Premesso che fra le ditte ci sono anche delle
forti differenze sul tipo di penale che viene contestata, molte
delle quali sono riconducibili alla mancata organizzazione
capillare che è stata riscontrata soprattutto nei primi mesi di
avvio del servizio. Il servizio - questo non a giustificazione - è
migliorato nel tempo: oggi il servizio quotidiano è svolto
regolarmente con a volte dei piccoli disservizi, che, quando ci
vengono segnalati, cerchiamo di correggere e vengono ripristinati
abbastanza velocemente, quasi nell'immediato. Permangono delle
difficoltà per i servizi periodici: la pulizia dei vetri, la
ceratura dei pavimenti, che spesso - lo ammetto - sono dovute ad
una mancata organizzazione da parte delle ditte.
Il punto saliente però è questo: la rescissione del contratto
non è automatica, è una facoltà che viene data all'Amministrazione
regionale che, qualora sussistano queste condizioni, può procedere
in tal senso. Sono sensibile quindi ai ragionamenti che avete
fatto, ma è una decisione che va ponderata con molta attenzione,
pur essendo prevista una norma nel capitolato molto chiara in tal
senso. Vorremmo evitare, nel momento in cui procediamo ad una
scelta di questo genere, di incorrere in altre problematiche legali
magari molto più pesanti, che potrebbero derivare dalla risoluzione
dei contratti. Sotto questo profilo, sono quindi in corso robusti
approfondimenti legali da parte degli uffici competenti, stiamo
valutando sia da un punto di vista tecnico, sia dal punto di vista
giuridico con molta attenzione tutte le possibili conseguenze che
potrebbero derivare dalla rescissione dei contratti; nel contempo
stiamo anche studiando le procedure da porre in atto. Nel momento
in cui dovessimo risolvere i contratti, dovremo essere pronti e
avere già predisposto tutti i documenti per affidare
temporaneamente, e in via d'urgenza, il servizio e al contempo
partire con la nuova gara.
Per venire incontro anche ai ragionamenti che faceva lei,
collega Cognetta, uno degli elementi centrali del nostro esame,
anche di tipo giuridico, è focalizzato sulla clausola sociale, in
particolare sul ruolo che avrebbero gli attuali lavoratori delle
ditte aggiudicatarie. Si tratta qui di comprendere quale potrebbe
essere in modo molto chiaro il destino di questi lavoratori:
vengono riassunti tutti nel caso in cui si proceda ad un subentro?
Vengono mantenuti gli stessi parametri contrattuali? Lo stiamo
verificando con molta puntualità per non incorrere in altre
problematiche. Lo dico perché, dall'analisi che abbiamo fatto
finora, molte volte - e diversi tribunali hanno ribadito questa
linea di comportamento - nei diversi gradi di giudizio quando ci
sono state delle cause in questo senso, e peraltro anche l'Autorità
di vigilanza sui lavori pubblici (ANAC) ha confermato questo, non è
questa una clausola automatica e generalizzata per tutti i
lavoratori. Il Consiglio di Stato quindi dice addirittura che la
clausola sociale va interpretata nel senso che: "l'appaltatore
subentrante deve prioritariamente assumere gli stessi addetti che
operavano alle dipendenze dell'appaltatore uscente a condizione che
il loro numero e la loro qualifica siano armonizzabili con
l'organizzazione di impresa prescelta dall'imprenditore
subentrante". Solo per dire che non vorremmo, procedendo in questo
senso, incorrere in altre problematiche simili ma di altra
natura.
Certo è che la tutela dei lavoratori per noi rappresenta una
priorità, io chiedo di poter ancora approfondire con attenzione
questo aspetto e soltanto dopo che avremo finito gli
approfondimenti di tipo legale, procedere all'adozione dei diversi
provvedimenti possibili. Io quindi, a fronte di questo impegno,
oggi non sono nella condizione di assicurare al Consiglio che si
possa procedere ad una risoluzione dei contratti. Prendo l'impegno,
questo sì, a relazionare in modo molto approfondito in seno alla
commissione, dove, collega Cognetta, fuori anche dalle norme
regolamentari c'è la possibilità di entrare nel merito della
discussione, anche supportato da legali; quando la commissione
vuole, vengo, facciamo un'analisi completa e poi vediamo quali
decisioni prendere. Oggi non sono, detto molto serenamente, nella
condizione di prendere un impegno di questo tipo, cioè di procedere
ad una rescissione di questi contratti per le motivazioni che ho
cercato di portare a vostra conoscenza.
Presidente -
Siamo ancora in discussione. Ha chiesto la
parola il collega Gerandin, ne ha facoltà.
Gerandin (GM) -
Grazie Assessore. Io mi limito a leggere
quello che c'è scritto nell'articolo 21 sulla risoluzione del
contratto: "l'Amministrazione si riserva di risolvere il contratto
senza bisogno di assegnare previamente alcun termine per
l'adempimento e previa raccomandata con ricevuta di ritorno
all'aggiudicatario nei seguenti casi...", al punto f) c'è:
"ammontare complessivo delle penali superiore a 6 mila euro". Ora,
capisco che in questo momento probabilmente ci riferiamo
principalmente ad una ditta, perché l'altra è al limite, forse ha
appena superato, ma è al limite. Pertanto per chi ha superato
abbondantemente - e parliamo di cinque volte - l'ammontare io penso
che non ci siano dubbi che si debba procedere in questa direzione,
altrimenti evitiamo di scrivere i capitolati speciali di appalto.
Vogliamo modificare leggermente l'impegno? Vogliamo dire di non
procedere immediatamente, vuole prendersi qualche settimana per
dirci come intende eventualmente procedere all'identificazione o al
procedimento per aggiudicare? Per noi il discorso della revoca è
indubbio. La clausola sociale di cui lei mi parla, Assessore, dovrà
prevederla all'interno del nuovo capitolato come normalmente viene
prevista all'interno di un capitolato speciale di appalto. Credo
che questa sia una regola, per cui non può lei prendersi un impegno
in questo momento sulla clausola sociale. Lei può prendersi
l'impegno di dire ai suoi dirigenti di prevedere che la clausola
sociale abbia un passaggio ben chiaro all'interno del prossimo
capitolato, è ovvio che sia così.
Quando lei mi parla di dignità delle persone, le leggo solo un
passaggio di una comunicazione fatta dal dirigente, in cui si dice:
"con la presente si comunica che, a seguito del sopralluogo dello
stabile - e non dico quale -, non tutti i locali vengono puliti con
la frequenza indicata in capitolato, in quanto un'addetta con 2 ore
e 40 minuti giornalieri è notevolmente in difficoltà a pulire
indicativamente 12 bagni, 1035 metri quadri di ufficio, 360 metri
quadri di corridoi, atri suddivisi su 6 piani". Se questa è la
dignità delle persone!
(interruzione dell'Assessore Perron, fuori microfono)
...ho capito che c'è la contestazione, ma si proceda! Come si
può permettere ad una ditta che ha questi numeri di affidare 2 ore
e 40 ad una persona? Non possiamo accettare una cosa del genere! La
dignità delle persone, scusi! L'abbiamo sostenuto noi questo,
abbiamo voluto che comunque si andasse nella direzione di rivedere
questo, adesso abbiamo le possibilità, c'è la contestazione e
quant'altro, no, dobbiamo ancora verificare. Vuole che
modifichiamo, che ci prendiamo 15 giorni per capire qual è il
percorso? Gli diamo 15 giorni, ma poi qualcuno dovrà giustificare
perché non si procede. È chiaro che non è un suo atto, su questo
non c'è ombra di dubbio, però occorre prendere l'impegno politico
di chiedere al dirigente di procedere in questa direzione...
(nuova interruzione dell'Assessore Perron, fuori
microfono)
...impegno lei, in quanto Assessore, in questo momento
rappresenta il Governo regionale, noi impegniamo il Governo
regionale affinché dia indicazioni al dirigente di procedere al
rispetto di un contratto, nel rispetto delle persone. Risposte come
queste che ho letto sono inaccettabili e giustamente il
dirigente...io dico
chapeau
a chi ha fatto queste cose qua.
Io non sto dicendo che il dirigente non l'ha fatto, però in questo
momento bisogna procedere. Basta fare dichiarazioni di buone
intenzioni, si procede, perché è inaccettabile in una società
civile una cosa del genere!
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Per portare avanti un po' il
ragionamento che ha cominciato il collega Gerandin: quando un
lavoratore è costretto in due ore a fare quello che ha appena
citato e si fa una contestazione alla società, al di là dei soldi
di penale, andrebbe fatto un ragionamento a questa società,
andrebbe detto: "forse dovete mettere altri lavoratori". Non è
possibile riuscire a fare nei tempi richiesti quel tipo di pulizie.
Questo però non si può fare ed è questo che fa cascare il discorso
sulla dignità delle persone. Comunque sia, al di là dei soldi, come
ci sono delle persone che lavorano, queste non sono per nulla
tutelate. È sempre la stessa azienda alla fine che in qualche modo
supera di gran lunga ciò che è il lecito: andare a pulire un
ufficio e non dare le necessarie attrezzature per pulirlo è una
cosa inconcepibile. Come si fa andare a pulire un magazzino e non
dare l'aspirapolvere? Siamo a questo livello qui.
Possiamo fare dei ragionamenti e tutelare ovviamente i
lavoratori, perché mi sembra il minimo, però forse dobbiamo darci
un termine a questo tipo di ragionamento perché ormai siamo
talmente oltre anche nei disservizi che non c'è molto altro da
aggiungere. L'azienda la conosce benissimo, fa anche delle
vessazioni che non hanno nessun tipo di dignità proprio. Diamoci un
termine, Assessore, categorico, valutiamo con gli uffici, con gli
avvocati, con l'Ufficio legale, con tutta la struttura enorme che
abbiamo e troviamo una soluzione definitiva perché quello che c'è
scritto qui, se è ancora questa la situazione, è talmente chiaro
che non c'è tanto altro da aggiungere. Ho degli esempi qui dentro
che veramente fanno rabbrividire. È certo che noi, come
Amministrazione, abbiamo fatto un errore quand'è stato fatto questo
appalto, ma non possiamo mantenerlo per cinque anni nel terrore di
quello che potrebbe succedere. L'abbiamo già visto cosa succede:
chi lavora lì veramente è trattato meno di uno schiavo, quindi la
invitiamo effettivamente a mettere un termine.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Appurato, dopo aver ascoltato
attentamente la replica dell'Assessore, che una ditta ha già
superato, questo è un mandato in più che le diamo: ha la copertura
politica proprio per rescindere. È normale poi, Assessore, che, per
rescindere un contratto, non basta la copertura politica, ci
mancherebbe, ci vanno le condizioni di natura tecnica giuridica,
che in questo caso ci sono tutte, lo diceva anche lei condividendo
le nostre analisi e proposte. Se dobbiamo emendarlo, se dobbiamo
modificarlo, io chiederei veramente...perché la nostra intenzione,
collega Perron, è trovare una soluzione alternativa.
L'azienda che ha già sforato quindi deve andarsene per tre
motivi: il primo è il discorso del personale, della dignità e del
rispetto del lavoratore; il secondo è legato alla qualità; il terzo
comunque è legato al fatto che alla fine noi rimaniamo veramente,
come Amministrazione regionale, con il cerino in mano. Se da parte
vostra quindi ci sono le intenzioni, chiediamo eventualmente una
sospensione di qualche minuto, si va ad emendare e modificare,
comunque si trova una sintesi...
(interruzione di un Consigliere, fuori microfono)
...inserendo una data certa e sicura e noi siamo disposti ad
andare in quella direzione. Noi abbiamo solo un obiettivo: la
rescissione del contratto con quest'azienda, e lei ha la copertura
di natura politica.
Presidente -
Ha chiesto la parola il Consigliere
Bertschy, ne ha facoltà.
Bertschy (UVP) -
L'intervento dell'Assessore mi è parso
coerente con gli impegni che abbiamo preso: non vogliamo confondere
il piano amministrativo con quello politico, quindi siamo
completamente allineati su questa posizione e l'impegno che ci si
era presi in maggioranza era di venire in commissione a relazionare
nel più breve tempo possibile. Oggi mi pare che emerga dal
dibattito - perché altrimenti qua è inutile che ci parliamo - la
proposta di emendare il punto n. 1, mantenendo distinto il piano
politico da quello amministrativo, credo che almeno vada preso in
considerazione, sennò è inutile che qui si interviene. Se l'impegno
è di tipo politico, a mio avviso, almeno per quello che ci
riguarda, lo vogliamo valutare perché di questa vicenda ne abbiamo
parlato per 10 volte in Consiglio regionale, lo abbiamo sostenuto
dall'opposizione ed è un argomento che prima o poi dovrà trovare
una sua soluzione, se è un impegno di tipo politico; se è un
impegno di tipo amministrativo, in maggioranza abbiamo detto che
non ce lo possiamo assumere. Cerchiamo quindi di capire qual è la
direzione che si vuole prendere, anche perché sono stati portati
elementi che in maggioranza sinceramente non erano a conoscenza e
sono qua oggi. Le chiederei, Assessore, di capire, piuttosto
riarticoliamo la proposta: se è una cosa che si può fare, noi
sinceramente abbiamo intenzione di ascoltarla.
Presidente -
Ha chiesto la parola il collega Marquis, ne
ha facoltà.
Marquis (SA) -
Chiederei la concessione di una breve
sospensione per una riunione di maggioranza.
Presidente -
La sospensione è concessa.
La seduta è sospesa dalle ore 19:55 alle ore 20:16
.
Rosset (Presidente) -
Possiamo riprendere i lavori. Ha
chiesto la parola il collega Cognetta, ne ha facoltà.
Cognetta (M5S) -
Intervengo per indicare il fatto che,
come gruppi di opposizione, abbiamo deciso di mantenere la nostra
risoluzione. Prendiamo atto dell'impegno datoci dall'Assessore,
però restiamo fermi sulla nostra posizione, quindi non c'è nessuna
modifica che vogliamo mettere in atto rispetto alla nostra
risoluzione, pertanto chiediamo di votare la nostra
risoluzione.
Presidente -
Non ci sono altre richieste di intervento,
possiamo mettere in votazione. Dichiaro aperta la votazione. La
votazione è chiusa.
Presenti: 34
Votanti           
: 7
Favorevoli: 7
Astenuti: 27 (Baccega, Bertschy, Bianchi, Borrello, Donzel,
Fabbri, Farcoz, Follien, Fontana, Fosson, Grosjean, Guichardaz,
Isabellon, La Torre, Lanièce, Marguerettaz, Marquis, Nogara,
Péaquin, Perron, Restano, Rini, Rollandin, Rosset, Testolin,
Laurent Viérin, Marco Viérin)
Il Consiglio non approva.
Con questa votazione i lavori odierni si concludono e
riprenderanno domattina alle ore 9:00. La seduta è sospesa.
---
La seduta termina alle ore 20:18.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK