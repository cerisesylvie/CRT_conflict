Consiglio Regionale della Valle d'Aosta - Oggetto del Consiglio n. 2632 del 3 ottobre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
FORESTE E TERRITORI MONTANI
Corpo forestale valdostano e relative strutture
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2632 del 3 ottobre 2012 - Resoconto
OGGETTO N. 2632/XIII - Interpellanza: "Abbandono nei boschi
delle carcasse di cinghiali abbattuti da parte del Corpo forestale
regionale".
Interpellanza
Appreso che, nei periodi di chiusura della stagione
venatoria, vengono abbattuti dei cinghiali da parte del Corpo
forestale regionale, a seguito di segnalazioni di ingenti danni
alle colture o ai pascoli;
Sottolineata l'importanza e l'efficacia del Piano faunistico
venatorio 2008-2012 della Regione Valle d'Aosta che contribuisce a
migliorare i difficili equilibri fra fauna, uomo e
ambiente;
Rilevato che vi sono cacciatori formati per la specifica
pratica della caccia al cinghiale;
Constatato che il Corpo forestale regionale abbandona le
carcasse dei cinghiali abbattuti e che questa pratica ha suscitato
sorpresa e sconcerto tra coloro, compresi turisti, che si trovano
ad attraversare i nostri boschi;
il sottoscritto Consigliere regionale
Interpella
l'Assessore competente per sapere se intenda:
1) spiegare le ragioni per cui gli animali abbattuti vengono
abbandonati nei boschi o in zone non lontane da centri
abitati;
2) esplicitare i costi di tale attività;
3) rimuovere le carcasse degli animali abbattuti.
F.to: Donzel
Président -
La parole au Conseiller Donzel.
Donzel (PD)
- Speriamo che non voli qualche pallottola...
È chiaro che affrontare il tema che sfiora quello della caccia è
sempre molto delicato, perché è uno di quei temi su cui abbiamo
visto anche i media alle volte vedono scatenarsi le passioni più
sfrenate dei partigiani dell'una o dell'altra parte. La questione
che vogliamo sottoporre all'attenzione è specifica e riguarda
quella della proliferazione del cinghiale in alcune zone della
Valle, quindi la sua presenza che diventa numerosa, oppure la
presenza di animali così grandi che arrecano gravi danni alle
colture o ai pascoli.
Quando c'è la caccia, i cacciatori fanno da regolatori, come
previsto dal piano faunistico, rispetto ad alcuni animali che si
riproducono con una certa facilità; nei periodi in cui non c'è la
caccia, di fronte a segnalazioni di particolari danni, mi risulta
che il Corpo forestale si occupi di eliminare alcuni esemplari. La
cosa che mi ha sorpreso è che però le carcasse di questi animali
venissero abbandonate nei boschi e che alcuni passanti a passeggio
nei boschi abbiano avuto modo di riscontrare da lontano l'odore di
questi animali putrefatti...e non è stato uno spettacolo. Quello
che volevamo capire è perché questi animali vengono abbattuti e
lasciati sul posto, in alcuni casi in zone non lontanissime da
centri abitati; capire anche quanto costa questa attività al Corpo
forestale e rimuovere le carcasse degli animali abbattuti perché
questa la riteniamo una cosa importante. Non abbiamo dei predatori
tali nella Valle da eliminare rapidamente la carcasse di un
cinghiale, quindi, salvo alcune zone, questi animali rischiano di
rimanere lì a lungo e, anche da questo punto di vista, vorremmo
capire meglio come funziona tale meccanismo.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie Presidente.
È un tema che ciclicamente si ripropone anche in Consiglio
regionale, mi ricordo anni fa dove un discorso sui cinghiali
periodicamente a seguito della recrudescenza del fenomeno delle
presenze e dei danni veniva su questi tavoli. Come tutti sanno, la
specie cinghiale arreca molti danni alle colture agricole, tali
danni costano denaro e fatica agli agricoltori a causa delle
perdite di produzione e della necessità di ripristinare i terreni
danneggiati a volte ripetutamente. I danni inoltre incidono anche
sulla spesa pubblica, in quanto sono indennizzati da parte della
Regione quale proprietaria e responsabile della fauna selvatica. La
gestione attuata dalla Regione nei confronti di questa specie è
improntata al suo massimo contenimento.
In periodo venatorio da metà settembre a gennaio i cinghiali
sono prelevati dai cacciatori, prima in forma singola e poi in
battuta nel rispetto delle regole venatorie. La caccia al cinghiale
in forma singola - detta caccia vagante - è effettuata in base a
specifico piano selettivo con un tetto di prelievo fissato negli
ultimi anni in 260 animali. La caccia in battuta invece non ha
alcun tetto di prelievo. La media dei cinghiali abbattuti in
periodo venatorio è stata negli ultimi anni di circa 400 animali
all'anno. Oltre ai prelievi effettuati in periodo di caccia, nei
confronti della specie è attuato il cosiddetto "controllo" durante
tutto l'anno nelle zone interessate dai danni. Forestali e
cacciatori specificatamente formati possono effettuare degli
appostamenti di norma notturni finalizzati al prelievo degli
animali. L'attività di controllo non va confusa con la caccia, il
controllo infatti non può essere effettuato dappertutto e da
chiunque, ma solo nelle zone interessate dai danni esclusivamente
da forestali e da cacciatori allo scopo formati, dunque individuati
nominativamente. In media il numero dei cinghiali prelevati in
controllo si aggira sui 130 animali all'anno, di cui circa la metà
prelevati dai forestali e l'altra metà dai cacciatori.
Questo è un anno particolare, dirò dopo il perché. Fino allo
scorso anno i cinghiali prelevati dai forestali erano ceduti a
titolo oneroso a privati che ne facevano richiesta, quelli
abbattuti dai cacciatori erano invece lasciati gratuitamente agli
stessi quale compenso per la collaborazione prestata. Si evidenzia
che i cacciatori che partecipano all'attività di controllo
faunistico lo fanno a titolo volontario e gratuito. A partire da
quest'anno invece sono in vigore le nuove disposizioni europee
sull'igiene degli alimenti, che rendono obbligatoria la consegna
delle carcasse dei selvatici abbattuti in controllo (non nel
periodo di caccia) ad un centro lavorazione della selvaggina, cioè
ad un macello a ciò autorizzato. Sino ad oggi in Valle d'Aosta non
esisteva nessun centro di lavorazione della selvaggina autorizzato
a cui poter recapitare i selvatici abbattuti in controllo. A tal
fine l'Amministrazione ha promosso la realizzazione di un centro di
lavorazione della selvaggina, mettendo a norma un macello esistente
presso i locali di proprietà regionale, sede della Cooperativa La
Kiuva di Arnad. Il centro di lavorazione della selvaggina è stato
visitato dall'USL la scorsa settimana ed è diventato operativo. La
Regione nel frattempo ha provveduto a convenzionarsi con la
cooperativa, a cui sarà possibile recapitare i cinghiali abbattuti
in controllo. Per ogni animale ricevuto la cooperativa verserà alla
Regione il corrispettivo di 3 euro al chilo, IVA inclusa, del peso
degli animali eviscerati, frollati e spellati giudicati idonei al
consumo a seguito della visita veterinaria. A seguito del ritiro
degli animali, la cooperativa, dopo le operazioni di pulitura,
sezionatura e controllo veterinario, potrà commercializzarne la
carne, una parte di questa sarà lasciata a titolo gratuito ai
cacciatori autori dei prelievi, come in precedenza.
La mancanza in Regione di un centro di lavorazione della
selvaggina ha obbligato nel frattempo l'Amministrazione regionale a
modificare da gennaio ad oggi le modalità attuative del piano di
controllo. È stata subito scartata la possibilità di rivolgersi ad
un centro di lavorazione della selvaggina al di fuori della regione
(quello più vicino è situato a Biella) giudicando le operazioni di
conferimento fuori Valle degli animali abbattuti troppo oneroso e
complicato; peraltro il non conferimento degli animali ad un centro
di lavorazione non permetteva né di cederli a terzi, né di
lasciarli in disponibilità ai cacciatori. Tuttavia la non
attuazione del piano di controllo nei confronti della specie
avrebbe sicuramente fatto crescere in maniera importante i danni
causati alle colture e ai terreni agricoli, quindi si è agito in
maniera minore, ma attivando il piano di controlli senza il
coinvolgimento dei cacciatori. Si è deciso di intervenire solo nei
casi più gravi, con il solo ausilio del personale forestale,
rinunciando al supporto dei cacciatori, fino all'operatività del
centro di lavorazione della selvaggina situato in regione.
Dai primi di gennaio fino a metà settembre di quest'anno i
forestali sono stati impegnati nel controllo numerico della specie
cinghiale, operando un prelievo di 70 animali. I cinghiali
abbattuti sono stati lasciati in loco come carnai, assicurandosi
che fossero rispettate tutte le condizioni necessarie (luoghi
appartati, distanti da case, sorgenti, acque superficiali, vie di
transito, aree frequentate). Tale procedura prevista per legge è
stata privilegiata rispetto alla loro distruzione, previo
conferimento delle carcasse presso una discarica autorizzata, per
un discorso di contenimento dei costi pubblici; nel secondo caso
infatti il costo dello smaltimento sarebbe stato di circa 150 euro
per animale per una spesa di più di 10.500 euro, di questi tempi
non è poco. Come descritto, le modalità che consentono di lasciare
in natura la carcassa di un selvatico sono specificate dalla
normativa in materia e non permettono di abbandonare la stessa in
luoghi aperti o in vista che possono creare problematiche
ambientali. Questo è verificato puntualmente, non abbiamo a che
fare con degli irresponsabili che gestiscono tali cose, ma con
persone che adoperano il buon senso quando decidono certe
procedure. Si reputa difficile e molto accidentale, anche se non
impossibile, che le stesse abbiano potuto essere riscontrate da
turisti o escursionisti, peraltro nelle nostre montagne e nei
nostri boschi non è infrequente imbattersi in carcasse di selvatici
morti per cause naturali o accidentali. Le stesse sono utilizzate
dai predatori necrofagi e da altri organismi, rientrando così nel
ciclo biologico della natura.
Président -
La parole au Conseiller Donzel.
Donzel (PD)
- Intanto prendo atto che le mie informazioni
erano corrette. La ringrazio, Assessore, per la puntuale
ricostruzione molto dettagliata, naturalmente lei conosce questo
settore molto meglio di me e ha ben ricostruito sia le
problematiche legate ai danni, sia il fatto che bisogna esercitare
questa caccia di controllo. La preoccupazione però rimane, perché
comunque, a meno che adesso non si metta a volare il gipeto in
Bassa Valle per liberarci di tutti i problemi che ci sono laggiù -
il gipeto l'ho visto raramente in Bassa Valle... -, ho
l'impressione che alcuni problemi possono essere rilevati, queste
carcasse favoriscono i cani vaganti che sono un problema molto
serio.
Prendo atto che almeno su questo tema è stata fatta una
spending review
, si è voluto scegliere la strada del
risparmio con 10.000 euro risparmiati per non distruggere le
carcasse. Spesso capita che negli alpeggi più remoti della Valle
d'Aosta bisogna invece operare in modo profondamente diverso, non
con questa logica della
spending review
, ma gli animali non
devono essere lasciati abbandonati sul posto e magari interrati con
l'autorizzazione veterinaria, ma non lasciati esposti. Prendo atto
che sta lavorando alla costruzione...cioè è già pronto un luogo
dove potranno essere trattati questi animali, però verrà attivato
solo dall'anno prossimo...
(interruzione dell'Assessore Isabellon, fuori
microfono)
...è già attivo adesso, già si conferiscono gli animali? Adesso
è il periodo di caccia...non vengono conferiti, ma sarebbe già
pronto. Questo è molto importante, vuol dire che l'anno prossimo
non avremo carcasse, questo lo portiamo a casa come risultato
positivo. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK