Consiglio Regionale della Valle d'Aosta - Oggetto del Consiglio n. 2218 del 23 marzo 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2218 del 23 marzo 2023 - Resoconto
OGGETTO N. 2218/XVI - Interrogazione: "Contenuti della
strategia comune regionale per il coordinamento delle azioni a
sostegno della povertà".
Marguerettaz (Presidente) -
Punto n. 42 all'ordine del
giorno. Ha chiesto la parola l'assessore Marzi.
Marzi (SA) -
È in corso di redazione il primo piano
regionale in Valle d'Aosta così strutturato e destinato alle misure
di contrasto alla povertà, che si basa sull'analisi e ricerca del
processo d'impoverimento in atto sul territorio regionale.
La proposta di piano sarà a breve definita rispetto a quanto è
emerso dalla ricerca e dagli obiettivi programmatici previsti, per
essere quindi presentato all'esame della competente Commissione
consiliare.
In tal senso è assolutamente determinante l'apporto della
continua e consolidata collaborazione tra i servizi sociali
regionali e la Caritas valdostana con le altre associazioni
presenti su tutto il territorio per la presa in carico dei soggetti
in condizioni di povertà.
Tale collaborazione comprende anche la prassi operativa, il
confronto sui dati e l'analisi del processo d'impoverimento in
atto; in tale ambito i preziosi dati forniti dalla Caritas nel
rapporto per l'anno 2022 sono utilizzati per la redazione del
piano, da definirsi, naturalmente, entro l'estate del 2023.
Tra gli obiettivi della ricerca vi è l'analisi dei target di
singole persone e nuclei familiari che, a causa di difficoltà
economiche, risultano beneficiari di specifiche misure di sostegno
economico, regionali o statali. Si tratta di fatto di un'analisi
rilevante in cui quella dei soggetti beneficiari viene integrata
con i dati statistici forniti dall'Istat, in modo da poter
delineare in maniera più puntuale la complessità del fenomeno della
povertà in Valle d'Aosta.
Presidente -
Per la replica, la parola al collega
Manfrin.
Manfrin (LEGA VDA) -
Grazie, Assessore, per il comunicato
dell'Istituto Luce e devo dire che quanto lei ha tratteggiato con
il suo evento risponde soltanto in parte agli interrogativi che
abbiamo voluto presentare con quest'iniziativa e, nello specifico,
non si è voluto entrare nel merito, per esempio, dell'incrocio con
i dati dei servizi sociali tra le associazioni operanti sul
territorio e appunto la struttura che dovrebbe avere in capo e
dovrebbe gestire le persone che sono in una situazione di
necessità, perché sicuramente da una parte una comunicazione
potrebbe permettere di tratteggiare di avere una fotografia più
puntuale rispetto alla povertà in Valle d'Aosta, contribuendo
anche... giustamente ha citato anche la parte di statistica, per
esempio un dato banale che abbiamo evidenziato qui, prendendo i
dati forniti alla Caritas, che su 700 unità che si sono rivolte al
centro di ascolto e alla Caritas nel 2022, il 60% sono di origine
straniera e il 40% di origine italiana, poi uno potrebbe
incrociarli con i dati della società e comprendere che gli
stranieri sono circa il 10% nella nostra regione, però sono il 60%
di quelli che si rivolgono al Centro di ascolto della Caritas per
un aiuto, questo potrebbe aiutarci a fare alcune valutazioni.
D'altra parte anche fare una strategia, che è quella di cui
giustamente parlava, cioè lo studio; in realtà mi pare che non ci
sia, cioè voi siete in attesa di ricevere questo studio - studio
che peraltro ricordo aver rischiato di finire nelle mani di un
candidato alle elezioni politiche scorse, poi il fato e i criteri
hanno escluso questa possibilità - ma questo studio non sappiamo
quali dati avrà utilizzato, non sappiamo quali saranno i criteri e
soprattutto se verranno riprese, per esempio, tutte quelle
disposizioni di legge che sono state varate a supporto della
povertà durante la pandemia o durante la parte di crisi chiamiamola
energetica e, ancora, se verranno incrociati con i dati in possesso
dell'Assessorato per tratteggiare un tratto distintivo delle
persone che sono in difficoltà, anche perché bisogna ideare e
pensare una strategia per fare in modo che, al di là dei casi che
possono sorgere, ci sia una fotografia della situazione, si possa
intervenire e fare in modo che quella situazione di disagio possa
avere una risposta puntuale.
Quindi io la ringrazio per quanto ci ha voluto comunicare, ne
prendiamo atto e verificheremo se all'arrivo di questo studio vi
saranno contenute le risposte che lei ci ha annunciato oppure se vi
sarà necessità di approfondire ulteriormente.
Lascio la parola al mio collega per il completamento della
replica.
Presidente -
Per un minuto e mezzo il collega Ganis.
Ganis (LEGA VDA) -
Vorrei ricordare che con il 61% la
Valle è la regione italiana con la più alta incidenza di nuovi
poveri, cioè coloro che si sono rivolti alla Caritas per la prima
volta.
Sicuramente, ne abbiamo già parlato, la crisi pandemia e quella
economica hanno fatto emergere nuove realtà, persone con famiglia a
carico che hanno perso il lavoro e che oggi non riescono più a far
fronte alle spese, come al pagamento delle bollette, degli affitti,
e spesso si trovano anche in difficoltà nel fare la spesa.
Vorrei ricordare che le difficoltà economiche non sono solo
quelle summenzionate, ma riguardano anche l'impossibilità
nell'acquistare farmaci e nel ricevere le dovute cure mediche
adeguate, perché una persona povera ha soltanto un piccolo budget
da dedicare alla salute.
Occorrono quindi delle misure urgenti e immediate di contrasto
alla povertà, volte ad aiutare le persone più svantaggiate.
Ringrazio il collega Manfrin, perché è sempre attento a queste
problematiche.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK