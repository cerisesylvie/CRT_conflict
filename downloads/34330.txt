Consiglio Regionale della Valle d'Aosta - Oggetto del Consiglio n. 2128 del 21 dicembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ALPINISMO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2128 del 21 dicembre 2011 - Resoconto
OGGETTO N. 2128/XIII - Disegno di legge: "Modificazioni alla
legge regionale 7 marzo 1997, n. 7 (Disciplina della professione di
guida alpina in Valle d'Aosta)".
Articolo 1
(Modificazione all'articolo 1)
1. Dopo il comma 1 dell'articolo 1 della legge regionale 7
marzo 1997, n. 7 (Disciplina della professione di guida alpina in
Valle d'Aosta), è aggiunto il seguente:
"1bis. La struttura regionale competente in materia di
formazione delle professioni turistiche, di seguito denominata
struttura regionale competente, sovrintende alla disciplina e
all'organizzazione della professione di guida alpina in Valle
d'Aosta, assicurando il coordinamento con l'Unione Valdostana Guide
di Alta Montagna (UVGAM) di cui all'articolo 16.".
Articolo 2
(Modificazione all'articolo 2)
1. Al comma 2 dell'articolo 2 della l.r. 7/1997, è aggiunto,
in fine, il seguente periodo: "È comunque consentito alle guide
alpine transitare con i clienti sui comprensori
sciistici.".
Articolo 3
(Modificazione all'articolo 2bis)
1. Al comma 3 dell'articolo 2bis della l.r. 7/1997, le
parole: "Unione Valdostana Guide di Alta Montagna (UVGAM)" sono
sostituite dalla seguente: "UVGAM".
Articolo 4
(Modificazione all'articolo 8)
1. Al comma 1 dell'articolo 8 della l.r. 7/1997, le parole:
"in materia di turismo" sono soppresse.
Articolo 5
(Modificazione all'articolo 12)
1. Al comma 1 dell'articolo 12 della l.r. 7/1997, le parole:
"e per conto della" sono sostituite dalle seguenti: "con
la".
Articolo 6
(Modificazione all'articolo 14)
1. Al comma 1 dell'articolo 14 della l.r. 7/1997, le parole:
"in materia di formazione delle professioni turistiche" sono
soppresse.
Articolo 7
(Modificazioni all'articolo 16)
1. Il comma 1 dell'articolo 16 della l.r. 7/1997 è sostituito
dal seguente:
"1. L'UVGAM è un ente non economico dipendente dalla Regione,
dotato di personalità giuridica e posto sotto la vigilanza della
struttura regionale competente. L'UVGAM è organo di autogoverno e
autodisciplina della professione e svolge tutti i compiti demandati
ai collegi regionali di cui all'articolo 13 della l. 6/1989.
L'UVGAM ha, inoltre, lo scopo di promuovere la migliore
qualificazione tecnico-professionale delle guide alpine esercenti
in Valle d'Aosta, di favorire la collaborazione e la solidarietà
tra di esse e di contribuire alla migliore organizzazione della
professione.".
2. Il comma 5 dell'articolo 16 della l.r. 7/1997 è
abrogato.
Articolo 8
(Modificazione all'articolo 17)
1. Alla lettera b) del comma 1 dell'articolo 17 della l.r.
7/1997, le parole: "per conto e" sono soppresse.
Articolo 9
(Modificazione all'articolo 18)
1. Al comma 1 dell'articolo 18 della l.r. 7/1997, le parole:
"in materia di formazione delle professioni turistiche" sono
soppresse.
Articolo 10
(Modificazione all'articolo 20)
1. Al comma 2 dell'articolo 20 della l.r. 7/1997, le parole:
"con decreto, dall'Assessore regionale competente in materia di
turismo" sono sostituite dalle seguenti: "con provvedimento del
dirigente della struttura regionale competente".
Articolo 11
(Modificazione all'articolo 21)
1. Al comma 1 dell'articolo 21 della l.r. 7/1997, le parole:
"in materia di turismo" sono soppresse.
Articolo 12
(Sostituzione dell'articolo 26)
1. L'articolo 26 della l.r. 7/1997 è sostituito dal
seguente:
"Articolo 26
(Interventi finanziari della Regione)
1. Ai fini dell'applicazione della presente legge, la Regione
interviene a sostegno dell'attività svolta dall'UVGAM mediante la
concessione di un contributo forfetario comunque non superiore al
disavanzo finanziario del bilancio relativo all'anno cui si
riferisce il contributo approvato dai competenti organi
statutari.
2. Il contributo di cui al comma 1 è concesso annualmente nei
limiti degli stanziamenti previsti dal bilancio regionale, con
deliberazione della Giunta regionale, entro novanta giorni dalla
scadenza del termine di cui al comma 3.
3. La domanda è presentata alla struttura regionale
competente, a pena di decadenza, entro il 31 gennaio di ogni anno,
corredata di una relazione illustrativa dell'attività programmata
per l'anno di riferimento.
4. Alla liquidazione del contributo si provvede in due
soluzioni con le seguenti modalità:
a) un primo acconto, fino ad un massimo dell'80 per
cento;
b) il restante importo, previa presentazione del bilancio
consuntivo approvato dai competenti organi statutari.
5. La Regione assume a proprio carico la corresponsione delle
provvidenze di cui all'articolo 21, comma 1. L'ammontare delle
provvidenze è fissato in euro 1.550 lordi annui ed è aggiornato con
la legge finanziaria della Regione, ai sensi dell'articolo 24 della
legge regionale 4 agosto 2009, n. 30 (Nuove disposizioni in materia
di bilancio e di contabilità generale della Regione autonoma Valle
d'Aosta/Vallée d'Aoste e principi in materia di controllo
strategico e di controllo di gestione).
6. La Regione interviene altresì a favore delle società
locali di guide alpine di cui all'articolo 19 mediante la
concessione di contributi in conto capitale, fino ad un massimo del
50 per cento della spesa ritenuta ammissibile, per l'attuazione di
iniziative finalizzate all'adeguamento, anche mediante ampliamento,
e all'arredamento delle sedi delle società locali, ivi inclusi gli
immobili di pertinenza delle medesime sedi, nonché alla dotazione
di strumentazione informatica funzionale allo svolgimento
dell'attività.
7. Le domande per il contributo di cui al comma 6 sono
presentate dalle singole società locali di guide alpine, a pena di
decadenza, entro il 31 luglio di ogni anno.
8. I contributi sono concessi con deliberazione della Giunta
regionale entro novanta giorni dalla scadenza del termine di cui al
comma 7.
9. La Giunta regionale, con propria deliberazione, definisce
le specifiche iniziative agevolabili, le modalità ed i criteri per
la concessione dei contributi di cui al comma 6.".
Articolo 13
(Sostituzione dell'articolo 28)
1. L'articolo 28 della l.r. 7/1997 è sostituito dal
seguente:
"Articolo 28
(Disposizioni finanziarie)
1. L'onere complessivo derivante dall'applicazione
dell'articolo 26 è determinato in euro 495.000 per l'anno 2012 e
annui euro 500.000 a decorrere dall'anno 2013.
2. L'onere di cui al comma 1 trova copertura nello stato di
previsione della spesa del bilancio di previsione della Regione per
il triennio 2011/2013:
a) nell'unità previsionale di base 1.11.2.11 (Interventi a
sostegno delle professioni turistiche) per euro 485.000 per l'anno
2012 e annui euro 490.000 a decorrere dall'anno 2013, con
riferimento ai commi 1 e 5;
b) nell'unità previsionale di base 1.7.4.20 (Contributi per
gli investimenti nel settore dello sport) per annui euro 10.000 a
decorrere dall'anno 2012, con riferimento al comma 6.
3. Al finanziamento dell'onere di cui al comma 2, lettera a),
si provvede mediante l'utilizzo degli stanziamenti iscritti nello
stesso bilancio:
a) nell'UPB 1.11.2.11 (Interventi a sostegno delle
professioni turistiche) per euro 410.000 per l'anno 2012 e euro
415.000 per l'anno 2013;
b) nell'UPB 1.11.2.10 (Promozione turistica) per annui euro
75.000 per gli anni 2012 e 2013.
4. Al finanziamento dell'onere di cui al comma 2, lettera b),
si provvede per annui euro 10.000 per gli anni 2012 e 2013,
mediante l'utilizzo degli stanziamenti iscritti nello stesso
bilancio nell'UPB 1.7.4.20 (Contributi per gli investimenti nel
settore dello sport).
5. Le somme derivanti dall'applicazione delle sanzioni di cui
all'articolo 15 sono introitate nello stato di previsione delle
entrate del bilancio della Regione.
6. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.".
Articolo 14
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- La parola al relatore, Consigliere
Agostino.
Agostino (UV)
- Grazie Presidente.
Le principal objectif poursuivi par ce projet de loi qui modifie
la loi régionale n° 7 de 1997 est de réunir en une seule procédure
administrative les trois démarches actuelles dans le but de
simplifier les modalités d'allocation des aides. Dans le détail,
parmi les nouvelles dispositions figure notamment la définition de
la nature juridique de l'association Union valdôtaine des guides de
haute montagne. Ce dernier devient un organisme non économique
dépendant de la Région, doté de personnalité juridique et placé
sous la vigilance de la Région. En vertu de cette disposition le
président de l'association peut être rémunéré pour une charge
contraignante ne pouvant être exercée uniquement a titre
honorifique comme prévu pour les organismes économiques.
Inoltre, si è reso opportuno esplicitare in modo adeguato la
possibilità, da parte delle società locali di guide alpine, di
richiedere la concessione di contributi in conto capitale fino al
50 percento della spesa ritenuta ammissibile. L'obiettivo è di
agevolare gli interventi di adeguamento, anche mediante ampliamento
delle sedi delle società locali medesime, con riguardo alla
sicurezza, alla capacità ricettiva, e alla strumentazione
informatica necessaria, al fine di assicurare una più efficiente
gestione dell'attività nel settore a favore dei professionisti
della montagna.
Al fine di fare ulteriore chiarezza nei rapporti tra guide
alpine e maestri di sci ed i loro rispettivi ruoli, si è voluto
precisare che alle guide alpine è consentito transitare con i
clienti sui comprensori sciistici, vista l'esigenza, al termine di
un'escursione alpinistica, di utilizzare le piste da sci e, di
conseguenza, gli impianti di risalita del comprensorio
medesimo.
In ultimo, si è reso necessario eliminare la norma che prevede
la presenza della maggioranza assoluta di iscritti per la validità
degli atti di approvazione o modifiche dello statuto, rendendo in
tal modo più agevole l'amministrazione dell'associazione per una
rapida procedura di adeguamento all'evoluzione dei dettati
normativi. In effetti, recentemente si è riscontrata una difficoltà
a reperire il numero legale dell'assemblea per far fronte a
modifiche dello statuto previste dalla legge. Con tale modifica si
avrà una maggiore responsabilizzazione degli iscritti all'Unione
Valdostana delle Guide di Alta Montagna, i quali, in presenza di
argomenti importanti da trattare, saranno più motivati a
partecipare ed a far valere le loro ragioni in sede di dibattito
assembleare.
Infine, è opportuno rendere uniforme l'approvazione dello
statuto delle guide alpine a quella in vigore per i maestri di sci
che prevede la maggioranza assoluta in prima convocazione e la
maggioranza relativa in seconda. Grazie a tutti per
l'attenzione.
Presidente
- Dichiaro aperta la discussione generale.
La parola al Vicepresidente Chatrian.
Chatrian (ALPE)
- Per ribadire il nostro voto favorevole
a questo disegno di legge, voto positivo anche sul metodo e la
filosofia messa in campo. L'associazione è stata non solo
contattata, ma la volontà era quella di andare ad eliminare alcune
criticità emerse dall'applicazione della legge medesima, quindi
piccole modifiche operative messe in campo in questo disegno di
legge, da una parte, e invece qualche modifica più di sostanza. È
positiva la volontà di chiarire bene i rapporti fra guide alpine e
maestri di sci, i rispettivi ruoli, tutto questo si precisa molto
bene in legge con l'obiettivo dell'offerta turistica e chiarezza
nei ruoli e nei contenuti. In questa legge si chiarisce bene il
transito con i propri clienti, con i comprensori sciistici da parte
delle guide alpine, a mio avviso un bel passaggio positivo...e,
dall'altra, semplificare anche su questo disegno di legge i
rapporti fra struttura dirigenziale, Assessorato ed associazione.
Non da ultimo, anche delle modifiche operative, quelle legate ad
eliminare la norma che prevede la presenza della maggioranza
assoluta, richiesta direttamente dall'associazione. Termino dicendo
che se c'è un metodo le cose possono avere un lieto fine, quando
c'è una stessa filosofia ed una volontà di confrontarsi, di
eliminare da una parte le criticità e mettere invece sul tavolo
modifiche e proposte. Ribadisco il voto favorevole del gruppo ALPE
su questo disegno di legge. Grazie.
Presidente
- La parola al Consigliere Donzel.
Donzel (PD)
- Voto positivo anche da parte del gruppo del
Partito Democratico, confronto costruttivo ed utile, in particolare
anche per noi molto utile il chiarimento che la maggioranza, con
l'Assessorato, ha voluto fare dei rapporti fra guide e maestri di
sci. In una realtà piccola come la nostra, questi poi diventano
giganteschi problemi e l'averli saputi risolvere - almeno noi
pensiamo che questo testo possa risolverli - è segno di una
comunità che affronta con uno spirito più unitario la sfida
difficile che abbiamo davanti. Voto favorevole.
Presidente
- Se non vi sono altri interventi, dichiaro
chiusa la discussione generale.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Grazie Presidente. Per felicitarmi
per il lavoro svolto in V Commissione e con la IV Commissione per
l'aspetto finanziario, nonché per ringraziare il relatore Agostino
per la puntuale descrizione del disegno di legge.
Riprendendo i discorsi fatti dai colleghi Chatrian e Donzel,
voglio evidenziare che con questi disegni di legge abbiamo dato
delle risposte a delle situazioni. In realtà la materia è sempre in
costante evoluzione, e - come ho detto prima - dobbiamo mantenere
il tavolo del dialogo fra queste previsioni aperto. Solo per farvi
un esempio, ci sono delle concentrazioni in certi momenti dove il
rischio della sovrapposizione fra una professionalità e l'altra
esiste, perché rispetto a questo quadro oggi abbiamo due
professioni; ricordiamoci che ne abbiamo altre, come le guide
escursionistiche, quindi è un tema che va sempre monitorato.
Immaginatevi già solo le ciaspolate...ci sono questi argomenti che
possono essere di varie interpretazioni, pertanto dobbiamo sempre
avere il dialogo come parola d'ordine e dobbiamo sempre avere del
buon senso per dare delle soluzioni. Ovviamente ci sono delle
passeggiate con le ciaspole che possono essere affrontate con le
guide escursionistiche, ce ne sono altre dove c'è un rischio per
delle zone esposte a valanga, per delle difficoltà che devono
essere seguite dalle guide alpine; se risalgo un pendio con le
ciaspole per fare delle discese con gli sci, possono essere fatte -
perché sono funzionali alla discesa - dai maestri; come vedete, la
stessa attività può avere diverse chiavi di lettura, ma credo che
ci sia la possibilità ed i professionisti hanno dimostrato buon
senso, grazie anche al contributo dei Consiglieri di maggioranza e
di opposizione, e anche in questo caso ringrazio le strutture
regionali per aver coordinato questo lavoro.
Presidente
- Passiamo all'esame dell'articolato.
Pongo in votazione l'articolo 1:
Consiglieri presenti, votanti e favorevoli: 31
Il Consiglio approva all'unanimità.
Presidente
- Articolo 2: stesso risultato. Articolo 3:
stesso risultato. Articolo 4: stesso risultato. Articolo 5: stesso
risultato. Articolo 6: stesso risultato. Articolo 7: stesso
risultato.
Pongo in votazione l'articolo 8:
Consiglieri presenti, votanti e favorevoli: 32
Il Consiglio approva all'unanimità.
Presidente
- Articolo 9: stesso risultato. Articolo 10:
stesso risultato. Articolo 11: stesso risultato. Articolo 12:
stesso risultato.
All'articolo 13 vi è l'emendamento sostitutivo della II
Commissione, che recita:
Emendamento
L'articolo 13 è sostituto dal seguente:
"Articolo 13
(Sostituzione dell'articolo 28)
1. L'articolo 28 della l.r. 7/1997 è sostituito dal
seguente:
"Articolo 28
(Disposizioni finanziarie)
1. L'onere complessivo derivante dall'applicazione
dell'articolo 26 è determinato in euro 495.000 per l'anno 2012 e in
annui euro 500.000 a decorrere dall'anno 2013.
2. L'onere di cui al comma 1 trova copertura, ai sensi
dell'articolo 21, comma 3, della legge regionale 4 agosto 2009, n.
30 (Nuove disposizioni in materia di bilancio e di contabilità
generale della Regione autonoma Valle d'Aosta/Vallée d'Aoste e
principi in materia di controllo strategico e di controllo di
gestione), nello stato di previsione della spesa del bilancio di
previsione della Regione sia per il triennio 2011/2013 sia per il
triennio 2012/2014:
a) nell'unità previsionale di base 1.11.2.11 (Interventi a
sostegno delle professioni turistiche) per euro 485.000 per l'anno
2012 e annui euro 490.000 a decorrere dall'anno 2013, con
riferimento ai commi 1 e 5 dell'articolo 26;
b) nell'unità previsionale di base 1.7.4.20 (Contributi per
investimenti nel settore dello sport) per annui euro 10.000 a
decorrere dall'anno 2012, con riferimento al comma 6 dell'articolo
26.
3. Al finanziamento dell'onere di cui al comma 2, lettera a)
si provvede:
a) con riferimento al bilancio di previsione della Regione
per il triennio 2011/2013, mediante l'utilizzo degli stanziamenti
iscritti:
1) nell'UPB 1.11.2.11 per euro 410.000 per l'anno 2012 e euro
415.000 per l'anno 2013;
2) nell'UPB 1.11.2.10 (Promozione turistica) per annui euro
75.000 per gli anni 2012 e 2013;
b) con riferimento al bilancio di previsione della Regione
per il triennio 2012/2014, mediante l'utilizzo degli stanziamenti
iscritti:
1) nell'UPB 1.11.2.11 per annui euro 410.000;
2) nell'UPB 1.11.2.10 per euro 75.000 per l'anno 2012 e annui
euro 80.000 per gli anni 2013 e 2014.
4. Al finanziamento dell'onere di cui al comma 2, lettera b)
si provvede, sia con riferimento agli anni 2012 e 2013 del bilancio
di previsione della Regione per il triennio 2011/2013, sia con
riferimento agli anni 2012, 2013 e 2014 del bilancio di previsione
della Regione per il triennio 2012/2014 per annui euro 10.000,
mediante l'utilizzo degli stanziamenti iscritti negli stessi
bilanci nell'UPB 1.7.4.20.
5. Le somme derivanti dall'applicazione delle sanzioni di cui
all'articolo 15 sono introitate nello stato di previsione delle
entrate del bilancio della Regione.
6. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.".
Lo pongo in votazione: stesso risultato. Articolo 14: stesso
risultato.
Pongo in votazione la legge nel suo complesso:
Consiglieri presenti, votanti e favorevoli: 32
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK