Consiglio Regionale della Valle d'Aosta - Oggetto del Consiglio n. 1215 del 29 marzo 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ZONA FRANCA
Precedente
Successivo
Resoconto integrale del dibattito dell'aula
Oggetto del Consiglio n. 1215 del 29 marzo 2000 - Resoconto
OGGETTO N. 1215/XI Iniziative per favorire l'installazione di
impianti per la distribuzione dei gas da autotrasporto.
(Interpellanza)
Interpellanza Appreso che in Valle sarebbe a disposizione
degli automobilisti un solo impianto per la distribuzione del gas
GPL e neppure un distributore per il gas metano da
autotrasporto;
Osservato come tale situazione penalizzi fortemente i
proprietari di automobili con carburante a gas e disincentivi
coloro che sarebbero orientati ad acquistare veicoli di tale
tipo;
Ritenuto che tale situazione sia particolarmente negativa,
perché impedisce l’utilizzo di carburanti meno
inquinanti e meno onerosi;
il sottoscritto Consigliere regionale
Interpella
L’Assessore competente per sapere:
1) se è a conoscenza del problema e se condivide quanto esposto
in premessa;
2) quali iniziative intende adottare per favorire
l’installazione di un numero congruo
d’impianti per la distribuzione dei gas da
autotrasporto.
F.to: Curtaz
Président
La parole au Conseiller Curtaz.
Curtaz (PVA-cU)
L'interpellanza che propongo all'Assessore
Ferraris parte da una valutazione di attualità di un tema che è
quello delle riconversioni automobilistiche. Si parla di necessità
di adeguare il parco auto italiano e conseguentemente valdostano ad
esigenze di rispetto di normative europee che vanno nel senso di
impedire che i veicoli siano particolarmente inquinanti.
Fra i veicoli meno inquinanti ci sono sicuramente quelli che
funzionano a gas GPL o a gas metano per autotrasporto. A me
risulterebbe - uso il condizionale perché il dato che indico è
puramente ipotetico, è quello che è a mia conoscenza, ma potrebbe
essere non esatto e anzi ringrazierò l'Assessore se vorrà
confermare o smentire questo dato dandomi i numeri più esatti
– che in Valle d'Aosta vi sia un solo impianto per
la distribuzione del gas GPL e neppure un distributore del gas
metano.
Questo disincentiva fortemente i potenziali acquirenti di questi
tipi di auto che adottano una soluzione che per quanto ne so è dal
punto di vista ecologico preferibile rispetto alle auto che
funzionano a benzina.
Chiedo all'Assessore se è a conoscenza del problema e se
condivide le preoccupazioni esposte nella premessa
dell'interpellanza e quali iniziative intende adottare nei limiti
dei suoi poteri che sono, lo riconosco fin d'ora, limitati, per
favorire l'installazione di un congruo numero di impianti per la
distribuzione dei gas da autotrasporto.
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Per quanto riguarda la premessa
dell'interpellanza, relativa al fatto che il gas naturale, il
metano, e il GPL rappresentano un vantaggio dal punto di vista
dell'ambiente oltre che economico, siamo perfettamente d'accordo,
tant'è che non nel campo dei trasporti, ma nel campo del
riscaldamento domestico la Regione opera perché ci sia un
ampliamento dell'uso del metano.
Per venire alla questione posta, già il Consigliere Curtaz
ricordava come, per far fronte a problemi legati alla riconversione
del parco auto che con l'introduzione della benzina verde dal 2001
dovrà essere riconvertito, è in fase di avanzata predisposizione da
parte del Governo un pacchetto di interventi di ecoincentivi che
prevedono contributi di 800.000 lire per la riconversione dei mezzi
che attualmente vanno a benzina super in mezzi a GPL o metano.
Questo consentirà nel 2000 di finanziare la riconversione di
83.000 veicoli, ovviamente veicoli con età superiore a 8 anni;
quindi qualcosa si sta muovendo a livello nazionale.
Per quanto riguarda il mercato dell'automobile, attualmente sono
pochissimi i modelli che vengono offerti già dalle case produttrici
dotati di impianto a gas; questi sono i modelli della FIAT, la
Multipla e la Marea. Non ci sono altri modelli che abbiano questa
dotazione, quindi dal punto di vista dell'offerta delle case
automobilistiche ci sono alcune limitazioni.
Per venire a cosa si intende fare, in Valle d'Aosta, come diceva
il Consigliere, esiste un solo impianto di gas a GPL che
distribuisce 400.000 litri all'anno ad un costo unitario di 1.040
lire/litro che corrisponde a una percorrenza di 4-5 milioni di
chilometri circa. Questo impianto è ubicato a Saint-Christophe e
comunque c'è la richiesta di installare un nuovo impianto a GPL nel
Comune di Antey-Saint-André e nell'area di servizio che verrà
costituita a Brissogne, in località Les Iles, c'è la richiesta di
installare un impianto a GPL e di un impianto a metano.
Per quanto riguarda gli impianti a metano, questi sono soggetti
a particolari norme di sicurezza che riguardano problemi di
distanza rispetto all'erogatore del gas e alle altre colonnine
dell'impianto qualora ci sia la distribuzione di altri carburanti,
di distanza da altri edifici e in alcuni casi la legge vieta che
questi impianti vengano installati in zone residenziali e in zone
verdi, comunque ci sono delle restrizioni per quanto riguarda
l'utilizzo di questi automezzi in parcheggi multipiano in quanto
l'ingresso è loro inibito.
Tenuto conto dei vantaggi ambientali ed economici, tenuto conto
che ci sono provvedimenti nazionali che vanno in questa direzione,
nel disegno di legge che è in fase di avanzata predisposizione e
che riguarda la razionalizzazione del sistema di distribuzione
carburanti in Valle pensiamo di individuare alcune soluzioni per
favorire l'installazione di impianti a gas, vedi GPL, vedi metano,
in un'ottica di uno sviluppo mirato ed equilibrato sul territorio
anche di questa fonte quale combustibile per autotrasporto.
Président
La parole au Conseiller Curtaz.
Curtaz (PVA-cU)
Solo per dichiararmi soddisfatto della
risposta dell'Assessore. Mi auguro che ai buoni propositi seguano i
fatti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK