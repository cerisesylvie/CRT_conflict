Consiglio Regionale della Valle d'Aosta - Oggetto del Consiglio n. 2324 del 21 settembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2324 del 21 settembre 2016 - Resoconto
OGGETTO N. 2324/XIV - Interpellanza: "Verifica del possesso
dei certificati di prevenzione incendi degli edifici siti in
località Autoporto".
Rosset (Presidente)
-
Punto n. 15 dell'ordine del
giorno. Ha chiesto la parola il Consigliere Cognetta; ne ha
facoltà.
Cognetta (M5S) -
Questa interpellanza richiama quella
fatta dal mio collega il 20 aprile 2016, sempre riferita alla
situazione della normativa antincendio dei locali dell'Autoporto.
In quell'occasione l'Assessore Perron - credo mi risponda
nuovamente lui su questa - disse che c'erano due pratiche in corso,
la n. 7787 e la n. 7788, e che era stata fatta una SCIA per la
quale si poteva gestire tranquillamente tutto quanto l'iter. Sulla
base della risposta data dall'Assessore Perron ho fatto alcune
ricerche che mi hanno portato a capire una cosa: quell'edificio è
in classe C, per cui non basta fare la SCIA, tant'è che l'ho
chiesto ad un professionista. Poi magari è l'Assessore Donzel che
mi risponde, quindi le lascio copia, Assessore, di ciò che mi ha
scritto questo professionista in materia di infortunistica e
antincendio, riferita alle attività di cui stiamo parlando. La
risposta al quesito dice che "per gli edifici in classe C non si
può esercitare attività soggetta a controllo di prevenzione incendi
in assenza di CPI, a meno che non si sia all'interno di intervalli
temporali di adempimento burocratico indicati dalla normativa".
Quali sono gli intervalli di adempimento burocratico? In sostanza,
senza andare troppo nel dettaglio, sono 90 giorni: 60 giorni
dall'inizio della richiesta e altri 30 successivi alla conclusione
dei lavori. Chiaramente ci sono delle piccole deroghe, che nella
documentazione che ho io non sono state fatte, di conseguenza mi
sembra che gli edifici posti in località Autoporto non rispondano
alle normative, nel senso che non hanno il certificato che
servirebbe. Da qui viene l'interpellanza che chiede sostanzialmente
se effettivamente è questa la situazione, quali sono le intenzioni
del Governo da riferire alla società per cercare di sistemare e
sanare questa situazione.
Le preannuncio che posso lasciarle copia della risposta al
quesito puntuale fatto al professionista, in maniera tale che
finalmente si faccia chiarezza su questo punto. Il semplice fatto
che - sempre ricordando la risposta dell'Assessore Perron - due
attività abbiano probabilmente - lo sottolineo, perché ho provato a
chiedere ma non mi sono stati dati - il relativo certificato, non
significa che ce l'abbia l'intero complesso. Anzi, l'intero
complesso, da quello che ho visto io e da tutta la documentazione
che ho chiesto e mi è stata inviata, non ce l'ha, perché io non
l'ho trovato. C'è una SCIA, ma, ripeto, questa soluzione non
funziona per gli edifici in classe C, e di conseguenza io credo che
non ce l'abbia. Attendo quindi la risposta.
Presidente -
Ha chiesto la parola l'Assessore Donzel; ne
ha facoltà.
Donzel (PD-SIN.VDA) -
Mi permetto di fare gli auguri al
collega Ferrero che seguiva questo dossier, aspettiamo che torni
presto tra di noi.
In merito alla situazione che lei ha rappresentato
correttamente, proprio in ripresa dell'attività ispettiva svolta
dal collega Ferrero, effettivamente le indicazioni trasmesse dal
Governo regionale alla società Autoporto Valle d'Aosta sono quelle
di procedere al più presto alla regolarizzazione della situazione
che, al momento attuale, risulta essere rispondente alla normativa
per quanto riguarda le singole attività, ma effettivamente - come
lei ha rilevato - rispetto all'edificio globale risulta mancante
ancora del certificato definitivo. Vorrei chiarire per non creare
facili allarmismi, non è perché ci sono situazioni disastrose. È
stato affidato un incarico, il professionista ha individuato le due
grosse criticità che ci sono relative a due possibili vie di fuga,
una peraltro esistente, ma ai sensi della nuova normativa la scala
a chiocciola sul versante deve essere perfezionata, ampliata.
Lei avrà seguito in dettaglio la cosa per capire e dare
concretezza a questa materia e non lasciarla nel fumo, dal momento
che - poi avremo modo di vedere anche su un altro documento
l'importanza che ha quell'area - è effettivamente un'area su cui
insistono oltre 700 lavoratori, è frequentata da migliaia di
persone ed è particolarmente attrattiva in questo momento, pertanto
deve esserci tutta l'attenzione. L'attività di concerto con il
Comando dei Vigili del fuoco è quindi stata fatta. Il motivo per
cui non si è intervenuti a breve è perché è arrivata l'indicazione
da parte di un soggetto - parlo del
Carrefour
, quindi non un
soggetto qualunque - di intervenire con una modifica sostanziale
degli accessi che favorirebbe la circolazione delle persone
all'interno di tutta l'area, con grande beneficio anche per le
altre attività. Lei capisce che se, come società pubblica, noi
andiamo a costruire una scala antincendio che riguarderebbe la
parte a sud dell'edificio e dopo pochi mesi ci troviamo il
Carrefour che cambia l'impostazione delle uscite, ci troviamo di
fronte a quei paradossi che dobbiamo ricominciare tutto daccapo
avendo fatto un investimento di soldi pubblici che non avrebbe le
ricadute corrette. Lo studio è avviato e si va nella direzione di
sanare questa cosa. Si sta semplicemente verificando con il
Carrefour, e naturalmente si terrà conto anche di qualche altro
soggetto importante se dovrà fare delle modifiche, di modo che
l'intervento di ottenimento del CPI globale possa arrivare in una
situazione in cui il giorno dopo non ci rimettiamo di nuovo a
lavorarci sopra, perché sennò diventa un lavoro infinito, con un
utilizzo non corretto - io direi - del denaro pubblico.
La situazione attuale è in sicurezza, anche i singoli soggetti
hanno presentato delle SCIA a cui è importante che sia dato il
seguito dovuto e, per quanto mi concerne in questo momento,
solleciterò ulteriormente la società onde trovare un preaccordo con
il Carrefour, in modo da poter eventualmente accelerare le
procedure burocratiche che ci portino ad avere questa condizione.
La condizione in cui si trovano gli edifici del Carrefour è
particolarmente performante perché tutti gli impianti sono a norma.
Non siamo quindi in una situazione di emergenza, ma le risposte che
voi state chiedendo è corretto chiederle ed è corretto sollecitare
l'Amministrazione regionale per arrivare ad un punto finale che -
sappiamo - in una situazione di evoluzione normativa permanente non
c'è mai. Pertanto la vigilanza deve esserci e non soltanto di tipo
burocratico, ma anche sostanziale.
Presidente -
Ha chiesto la parola il Consigliere
Cognetta; ne ha facoltà.
Cognetta (M5S) -
Assessore, non volevamo fare
dell'allarmismo, abbiamo semplicemente spiegato qual è la
situazione. Siamo così tesi su questa situazione perché ci sono
stati dei contenziosi in passato rispetto ad alcune attività che si
erano insediate e proprio riguardanti questo argomento; quei
contenziosi hanno poi generato dei danni a quelle attività, perché
- come lei saprà sicuramente - una in particolare è stata costretta
poi ad andare via. Come noi, come Amministrazione regionale, siamo
molto fiscali verso l'esterno nel voler essere puntuali, precisi,
accorti e molto specifici nell'avere tutta una serie di documenti,
io credo che dovremmo esserlo anche per quando trattiamo noi le
cose. Sono certo che se questa situazione non fosse in capo a un
edificio di proprietà di una società regionale probabilmente adesso
sarebbe completamente diversa, al di là dei 700 lavoratori: è
questo che non va a bene. È una questione che sembra di forma, ma
in realtà va a toccare la sostanza di ciò che accade normalmente in
Valle d'Aosta: se un privato deve aprire una finestra in un
immobile c'è un iter che non finisce più, succede di tutto; se lo
fa la Regione, può fare qualsiasi cosa che tutto va bene.
Assessore, io non ce l'ho con lei personalmente, perché il suo
lavoro lo sta facendo; sistemare le cose ed evitare di farle due
volte mi sembra sacrosanto, però qui andiamo avanti dal 2012, forse
anche da prima! Adesso che si stia cercando di trovare una
soluzione ottimale ben venga, però andiamo avanti da anni e anni su
questa situazione. Ne abbiamo già parlato diverse volte in questo
Consiglio e forse vedremo la luce non si sa quando. Lei dice adesso
che dobbiamo sistemarla, che la stiamo sistemando, forse arriveremo
al dunque, però siamo in una situazione che non è perfettamente nei
termini di legge: questo è il punto. Che poi la cosa non sia
direttamente in capo a lei, nel senso che l'altra volta mi ha
risposto il collega Perron, può essere un mio errore, ma non è
questo il punto. La questione è che il Governo nel suo complesso,
secondo me, doveva attivarsi già prima; se si attiva è comunque
tardi e se poi arriveremo alla conclusione della questione sarà
finalmente una cosa buona e giusta. Però non si può andare avanti
in questa maniera: usare due pesi e due misure in continuazione. Se
usiamo le regole le usiamo per tutti, e devono valere anche per le
cose che fa l'Amministrazione regionale, non soltanto quando ci
rivolgiamo ai privati. Spesso negli uffici si dice al privato
cittadino di fare ricorso nel caso in cui non gli stiano bene le
cose, ma poi alla fine sappiamo benissimo che non succede perché
per fare ricorso ci vogliono migliaia di euro. Tutto qua.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK