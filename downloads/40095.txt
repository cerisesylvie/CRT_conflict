Consiglio Regionale della Valle d'Aosta - Oggetto del Consiglio n. 2984 del 7 novembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2984 del 7 novembre 2017 - Resoconto
OGGETTO N. 2984/XIV - Interrogazione: "Istituzione di un
progetto specifico di gruppo per il personale del reparto
manutenzione della Casa di riposo G.B. Festaz".
Rosset (Presidente) -
Punto n. 9 all'ordine del giorno.
Per la risposta ha chiesto la parola l'Assessore Bertschy; ne ha
facoltà.
Bertschy (UVP) -
Collega Cognetta, io ho chiesto un po'
di informazioni e devo dire che parlare del fondo unico aziendale
del "G.B. Festaz", come degli altri enti in Consiglio regionale, è
un po' al limite - credo - del nostro ruolo e del nostro compito, e
allo stesso tempo immagino che faccia parte di un'attività
ispettiva che lei compie da tempo, riferita probabilmente alle
lamentele del personale all'interno, perché altrimenti non credo
che ad un livello così alto di politica debba arrivare una
segnalazione come questa, che deve essere trattata qui senza avere
tutti gli elementi che chi oggi gestisce il G.B. Festaz ha per
assumere le sue decisioni.
Detto questo, la richiesta che lei fa è di sapere se la cifra
assegnata a questo progetto di gruppo è a mio avviso congrua,
soprattutto se aggiunge un'attività supplementare all'attività di
lavoro che già i manutentori svolgono. Evidentemente per darle una
risposta non potevo che sentire chi ha fatto questa scelta e farmi
dare i dettagli. Ripeto: come sempre, io credo sia più opportuno
andare a sentire direttamente le persone per capire i problemi e,
magari, anche andare a valutarli sul posto. Comunque l'assegnazione
del progetto di gruppo a due persone per la cifra di 3.500 euro
lordi è relativa all'utilizzo del fondo unico aziendale che prevede
di poter incrementare le somme per realizzare questi progetti di
gruppo, i quali devono dare, attraverso la loro realizzazione,
un'attività in più per l'azienda. Diversamente si tratterebbe di
normale gestione del proprio compito lavorativo. L'azienda ha
svolto la sua contrattazione e quindi le determinazioni alle quali
è giunta - ma questo credo che lo sappia, anche perché ha allegato
alla delibera il testo del progetto - sono nella piena correttezza,
soprattutto nel giusto percorso da compiere.
Mi viene segnalato - e non ho motivo per non crederlo - che non
si tratta di manutenzioni ordinarie, ma di manutenzioni
straordinarie: si tratta di realizzare all'interno di questo
progetto manutenzioni che prevedono il rifacimento di bagni, di
impianti e poi una serie di lavori ulteriori, che portano a
definire questo progetto di gruppo che migliora la qualità...
Presidente -
Chiederei all'aula un po' di silenzio, per
cortesia.
Bertschy (UVP) -
... che migliora i luoghi e,
soprattutto, che porta un maggior carico di lavoro per le persone
impegnate.
La mia valutazione non può che essere positiva, dando a chi oggi
gestisce il G.B. Festaz la massima autonomia gestionale, anche in
funzione del ruolo differente che abbiamo, per definire come meglio
allocare le risorse del fondo unico aziendale e come meglio
garantire che, all'interno della gestione della pianta organica,
queste risorse possano permettere un effettivo stimolo a
migliorare, nell'esercizio del proprio lavoro, la gestione globale
dell'azienda.
Presidente -
Per la replica ha chiesto la parola il
Consigliere Cognetta; ne ha facoltà.
Cognetta (M5S) -
Assessore, questa interrogazione è stata
presa ad esempio. So benissimo anch'io che non è il caso di parlare
di certi dettagli in aula, però lei sa meglio di me che la
situazione all'interno di quella struttura in qualche modo va
sistemata. Ho sollecitato più volte, con questi interventi, di fare
qualcosa in maniera tale da sistemare tale questione. Le faccio un
esempio banale: se si gestisce il fondo unico aziendale per
premiare qualcuno a scapito di qualcun altro non è una cosa
corretta. Questa mia affermazione può essere opinabile, però, dalle
risultanze che ci sono, in alcuni casi è così.
Vede, Assessore, siccome quello è un servizio pubblico, pur con
le rette che pagano le persone che lo frequentano, noi ci mettiamo
comunque dei soldi; la gestione deve essere quantomeno uniformata e
qui, in taluni casi, non succede. È per questo che io continuo a
portare queste sollecitazioni verso di lei: noi comunque
rappresentiamo un terzo lì dentro e il nostro terzo è anche più
pesante; pertanto, come terzo, forse dovrebbe essere fatto in
maniera tale da sistemare le cose al suo interno, perché - ripeto -
ci sono forti sperequazioni fra i dipendenti, sono trattati in
maniera differente. Fermo restando che lei adesso afferma, nel caso
specifico, che è una manutenzione straordinaria, io ritengo che
comunque questa, come altre (non è l'unica, le potevo fare tutta
una serie di determine aventi più o meno lo stesso tenore), hanno
il sapore di premiare qualcuno a scapito di qualcun altro; le
ripeto: "hanno il sapore". La sollecito ancora una volta a trovare
il modo per sistemare le cose. Le tensioni sociali e l'ansia che ci
sono lì dentro non aiutano il lavoro. Queste cose lei le sa anche
meglio di me; di conseguenza, se tutti e due vogliamo evitare di
continuare a parlare di questo in Consiglio, le chiedo per cortesia
ancora una volta di dare una sistemata a questa situazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK