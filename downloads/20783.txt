Consiglio Regionale della Valle d'Aosta - Oggetto del Consiglio n. 817 del 23 settembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 817 del 23 settembre 2004 - Resoconto
OGGETTO N. 817/XII - Allargamento e ampliamento della strada del
Gran San Bernardo da Saint-Rhémy-en-Bosses al Colle.
(Interpellanza)
Interpellanza
Richiamata l'interrogazione sul progetto di allargamento ed
ampliamento della Strada del Gran San Bernardo, da
Saint-Rhémy-en-Bosses al Colle, discussa nel Consiglio regionale
dello scorso 12 maggio;
Ribadita l'assurdità di un progetto che prevede un eccessivo
ed uniforme allargamento della carreggiata inutile rispetto alla
viabilità turistica e stagionale del tratto di strada, ma molto
costoso e con un negativo impatto ambientale;
Ricordato che il Protocollo Trasporti della Convenzione delle
Alpi contiene precise disposizioni per la concertazione
transfrontaliera nel caso di progetti come quelli sulla strada del
G. S. Bernardo;
il sottoscritto Consigliere regionale
Interpella
la Giunta regionale e l'Assessore competente per
conoscere:
1. se un intervento analogo a quello del tratto valdostano,
con allargamento a 7 metri della carreggiata, è stato deciso anche
sul versante svizzero;
2. se l'opera progettata è stata discussa e formalmente
concordata in seno al Conseil Valais-Vallée d'Aoste;
3. quali approfondimenti sono stati fatti sul progetto al
fine di ridurne i costi e l'impatto ambientale;
4. che cosa si intende fare per evitare la realizzazione di
un'opera costosa, inutile dal punto di vista viabile, decisa in
contrasto con la Convenzione alpina e dannosa dal punto di vista
ambientale.
F.to: Riccarand
Presidente - La parola al Consigliere Riccarand.
Riccarand (Arc-VA) - Con questa interpellanza abbiamo voluto
richiamare una questione che già avevamo sollevato con
un'interrogazione dello scorso 12 maggio: il progetto "dell'ANAS"
di allargamento e ampliamento della strada del Gran San Bernardo
dall'abitato di Saint-Rhémy-en-Bosses fino al Colle, quindi la
parte storica della strada. Si tratta di 13 chilometri in cui
"l'ANAS" ha previsto, secondo noi, un intervento scriteriato,
perché si tratta di allargare in modo uniforme 7 chilometri di una
strada semplicemente di valenza turistica, non destinata ad un
traffico commerciale e chiusa per molti mesi all'anno, perché
sappiamo che il Colle del Gran San Bernardo ha problemi di
innevamento durante la stagione invernale. Si tratta di una strada
che ha un pregio anche dal punto di vista estetico e storico, ha
certe caratteristiche, e che verrebbe completamente stravolta da un
intervento come quello che è stato previsto; fra l'altro, con dei
costi notevoli, perché si verrebbero a spendere 12 milioni di euro,
non si capisce con quale utilità perché non ci risulta - a meno che
l'Assessore non ci dia informazioni diametralmente opposte - che vi
possa essere reciprocità sul versante svizzero. Gli Svizzeri hanno
operato delle scelte ben precise e hanno dei vincoli ben precisi
derivanti dalla loro normativa, che non consente di ampliare le
strade come quella del Gran San Bernardo.
Noi già in quella interrogazione avevamo posto il problema; in
questi mesi abbiamo continuato ad avere delle segnalazioni che tale
progetto va avanti, che si stanno appaltando i lavori, che si
vogliono realizzare tali opere e anche da parte dei cittadini e
degli amministratori della Coumba Freida ci è stata segnalata
l'assurdità di questo intervento. Vorremmo capire com'è la
situazione; è stata fatta una verifica su cosa succederà sul
versante svizzero? Questo allargamento avverrà allo stesso modo
anche sul tratto che scende dal Colle del Gran San Bernardo verso
la Svizzera? A noi questa informazione non ci risulta, ci risulta
invece che l'orientamento è completamente diverso. Questo
intervento è stato concordato e deciso nel Conseil Valais-Vallée
d'Aoste? Ci potete dire quando, se vi sono dei verbali, se vi sono
delle decisioni in tal senso? Sono state approfondite le
conseguenze di tale intervento anche da un punto di vista
ambientale? Vorremmo capire cosa sta facendo la Regione rispetto a
questo problema, perché, anche se è un progetto "ANAS", il
territorio è nostro, quindi, prima di andare a fare un intervento
che non serve e che costa molto, vorremmo che la Regione svolgesse
un ruolo importante in tale decisione.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Dovrò ripetere quello che ho già detto rispondendo
all'interrogazione del 12 maggio. Ci troviamo di fronte alla
volontà "dell'ANAS", l'ente proprietario della strada - che ha a
suo tempo sottoposto nel piano decennale degli interventi da
realizzare sulla rete stradale di propria competenza, della quale
lei detiene la proprietà e il possesso - di realizzare questo
intervento di messa in sicurezza di tale tronco stradale. Voglio
qui precisare che l'allargamento non è di tipo eccezionale: si
tratta dell'allargamento di un metro, si passa da 6 a 7 metri, e
tutta l'ulteriore serie di interventi previsti riguardano in
particolare il ripristino, il consolidamento di muri che altrimenti
rischiano di crollare... inoltre voi sapete che le norme del Codice
della strada prevedono che a certe condizioni la strada debba
essere munita di sistemi protettivi, che mancano totalmente in
questo caso. Ciò premesso, viene difficile a questo punto capire
con quale strumento si può intervenire per impedire "all'ANAS" di
realizzare tale opera, tanto più che il progetto di ripristino di
quest'ultima è stato sottoposto al VIA e il comitato scientifico ha
espresso una valutazione positiva, seppure condizionata, su tale
intervento e, a seguito di tale valutazione, la Regione ha
doverosamente deliberato in merito autorizzando l'intervento.
Queste opere, per quanto riguarda il primo tronco, sono già
appaltate, quindi vi è già un'impresa prossima ad iniziare i
lavori, mentre il secondo lotto ha l'appalto in corso.
Sulla questione dell'impatto ambientale si entra nelle opinioni,
perché, dalla lettura degli stessi atti, risulta che gli interventi
proposti sono nettamente migliorativi, perché finalmente si viene a
ridare a questo tratto di strada un'uniformità anche di tipo
realizzativo, che prima veniva a mancare proprio a seguito di una
serie di interventi sporadici posti in essere per evitare la
chiusura della strada. Noi prendiamo atto di questa situazione; non
abbiamo alcun motivo, tenuto conto che si tratta di un progetto
approvato dal Comitato tecnico scientifico dell'ambiente, per dire
"no" alla realizzazione di tale opera, tanto più che la
realizzazione della stessa consentirà di poter raggiungere il Colle
con i mezzi pubblici, vale a dire con i pullman, cosa che
attualmente non si può fare per i vincoli che ho detto ora.
"L'ANAS" aveva già a suo tempo manifestato la necessità, nelle more
della realizzazione di queste opere, di sospendere il transito con
i mezzi pubblici.
Per quanto riguarda la questione della Svizzera, so che - per
nota che ci è stata comunicata "dall'ANAS" a specifica richiesta -
"l'ANAS" ha sempre informato il Dipartimento svizzero competente di
questa intenzione, il quale si è sempre dichiarato favorevole
all'intervento, poi non tocca a noi fare degli apprezzamenti su
quello che vogliono fare in Svizzera! La realizzazione di queste
opere, peraltro, è stata comunicata in sede tecnica al Conseil
Valais-Vallée d'Aoste, che ne ha preso atto senza che sia venuta
alcuna obiezione.
Dal punto di vista propriamente politico, in quanto Assessore
all'ambiente e alle opere pubbliche, tenuto conto di tutte queste
valutazioni e del fatto che l'intervento è migliorativo, ritengo
che l'opera sia da fare; se non si fa, ci troveremo di fronte a un
reliquato pieno di frane e di muri che crollano, poco utilizzabile,
con guasti al paesaggio, dissesto idrogeologico ed inutilizzo di
una struttura che invece è utile al turismo della zona.
Presidente - La parola al Consigliere Riccarand.
Riccarand (Arc-VA) - Siamo totalmente insoddisfatti dalle sue
affermazioni, Assessore, non le chiamo neanche "risposte", perché
su alcuni punti non ci ha risposto, perché noi al primo punto le
chiediamo:
"se un intervento analogo a quello del tratto
valdostano, con allargamento a 7 metri della carreggiata, è stato
deciso anche sul versante svizzero"
; lei non può dirci che non
lo sa, perché noi le abbiamo presentato l'interrogazione nei tempi
dovuti, affinché lei avesse il tempo di informarsi e lei viene in
Consiglio a dirci che non sa? Ma allora a cosa serve...
(interruzione dell'Assessore Cerise, fuori microfono)
... qui non sono gli Stati Uniti, qui è un territorio vicino a
noi con cui abbiamo dei rapporti di collaborazione, abbiamo un
organismo che istituzionalmente è competente per questa
collaborazione transfrontaliera e noi decidiamo sul nostro
territorio, su una strada che arriva al Colle di fare un
intervento, che non sappiamo se ha una reciprocità sull'altra
parte? Ma allora è inutile che parliamo di cooperazione
transfrontaliera!
(nuova interruzione dell'Assessore Cerise, fuori
microfono)
... va bene, allora cerchiamo di risolvere il problema anche
dalla nostra parte con degli interventi sulla normativa per farli
salire... ma, se dal versante svizzero, come a noi risulta, questi
interventi non si possono fare, e non si faranno, e ritengono
sbagliato farli, perché dobbiamo fare noi tale intervento dalla
nostra parte? Questo territorio non è "dell'ANAS", ma della Regione
e siamo noi che dobbiamo decidere se va bene e non può neanche dire
che vi è un parere del VIA, perché quel parere è datato, risale al
1999, dopo quel parere - che sarebbe già scaduto se voi non ne
aveste rinnovato il vigore - vi è stata la Convenzione alpina, vi è
stato il Protocollo trasporti, quindi vi è stata una modificazione
anche dei vincoli di carattere internazionale. Tale intervento non
è più conforme a quello che prevede il Protocollo trasporti e la
Convenzione alpina, quindi su questo non potete "lavarvi le mani" e
dire che è una cosa "dell'ANAS"! Bisogna fare un approfondimento e
una scelta; vi è un lotto che non è ancora stato appaltato?
Chiedete "all'ANAS" di aspettare. Vi è un lotto che è stato
appaltato e i lavori devono iniziare? Chiedete che vi sia un
momento di riflessione. Nessuno dice che non si deve intervenire
sulla strada, perché, se si tratta di fare dei "guardrail", dei
muretti, facciamoli questi lavori; non diciamo di non intervenire,
però facciamo un'opera che abbia un senso rispetto a quello che si
fa sul versante svizzero, facciamo un'azione che sia coordinata e
che abbellisca il territorio e non che lo rovini! Non ci serve a
niente fare una strada di 7 metri, ma 7 metri è la larghezza del
Tunnel del Monte Bianco attraverso il quale passano dei TIR! Perché
andiamo a prevedere per questa strada, che ha una finalità
turistica, una larghezza omogenea di 7 metri? Questa è la filosofia
dell'ANAS, che guarda solo all'interesse progettuale e
all'interesse costruttivo, ma non ha alcuna attinenza con la nostra
logica turistica e con la nostra logica di assetto del
territorio!
Siamo totalmente insoddisfatti per le dichiarazioni effettuate
dall'Assessore, rinnoviamo la richiesta di riesaminare
l'intervento, di sedersi attorno a un tavolo con "l'ANAS", in modo
da riflettere su quello che si vuole fare e da fare un punto fermo
su quello che succede sul versante svizzero per non fare un
intervento che sia scoordinato rispetto a quello che si fa su quel
versante.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK