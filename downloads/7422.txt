Consiglio Regionale della Valle d'Aosta - Oggetto del Consiglio n. 1925 del 7 aprile 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1925 del 7 aprile 1986 - Resoconto
OGGETTO N. 1925/VIII - INTEGRAZIONE DELLA LEGISLAZIONE
REGIONALE IN MATERIA DI RICERCA DI FONTI ALTERNATIVE DI ENERGIA. -
(Interpellanza)
PRESIDENTE
: Do lettura dell'interpellanza in oggetto
presentata dal Consigliere Viberti:
INTERPELLANZA
VISTI gli artt. 7 e 9 della legge 29 maggio 1982, n. 308
concernente "Norme sul contenimento dei consumi energetici, lo
sviluppo delle fonti rinnovabili di energia e l'esercizio di
centrali elettriche alimentate con combustibili diversi dagli
idrocarburi" concernenti le competenze regionali in
materia;
RICORDATA la legge regionale 25 agosto 1980 n. 44;
CONSIDERATO che sarebbe quantomeno opportuna una integrazione
dei due provvedimenti legislativi;
VISTO altresì l'articolo 26 della citata legge n. 308 si
INTERPELLA
la Giunta regionale per conoscere quali siano i suoi
intendimenti nel merito della organizzazione legislativa
concernente i consumi energetici e lo sviluppo di produzioni e
consumi energetici alternativi, nonché per avere informazioni
precise relative ai fondi stanziati dalla legge 308 (art. 26) e
agli adempimenti previsti da:
a) art. 7 ultimo comma;
b) art. 8;
c) art. 9 - 5° e 6° comma.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Con questa interpellanza noi solleviamo
una questione ormai non più recente e che è già stata trattata, ma
che ancora non viene affrontata a livello di Assemblea consiliare.
Eppure la disposizione nazionale data dalla legge n. 308 era molto
precisa e offriva considerevoli possibilità per integrare ciò che
la Regione aveva già fatto in tema di contenimento dei consumi
energetici e di sviluppo di potenziali fonti energetiche
alternative, anche in considerazione delle particolari
caratteristiche geo-morfologiche della nostra Regione.
Non per questo però disconosciamo che, dal momento
dell'approvazione della legge, siano già state fatte alcune cose
che però riteniamo slegate dalla legislazione nazionale, non certo
per spirito autonomistico ma per mancanza di capacità di
coordinamento degli interventi e, stranamente, per mancanza di
capacità di acquisire finanziamenti da parte dello Stato, mentre in
genere la Regione si rivela molto abile in ciò. Può darsi che
esperienze di ricerca, costate quasi 1 miliardo a questa
Amministrazione e relative al settore delle fonti energetiche
rinnovabili, abbiano potuto destare qualche preoccupazione, facendo
preferire, per non sbagliare, di non operare.
A nostro modesto avviso, però, il settore dell'energia, insieme
a quello dell'ambiente, è uno dei punti nodali e focali da
affrontare e risolvere, per il futuro, non solo della nostra
Regione, ma dell'intero pianeta. Sono due temi indubbiamente
connessi e non esprimersi o non assumere iniziative su di essi vuol
dire ritrovarsi, come Regione, in ritardo sia a livello
legislativo, sia a livello culturale.
La repentina caduta di questi giorni del prezzo del petrolio ci
ridà un'improvvisa ricchezza o quanto meno una grossa boccata
d'aria a livello di Stato, però il prezzo del petrolio potrebbe
riprendere a salire in seguito ad accordi tra i Paesi produttori.
Sappiamo benissimo che la politica potrebbe impedire ciò, però noi,
sia come Stato, sia come Regione, siamo carenti in fatto di
discussione e persino di comprensione di questi temi. Sarei felice
di sentirmi dire dall'Assessore che, invece, ci si sta muovendo in
questo senso, ma non come è già stato detto in quest'aula, mentre
poi non è stato verificato nei fatti. Sarei felice invece che mi si
dicesse che ci si sta muovendo e che finalmente si dà applicazione
ad una norma che permette di intervenire in questi settori in modo
considerevole, stando almeno ai finanziamenti previsti
all'inizio.
Con l'interpellanza chiediamo anche notizie sugli sviluppi
finanziari di questa legge. Resto pertanto in attesa dei
chiarimenti dell'Assessore, riservandomi eventualmente di fare
altre considerazioni in sede di replica.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Ringrazio il Consigliere Viberti per
questa interpellanza che mi offre la possibilità di fare il punto
sull'argomento. Per quanto concerne l'applicazione della legge n.
308, l'Assessorato ha già provveduto da tempo a predisporre un
testo di legge che, oltre a dare attuazione alla legge n. 308,
coordina ed abroga le due leggi che la Regione ha già in funzione e
cioè la n. 33 e la n. 44. Se si vuole, quindi, in tempi brevissimi
potrà essere sottoposta all'attenzione della Giunta e delle
Commissioni competenti e poi del Consiglio regionale.
Occorre però una certa prudenza nel procedere all'attuazione di
questa legge, perché, anche a livello nazionale, l'applicazione
della n. 308 ha fatto sollevare più di un rilievo e l'esperienza di
questi anni ha fatto sì che in Parlamento si facesse strada una
linea di profonda revisione della legge. Per questo la prudenza del
Governo regionale era anche giustificata dal fatto che si restava
in attesa della definizione dell'iter procedurale relativo al
disegno di legge di modifica, che introduce importanti innovazioni
ed integrazioni alla legge n. 308, già approvate dalla XII
Commissione della Camera e attualmente assegnate alla X Commissione
Industria del Senato. Io ritengo che il nostro testo di legge, che
è già stato predisposto, possa andare comunque in discussione alle
Commissioni perché siano esse stesse a valutare se si debba portare
avanti il suo esame, che si riferisce alla legge n. 308 nella sua
stesura iniziale, oppure se per l'Amministrazione regionale sia più
conveniente attendere che il Parlamento approvi le modificazioni
ora in corso d'esame.
Occorre inoltre far rilevare che la maggioranza degli interventi
previsti dall'art. 6 della legge n. 308 vengono attualmente
finanziati ricorrendo alla normativa regionale già esistente in
materia e cioè alla legge regionale 25 agosto 1980 n. 44 e alla
legge 10 maggio 1983 n. 33. Gli unici settori che sono esclusi da
questi interventi regionali e che sono invece previsti dalla n. 308
nazionale riguardano: la coibentazione degli edifici,
l'installazione di nuovi generatori di calore ad alto rendimento e
di sistemi di controllo integrati, per i quali risultano giacenti
presso l'Assessorato n. 7 domande di contributi.
Per quanto concerne i finanziamenti posso dire che quelli
erogati dallo Stato ammontano a £. 2 miliardi 763 milioni e 20 mila
per l'anno 1982 e 1 miliardo 878 milioni e 180 mila per l'anno
1983, e sono stati introitati nel bilancio regionale in data 7
marzo 1986.
Per quanto riguarda gli adempimenti previsti dall'ultimo comma
dell'art. 7 e dal 6° comma dell'art. 9, che si riferiscono alle
relazioni da presentare, posso dire che le stesse sono state
inviate in data 27 febbraio 1986 e si riferiscono a quanto è stato
attuato da parte dell'Assessorato all'Agricoltura, Foreste ed
Ambiente Naturale in merito al contenuto della legge regionale 6
luglio 1984 n. 30. Aggiungo ancora che per quanto riguarda i
problemi dell'energia, ed in questo caso di quella idroelettrica, è
stato costituito ed ha fatto anche alcune riunioni, un comitato
misto Regione-ENEL, che ha il compito di esaminare alcuni
importanti aspetti dei rapporti tra i due enti, sulla gestione
dell'energia idroelettrica in Valle d'Aosta, con particolare
riguardo ai problemi del vettoriamento e dello scambio dell'energia
elettrica.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Bisogna dare atto all'Assessore Lanivi di
avere una notevole capacità dialettico-soporifera nei confronti
dell'opposizione. Ciò non perché i suoi interventi favoriscano il
sonno, anzi essi tengono desta l'attenzione e questo è già titolo
sufficiente ad impedire che qualcuno "sragioni" e sia invece
costretto a rendersi conto di quello che gli viene detto. Egli
definisce "prudenza" quello che invece potrebbe essere definito con
altri termini. Si adducono i ritardi o comunque i ripensamenti a
livello nazionale come scusante, secondo una tecnica ben collaudata
non tanto dal suo Movimento quanto dall'Union Valdôtaine, e ci si
viene a dire che non c'è nessuna difficoltà a mandare alle
Commissioni competenti il disegno di legge perché venga esaminato.
Noi siamo in attesa che questo disegno di legge venga, finalmente,
inviato all'esame delle Commissioni.
L'Assessore sostiene che esso è pronto da tempo e noi eravamo a
conoscenza di ciò, perché il nostro predecessore proprio in questo
senso aveva interrogato la Giunta e gli era stato risposto appunto
che il disegno di legge era pronto e che sarebbe stato inviato alle
Commissioni competenti. Mi riprometto di presentare un'altra
interrogazione, un'altra interpellanza o mozione, per sapere a che
punto è il disegno di legge che mi si dice essere già pronto e per
sapere a che punto è l'attività parlamentare relativa al medesimo
per conoscere, finalmente, quando potremo cominciare a dare
un'occhiata a questo provvedimento.
A mio avviso non si tratta di prudenza, perché la prudenza è ben
altra cosa. Tra l'altro questo Consiglio avrebbe dovuto avere la
possibilità di verificare se in effetti è necessario avere prudenza
nei confronti della trasposizione della legge n. 308 e del suo
coordinamento con i provvedimenti già esistenti, e tra l'altro non
dobbiamo dimenticare che anche la legge n. 30 del 1984 ha nel suo
articolo n. 11 un esplicito riferimento alla produzione di energia
da fonti rinnovabili nell'agricoltura, proprio in relazione alla
legge n. 308. Ci sembra pertanto che esistano delle altre
motivazioni che però non vengono espresse e sulle quali saremmo
interessati ad avere maggiori cognizioni.
Per quello che riguarda la questione delle domande giacenti
posso dire che è evidente che, quando si fa sapere al pubblico che
un disegno di legge non va avanti, anche se dopo la pubblicazione
della legge n. 308 poteva esistere una certa aspettativa sulla
possibilità di nuovi e maggiori contributi che esorbitassero anche
dalle più strette maglie e comunque dai più stretti settori di
intervento previsti dalla legislazione regionale esistente, questa
aspettativa, dopo un po' di tempo, è venuta a mancare,
evidentemente perché frustrata dalla mancata trasposizione in sede
regionale della legislazione nazionale. Io non voglio dire che
l'Amministrazione regionale abbia respinto chi presentava le
domande, però in pratica è avvenuto questo e proprio per colpa del
Consiglio ed in particolare della Giunta, che non hanno dato alla
gente la possibilità di utilizzare questi finanziamenti.
Non sono neppure molto soddisfatto per quello che concerne la
questione relativa ai finanziamenti che con questa legge venivano
messi a disposizione della Regione Valle d'Aosta. Con
l'interpellanza chiedevo di avere a disposizione dati relativi
anche alle decisioni prese a livello nazionale, con le circolari
che dovevano stabilire i criteri e le proporzioni secondo le quali
dovevano essere erogati i finanziamenti. Tuttavia non abbiamo avuto
delle risposte neppure su questo. Pertanto io mi auguro di poter
vedere quanto prima "precipitare dal 2° al 1° piano" questo disegno
di legge, anche se deve ancora passare attraverso qualche filtro,
che non si capisce bene quale esso sia.
L'Assessore scuote la testa e allora io mi auguro che oggi,
prima di ritornare in Consiglio, egli faccia predisporre la lettera
di trasmissione e la firmi. Santo cielo! Oppure, se il disegno di
legge deve ancora passare in Giunta, che passi in Giunta e dopo
venga trasmesso alla Presidenza del Consiglio!
È inaccettabile che su di un tema così importante noi non
facciamo il nostro lavoro e cioè non produciamo delle leggi e dei
regolamenti che consentano di affrontare questo problema nella sua
pratica attuazione. Sappiamo benissimo che si possono commettere
degli errori, ma credo che l'esperienza della legge che ha preso il
nome del Vice Presidente, Consigliere De Grandis, relativa alle
fonti energetiche alternative abbia già fatto accumulare
all'Amministrazione e alla classe politica che ha inteso tenersi
informata su questo tema, tutta una serie di informazioni e di
conoscenze che sono già una buona base, insieme alle informazioni
che possono arrivare dall'apparato dello Stato,e che io credo si
possano ottenere anche se con una certa lentezza. Tra l'altro sono
previste anche partecipazioni a riunioni a livello nazionale,
attraverso la legge n. 308 e, se non altro, c'è un coordinamento
determinato da queste relazioni che devono essere inviate.
Pertanto io chiedo se vogliamo cercare di concludere questo
problema, oppure vogliamo continuare ad essere prudenti. Mi sembra
che in questo caso non si debba parlare di prudenza, ma di altro e
cioè di un atteggiamento di sottovalutazione del problema, nella
convinzione di avere già un modo per elargire dei contributi anche
in quel settore che viene così ritenuto "coperto". Purtroppo devo
dire che abbiamo sempre più l'impressione che la logica che sta
dietro a qualsiasi provvedimento non sia tanto quella di
intravedere un futuro collegamento tra tutte le cose,
un'interazione, ad esempio e come dicevo prima, tra il problema
dell'energia e quello più ampio delle risorse e dell'ambiente in
genere, ma abbiamo l'impressione che la classe politica ritenga
necessario perpetuare se stessa attraverso la politica del
contributo. Questa politica, nella nostra Regione, si è rivelata
come il sistema più semplice, più comodo e più redditizio, ma che
ha già arrecato tanti danni, non solo alla coscienza politica e
civile dei valdostani, ma anche a quella morale. Pertanto noi
riteniamo che sia necessario, anche in un settore come questo,
cambiare pensiero, mentalità e metodo.
Sono spiacente comunque di dover dichiarare la mia
insoddisfazione rispetto alle richieste presentate con
l'interpellanza e ribadisco la necessità che venga portato
finalmente all'esame del Consiglio questo "benedetto" disegno di
legge di applicazione della legge nazionale n. 308.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK