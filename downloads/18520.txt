Consiglio Regionale della Valle d'Aosta - Oggetto del Consiglio n. 1627 del 15 novembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 1627 del 15 novembre 2000 - Resoconto
OGGETTO N. 1627/XI Contratto di servizio tra la Regione e la
società Trenitalia S.p.A.. (Interpellanza)
Interpellanza Preso atto della delibera n. 2518 con cui la
Giunta ha approvato il contratto di servizio tra la Regione Valle
d’Aosta e Trenitalia S.p.A, per il periodo
1/7-31/12/2000, in attesa che sia stipulato
l’apposito Accordo di Programma tra Stato e Regione
Valle d’Aosta per l’attuazione dei
conferimenti e l’attribuzione delle relative
risorse, ai sensi del D.Lgs. 422/97;
Considerato che in tale contratto di servizio vengono riprese le
linee fondamentali dei contratti precedenti, con una maggior
puntualizzazione della tipologia dei servizi che Trenitalia si
impegna a fornire e delle modalità di controllo da parte della
Regione;
Considerato che sono ripresi e riproposti impegni, come lo
studio sulla fattibilità tecnica ed economica
"dell’impiego di nuovo materiale rotabile diesel,
nella tratta Pré-St-Didier-Torino" o "della creazione, nella
stazione di Aosta, di un deposito e un’officina per
l’effettuazione di interventi di manutenzione" o,
ancora, l’attuazione
dell’integrazione tariffaria, studi e progetti che
dovrebbero essere in via di realizzazione;
Ricordati alcuni impegni precedenti, circa
l’utilizzo dei 10 miliardi per la costruzione del
passante ferroviario della stazione di Chivasso, e per il
consolidamento di alcune tratte ferroviarie;
Ritenendo che non trova ancora risposta la situazione delle
stazioni impresenziate, se non nell’impegno della
Regione di "adoperarsi affinché ulteriori soggetti (Comuni ed
Istituzioni) assumano con separati atti la manutenzione delle
stazioni impresenziate";
la sottoscritta Consigliera regionale
Interpella
la Giunta per sapere:
1) se ritiene che questo sia l’ultimo contratto
tra la Regione e la Società Trenitalia S.p.A. della durata di sei
mesi e quando, a suo avviso, sarà possibile stipulare
l’Accordo di programma previsto dal D.Lgs.
422/77;
2) a che punto sono gli studi di fattibilità e il progetto di
integrazione tariffaria di cui in premessa;
3) come intende attivarsi perché siano assicurati pulizia,
decoro, riscaldamento anche per le piccole stazioni non
presenziate.
F.to: Squarzino Secondina
Presidente
La parola alla Consigliera Squarzino
Secondina.
Squarzino (PVA-cU)
Chiedo all'Assessore che risponda alle
domande che sono state poste. È difficile rispetto a questa
situazione scendere nei particolari perché la situazione
dell'alluvione ha in parte cambiato il quadro intero, quindi mi
interessa verificare almeno alcuni di questi elementi rivisti alla
luce dell'alluvione.
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
In merito al primo quesito si sottolinea che
l'attuazione del processo di riforma in Valle d'Aosta per quanto
concerne i servizi ferroviari è subordinata a due pre-requisiti: il
primo è la regionalizzazione dei servizi ferroviari e locali nelle
regioni ad autonomia speciale che dovrà essere necessariamente
attuata e da venire in tempi successivi rispetto all'attuazione del
medesimo processo nelle regioni a statuto ordinario; secondo
pre-requisito: poiché conformemente alla normativa in materia, mi
riferisco alla n. 422/1997 modificata dal decreto legge n. 499, per
le regioni a statuto speciale il conferimento delle funzioni e il
trasferimento dei relativi beni e risorse è disposto nel rispetto
degli statuti attraverso apposite norme di attuazione, ai fini
dell'implementazione della riforma è necessario che la Regione
Valle d'Aosta elabori le norme suddette.
Quindi nella sostanza pensiamo che per il 2001 si debba ancora
ricorrere al contratto di servizio perché per quella data
difficilmente ci potrà essere il trasferimento delle competenze
seguendo l'iter necessario per il trasferimento delle stesse a una
Regione a statuto speciale come la Valle d'Aosta che ha peraltro
recentemente elaborato una bozza delle norme di attuazione
attualmente al vaglio degli organi competenti. Tali norme risultano
necessarie in quanto lo Statuto della Valle d'Aosta non conferisce
alla Regione potestà normativa primaria in materia di trasporto
ferroviario e comunque rispondono alla finalità di ampliare le
competenze regionali e di interpretare ed esplicitare alcune
clausole di carattere generale contenute nel decreto di riforma
perché vorremmo che fra le altre cose insieme al trasferimento
delle competenze ci fosse un trasferimento di risorse sufficiente
per far funzionare in modo corretto il servizio.
Queste considerazioni mi portano a concludere quanto ho già
anticipato, quindi rispondo al primo quesito dicendo che la riforma
dovrebbe prendere avvio dal mese di gennaio 2001, le norme di
attuazione dovrebbe essere emesse a conclusione del loro iter
curato dalla competente commissione paritetica Stato-Regioni.
Quando tutto ciò sarà avvenuto per la Valle d'Aosta sarà
possibile stipulare con Trenitalia un contratto di servizio per la
totalità di servizi assegnati. In sostanza rispondiamo che per il
2001 ci sarà ancora un contratto di servizio; è chiaro che in
questa sede non sono in grado di approfondire che tipo di contratto
perché adesso stiamo organizzando con molte difficoltà il trasporto
sostitutivo su gomma.
Andremo a verificare con attenzione i tempi del ripristino e se
questi tempi faranno prendere in considerazione l'opportunità che
difficilmente ci sarà il trasporto ferroviario tradizionale, ma
sarà organizzato con trasporto sostitutivo, entreremo nel dettaglio
per vedere che tipologia di contratto di servizio andremo a
fare.
In questo momento sono elementi che stiamo esaminando anche per
capire i costi di un eventuale servizio sostitutivo efficiente che
vada a sostituire gli attuali percorsi che venivano coperti con il
trasporto ferroviario, fare una simulazione dei costi per vedere
che tipo di contratto di servizio eventualmente andare a
costruire.
Nel secondo punto si chiede a che punto sono gli studi di
fattibilità e il progetto di integrazione tariffaria, su questo
rispondo dopo, volevo solo sottolineare alcuni aspetti che venivano
presi in considerazione nella premessa, cioè degli impegni che
erano presenti nel contratto di servizio fra cui
l’impiego di nuovo materiale rotabile diesel nella
tratta Pré-St-Didier/Torino o la creazione nella stazione di Aosta
di un deposito e un'officina per l’effettuazione di
interventi di manutenzione.
Volevo solo sottolineare che la formulazione di questi aspetti
all'interno del contratto di servizio erano delle intenzioni che si
legavano a delle verifiche di studi che andavano a valutare la
possibilità di concretizzare queste due opportunità. Peraltro devo
dire che questi argomenti in generale del materiale rotabile e di
un eventuale deposito e di un'officina sono stati affrontati in
modo abbastanza dettagliato in occasione dello studio che è stato
commissionato alla società Metis nel maggio 2000: "Definizione di
un'ipotesi di offerta cadenzata e individuazione dei principali
nodi di interscambio nell'ambito dell'assistenza alla Regione per
l'attuazione della riforma del trasporto pubblico locale".
Dall'allegato stralcio dell'indice posso indicare le pagine 7, 8,
22, 26, 33 e 34 che riprendono questi argomenti, quindi volevo
sottolineare che queste sono problematiche che non richiedono una
definitiva soluzione nell'attuazione del contratto di servizio.
Per quanto riguarda l'attuazione dell'integrazione tariffaria,
posso dire che l'attuazione del progetto sta andando avanti
correttamente in base agli impegni e alle date prefissate. Nel
dettaglio la Giunta aveva approvato, al fine di consentire alle
società di trasporto di dotarsi di detti apparati, le
caratteristiche generali dell'architettura del sistema integrato di
gestione tariffaria con delibera di Giunta n. 3.822/1999.
Il contratto di servizio poi prevedeva che il concessionario si
obbligasse ad installare entro il 31 dicembre 2000 le attrezzature
necessarie alla realizzazione del sistema integrato gestito
unitariamente ai sensi dell'articolo 21 della medesima e a rendere
completamente e definitivamente operativo il sistema entro il 30
settembre 2001 secondo le caratteristiche generali approvate dalla
delibera della Giunta a cui facevo prima riferimento.
Le aziende hanno proceduto a costituire una società consortile a
responsabilità limitata, denominata SIT Vallée, la quale ai sensi
dell'articolo 21 provvederà a svolgere il complesso delle
operazioni di raccolta e di trattamento dei dati di gestione
finanziaria, di manutenzione e di aggiornamento del sistema
integrato di gestione tariffaria.
Le aziende di trasporto, che avevano l'impegno di dotarsi entro
il 31 dicembre 2000, hanno acquisito tutto quanto necessario alla
realizzazione del progetto, in particolare la società cooperativa
SVAP ha terminato l'installazione delle attrezzature, la VITA
ultimerà l'installazione a giorni, le società SAVDA e SADEM hanno
già installato buona parte delle tecnologie e porteranno a termine
il tutto senz'altro entro il 31 dicembre 2000 come previsto
dall'impegno.
Gli uffici della Direzione trasporti hanno provveduto nel mese
di settembre a predisporre un documento che individua nel dettaglio
le informazioni che il sistema dovrebbe elaborare e rendere
disponibili al fine di consentire un corretto svolgimento dei
compiti di programmazione, pianificazione e controllo dell'ente
pubblico che è la finalità principale di questa biglietteria
integrata, quella appunto di avere una fotografia aggiornata di chi
utilizza questi mezzi, su quali percorsi, avere cioè dei dati
indispensabili per fare una corretta programmazione.
Allo stato delle cose devo dire che il progetto di integrazione
tariffaria sta procedendo secondo gli impegni che a suo tempo erano
stati assunti.
Per quanto attiene le problematiche della pulizia, del decoro,
del riscaldamento, qui rischio di ripetermi. Non sto a dilungarmi
sulla relazione che mi è stata predisposta dagli uffici, dico solo
che noi nel contratto di servizio approvato abbiamo inasprito le
penali, sottolineiamo eventuali disservizi, applichiamo
rigorosamente queste penali e le modalità di applicazione delle
penali ormai la Consigliera Squarzino le conosce a memoria.
Quindi diciamo che questo impegno è totale; l'unico elemento di
novità che potrebbe dare una soluzione definitiva a queste
problematiche sono gli incontri che l'Amministrazione regionale e
l'Assessorato stanno portando avanti con gli enti locali e con le
società del gruppo Ferrovie dello Stato per individuare una
destinazione definitiva o almeno di medio lungo periodo per il
mantenimento delle piccole stazioni.
Tale azione tende a coinvolgere tutte le stazioni della tratta
ferroviaria valdostana e si è già concretizzata con circa 10
sopralluoghi congiunti fra Regione, enti locali, Ferrovie dello
Stato oltre a vari incontri e riunioni. Nel corso di questi
sopralluoghi andiamo a verificare con la Regione che fa da capofila
su un rapporto che peraltro è fra Ferrovie dello Stato ed enti
locali perché l'interlocutore della struttura Metropolis Ferrovie
dello Stato è l'ente locale, però l'impegno dell'Amministrazione
regionale era di coordinare questo tipo di rapporto in modo da
impostare una trattativa ed un rapporto tra le parti il più
uniforme possibile, quindi abbiamo fatto una serie di sopralluoghi
dove con gli enti locali siamo andati a visitare le strutture, le
aree, le pertinenze.
Sempre con gli enti locali si è verificata la possibilità di
utilizzare gli stessi, si sono verificati gli spazi che comunque
devono essere destinati a Ferrovie dello Stato per dare quel minimo
di servizi e sta andando avanti una definizione dei contenuti per
chiudere delle trattative; per alcuni comuni queste sono in stato
avanzato, altri comuni, ad esempio Morgex, hanno già le idee chiare
di quello che vogliono fare, altri ancora hanno dimostrato
interesse ad utilizzare questi locali, ma si sono riservati un po'
di tempo per definire la tipologia della destinazione.
Pensiamo che con la concretizzazione di questi rapporti si dia
anche una soluzione definitiva a tutti quei disagi anche nelle
piccole stazioni che adesso possono apparire abbandonate, dove
attualmente non c'erano biglietterie né più fermate da parte dei
treni.
Parallelamente vi è l'impegno da parte di Ferrovie dello Stato,
al fine di incrementare questa potenziale sicurezza dell'utente e
ridurre gli oneri relativi a personale che dovrebbe presenziare, di
installare un sistema di telecontrollo, di apertura e chiusura
automatica delle sale di attesa e di bigliettazione automatica in
buona parte delle stazioni oggi impresenziate, perché le stazioni
più importanti, come la Consigliera sa, sono presenziate con
quell'impegno che è stato definito con il nuovo contratto di
servizio, e per le quali si prevede una situazione almeno di
funzionalità anche se non c'è la presenza fisica di un
operatore.
Presidente
La parola alla Consigliera Squarzino
Secondina.
Squarzino (PVA-cU)
Grazie, Assessore, per la relazione
dettagliata che ha affrontato i diversi punti ricordati in premessa
nell'interpellanza e che lei ha analizzato quasi tutti, anche se io
non li avevo ricordati, quindi eventualmente ritorno puntualizzando
alcuni aspetti.
Un elemento che mi lascia perplessa nella sua risposta è
un'assenza di date un po' più precise. Condivido con lei che,
stante l'attuale situazione, nel 2001 ci sarà ancora un contratto
di servizio: fra l'altro devo riconoscere che questo contratto ha
alcune novità rispetto al precedente, per quanto riguarda il
problema di maggiori penali che vengono chieste. Rimangono però
tutta una serie di promesse e di impegni lasciati ancora molto nel
vago e mi spiego.
Qui si ricordano gli impegni riguardo agli studi di fattibilità,
riguardo all'impiego di nuovo materiale rotabile diesel
eventualmente ad assetto variabile - sto leggendo dal contratto -
con elevate prestazioni di trazione nella tratta
Pré-St-Didier/Torino allo scopo di migliorare il comfort e via
dicendo. Rispetto a questo l'Assessore mi ha detto che si sta
facendo, ma in concreto mi sembra che non ci sia qualcosa di
preciso.
Come pure, sempre nel contratto, si parla della fattibilità
tecnica nella stazione di Aosta di un deposito, di un'officina per
effettuare interventi di manutenzione su materiale rotabile
assegnato alla Regione; a questo nella sua presentazione non ha
fatto cenno, non so se si tratta di uno dei tanti studi generici
che sono lì e che vanno avanti o se su questo si è già iniziato in
concreto ad analizzare la situazione. Così pure si ricordano
nell'interpellanza alcuni precedenti impegni che riguardano
l'utilizzo di quei 10 miliardi. Allora tutta la tipologia dei
lavori che ormai da anni sono riportati nell'elenco dei lavori, per
i quali ci sono 10 miliardi stanziati, tutti questi lavori che io
sappia non sono stati ancora iniziati; rispetto a questa tipologia
di lavori cosa ha fatto l'Assessorato in questo periodo?
(interruzione dell'Assessore Lavoyer, fuori
microfono)
? però è sempre lì, comunque non ci sono elementi nuovi rispetto
a questo.
Quanto al progetto di integrazione tariffaria vedremo se il 31
dicembre 2000 questo progetto sarà completo, allora potrò dire che
l'Assessore ha dato una risposta soddisfacente. Per ora faccio
fiducia nella sua affermazione anche se molte altre volte mi è
stato detto che le cose stavano andando avanti e poi non si è fatto
niente o non si è fatto abbastanza in fretta. Così mi viene voglia
di pensare che il modo per integrare le tariffe sia quello di
trasformare tutto il servizio ferroviario in servizio sostitutivo
su autobus così abbiamo solo servizio tutto su gomma per cui
l'integrazione tariffaria viene fatta direttamente, trasformando la
ferrovia in corse su gomma. Questo come passaggio obbligato, ma su
questo tornerò nell'altra interpellanza.
Rispetto alla terza domanda, l'Assessore mi ha dato
assicurazioni, ma io gli ricordo che è un impegno preso dal
contratto, l'impegno della Regione di attivarsi perché altri
soggetti assumano con atti separati la manutenzione delle fermate
impresenziate e ancora la Regione che si preoccupa come impegno suo
di curare l'accoglienza nella stazione.
Dal contratto appare con chiarezza che su alcune stazioni sono
indicate le azioni che vanno fatte per garantire l'apertura:
Châtillon, Verrès, Pont-Saint-Martin, Pré-Saint-Didier, ma le altre
stazioni: Nus, Hône, lei mi ha detto che si farà qualcosa, ma chi
farà questo? È un impegno dell'Amministrazione, è un impegno dei
comuni? Non è chiaro di chi sarà questo impegno, non è chiaro
neanche come queste stazioni potranno riprendere un minimo di vita.
C'è tutto il problema del riscaldamento per esempio, il problema di
garantire anche in questa situazione transitoria un minimo di
servizi agli utenti. Su questi elementi la sua risposta, Assessore,
non mi ha troppo soddisfatto, nel senso che mi aspettavo delle
informazioni più puntuali e precise.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK