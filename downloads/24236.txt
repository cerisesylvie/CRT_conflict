Consiglio Regionale della Valle d'Aosta - Oggetto del Consiglio n. 3201 del 9 gennaio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3201 del 9 gennaio 2008 - Resoconto
OGGETTO N. 3201/XII - Interrogazione: "Tempi di approvazione
da parte della Commissione europea del Piano di sviluppo rurale
2007-2013".
Interrogazione
Appreso che il Piano di Sviluppo Rurale 2007-2013 della
Regione Valle d'Aosta, secondo notizie apparse sugli organi di
stampa, non ha ancora ricevuto, al momento attuale, l'approvazione
della Commissione Europea;
Richiamata l'importanza che il Piano di Sviluppo Rurale
riveste, non solo per l'agricoltura regionale, ma anche all'interno
di tutto il quadro sociale ed economico della Valle
d'Aosta;
Atteso che per tali impedimenti possono prodursi difficoltà
nella gestione delle risorse destinate alle aziende del settore e
creare conseguenti effetti negativi a catena in tutto il settore, a
partire dalle condizioni di vita e di lavoro delle famiglie
contadine meno agiate;
il sottoscritto Consigliere regionale
Interroga
l'Assessore competente per conoscere:
1) se corrisponde al vero che l'Unione Europea non abbia
approvato il Piano di Sviluppo Rurale 2007-2013;
2) in particolare, se ciò risulta vero, quali sono i punti
specifici che non soddisfano i criteri europei;
3) se si conoscono le motivazioni ufficiali del diniego e
quali conseguenze si ritengono presumibili per le ricadute sulle
condizioni delle nostre aziende agricole.
F.to: Bortot
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Il Piano di sviluppo rurale 2007-2013 è
l'occasione per fare il punto della situazione e per smentire il
fatto che ci sia stato un diniego, in quanto non si sa cosa si
intende per diniego in questo caso, perché, da come dirò, è in
itinere la negoziazione. Il PSR è stato trasmesso alla Commissione
europea il 7 maggio 2007. Successivamente, abbiamo ricevuto la
comunicazione ufficiale con le osservazioni dei servizi della
Commissione il 13 novembre 2007 e una riunione di negoziato
bilaterale è stata tenuta il 17 ottobre 2007. Questo iter è
assolutamente normale ed ha riguardato tutti i PSR europei, anche i
tempi tecnici per l'approvazione dopo il ricevimento delle
osservazioni è assolutamente nella norma. La risposta puntuale a
tutte le osservazioni è stata inviata alla Commissione a fine
novembre. L'approvazione definitiva del PSR, per quel che riguarda
la nostra Regione, è prevista per il 23 gennaio prossimo (Comitato
STAR). Le osservazioni sono numerose, come sempre avviene durante
il negoziato, ma molte di esse sono semplici richieste di
chiarimenti (integrazioni esplicative) o di inserimento di
precisazioni, riferimenti normativi, integrazione di dati...
Tra le osservazioni più significative che maggiormente hanno
impegnato la Regione nel negoziato vi è quella che richiede
spiegazioni sul fatto di non avere inserito tra le misure
cofinanziate quelle riguardanti gli investimenti nelle aziende
agricole per la trasformazione dei prodotti agricoli. Tali
investimenti sono infatti finanziati esclusivamente con aiuti di
Stato - per i quali si intende nel nostro caso risorse regionali -
attraverso la legge quadro recentemente approvata. La legge quadro
è l'allegato alla finanziaria di recente approvazione, che era il
titolo III concernente gli interventi, fatte salve le misure
cofinanziate contenute nel PSR che riguardano il comparto agricolo.
Di questo avevamo discusso quando avevamo motivato il fatto che si
era inserito tale allegato alla finanziaria, avevamo anche detto
delle tempistiche e dei motivi per cui questo si era fatto. Su
questo punto abbiamo tenuto duro rispetto alle richieste
comunitarie: parlo degli investimenti in aziende agricole per la
trasformazione di prodotti agricoli, da inserire tali misure fra
quelle cofinanziate, perché? Perché: uno, le risorse comunitarie e
statali assegnate sono largamente insufficienti per finanziare
tutte le misure previste dai regolamenti; due, per tale ragione la
scelta è stata quella di utilizzare le risorse comunitarie e
statali per finanziare soprattutto le misure a premio (giovani
agricoltori, indennità compensativa, misure agroambientali,
prepensionamento, benessere animale) già presenti nel PSR 2006, che
aveva la stessa impostazione strutturale di quello attualmente
proposto, e largamente collaudate dal punto di vista gestionale, a
differenza delle misure di investimento, che richiederebbero
diverse modifiche procedurali e attuative per poter essere
cofinanziate dall'UE, nell'obiettivo di dare risposte più rapide e
più snelle anche ai richiedenti e alle aziende; tali misure
assorbono gran parte delle risorse assegnate.
Un'altra osservazione importante ha riguardato l'impianto delle
misure a premio, per le quali sono state chieste alcune modifiche
sostanziali rispetto alla passata programmazione. In tale ambito è
stato pertanto necessario rivedere alcune delle misure e rimodulare
i premi in modo da garantire alle aziende gli stessi livelli
precedenti, senza per questo rinunciare ad alcune novità, anch'esse
altrettanto importanti, che durante la fase di applicazione del PSR
2000-2006 si erano evidenziate: in particolare quella che prevede
una differenziazione del premio per i terreni in pendenza e questo
soprattutto per chi conosce le realtà più difficili della bassa
Valle è un obiettivo che riteniamo importante, ossia il poter dare
una maggiore premialità a chi mantiene le attività agricole nelle
situazioni più difficili. Questo non è di facile comprensione ad un
discorso più generale e per questo, se si vuole raggiungere un
certo obiettivo, bisogna condurre una negoziazione a volte più
serrata, che richiede un po' più di tempo. Per fare questo è stato
necessario rivedere i calcoli che giustificano il livello dei
premi, maggiori costi o minori redditi derivanti dagli impegni
previsti a giustificare tale differenziazione.
Per finire, le ricadute sulle aziende agricole, se le nostre
ultime proposte andranno in porto, si presumono positive, in quanto
si manterranno inalterati i livelli degli aiuti precedenti, anzi in
alcuni casi come per le aziende in pendenza... ci sarà un
incremento. Inoltre sono state introdotte nuove opportunità legate
alla diversificazione aziendale, la misura 3.1.1 e altre dell'asse
3; questo è un aspetto importante, perché spesso noi dobbiamo
cercare di uscire dalla monocoltura, dalla monoattività aziendale
per cercare, vista la nostra realtà, di andare ad incentivare le
diversificazioni aziendali, comprese le nuove iniziative che
emergono legate a nuove colture più settoriali, come per esempio le
erbe officinali, i piccoli frutti e i prodotti che dobbiamo
spingere sul mercato... e incentivare gli aiuti importanti per
delle aziende che operano in situazioni molto difficili legate alle
pendenze. Per concludere, il diniego non c'è stato perché non si è
ancora arrivati alla conclusione della negoziazione, visto che il
pronunciamento definitivo, in questi giorni c'è un serrato
confronto su tali aspetti, è previsto per il 23 gennaio
prossimo.
Presidente
- La parola al Consigliere Bortot.
Bortot (Arc-VA)
- Sono soddisfatto delle precisazioni
fatte dall'Assessore, perché ci erano giunte voci secondo cui
alcune osservazioni da Bruxelles venivano per favorire determinate
aziende piuttosto che altre; sono ben felice che non sia così e la
ringrazio per tutte le precisazioni, soprattutto perché si viene
maggiormente incontro alle aziende che hanno terreni difficili.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK