Consiglio Regionale della Valle d'Aosta - Oggetto del Consiglio n. 635 del 7 giugno 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 635 del 7 giugno 1984 - Resoconto
OGGETTO N. 635/VIII - CHIUSURA DELL'UFFICIO REGIONALE
DISTRIBUZIONE BUONI CARBURANTE PER TUTTO IL MESE DI LUGLIO.
(Interpellanza).
PRESIDENTE:
Do lettura dell'interpellanza presentata dai
Consiglieri Pascale, Torrione e Breuvé:
INTERPELLANZA
Si è venuti a conoscenza dell'intenzione dell'Assessorato
all'Industria e Commercio di chiudere l'ufficio distribuzione buoni
carburante per tutto il mese di luglio.
Poiché negli anni precedenti tale chiusura, dovuta a motivi
tecnico-organizzativi, era limitata ad un periodo di soli 10
giorni, i sottoscritti Consiglieri regionali
INTERPELLANO
l'Assessore all'Industria, Commercio, Artigianato e Trasporti al
fine di conoscere:
se corrisponde a verità la notizia della chiusura di tale
ufficio per tutto il mese di luglio;
in caso affermativo, i motivi che determinano tale prolungata
chiusura rispetto agli anni precedenti;
se nonostante tale lunga sospensione del servizio, l'Assessorato
è comunque in grado di garantire alla riapertura dell'ufficio la
normale distribuzione dei buoni carburante in base ai nuovi
contingenti che devono essere determinati con legge dello
Stato.
PRESIDENTE:
Ha chiesto di illustrare l'interpellanza il
Consigliere Pascale, ne ha facoltà.
PASCALE - (P.S.I.):
Da voci raccolte sembra che
quest'anno l'ufficio distribuzione buoni carburante rimarrà chiuso
per tutto il mese di luglio.
Negli anni precedenti questa chiusura era limitata a dieci
giorni per motivi organizzativi, quando si trattava di preparare la
distribuzione del secondo semestre. Questo anno invece, se la
notizia è vera, l'ufficio rimarrebbe chiuso tutto il mese di luglio
e non riusciamo a capire quali possono essere gli ulteriori motivi
di carattere organizzativo che possono determinare una chiusura
così prolungata, che potrebbe poi creare disservizi alla
riapertura.
Intanto chiediamo all'Assessore se è vera questa notizia, e in
caso affermativo quali sono i motivi che la giustificano.
Collegato a questo c'è poi un problema di sostanza che riguarda
l'effettiva distribuzione dei buoni carburante. Com'è noto,
l'attuale contingente risulta insufficiente per quello che è il
fabbisogno della popolazione. Già lo scorso anno abbiamo visto che
il contingente copriva il fabbisogno solo per i primi nove mesi e
l'erogazione dell'ultimo trimestre fu possibile solo perchè le
ditte fornitrici anticiparono la fornitura, a valere sul
contingente 1984.
Se facciamo un po' di conti, allo stato attuale, detratto
l'ultimo trimestre 1983 che è già stato anticipato ed il primo
semestre che è già stato erogato, sembrerebbe che sul contingente
1984 ci sia rimasto ben poco da distribuire nel secondo
semestre.
Abbiamo votato nel settembre scorso una proposta di legge
statale che aumentava questo contingente in modo da soddisfare
l'intero fabbisogno; se però questa proposta di legge non sarà
approvata in tempo utile, e la cosa pare probabile visto i problemi
che ci sono a livello nazionale e le possibili crisi di governo che
affiorano, la domanda che ci poniamo e che rivolgiamo all'Assessore
è cosa succederà alla riapertura dell'ufficio distribuzione dei
buoni carburante, anche ammesso che questa avvenga il 1°
agosto.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Pollicini, ne ha
facoltà.
POLLICINI - (Féd. DP-WP):
La prima domanda che concerne
la chiusura dell'ufficio distribuzione buoni carburante nel mese di
luglio risponde a verità.
Perchè quest'anno tutto il mese e non dieci giorni? C'è una
motivazione molto precisa. Anzitutto gli altri anni si verificavano
inconvenienti legati al fatto che non è possibile, almeno
obiettivamente, distribuire in tempi diversi, secondo i numeri di
targa o i nominativi, l'affluenza degli aventi diritto alla
benzina, per cui il primo mese vi è un'affluenza massiccia che ha
bisogno della totale presenza del personale preposto a questo
compito.
Mi risulta che negli anni passati siano state studiate una serie
di formule per la distribuzione graduata nel tempo, però la gente
va a prendere la benzina il primo giorno di apertura. Fa parte di
una abitudine o di una esigenza, per cui va detto che quando si
riapre per l'assegnazione di un periodo, come quello di un
trimestre o di un semestre, tutta la gente affluisce nel primo
periodo e non è possibile avere una riduzione del personale in quel
periodo.
Il personale intende andare in ferie nei periodi tradizionali,
luglio e agosto. Allora si è ritenuto opportuno avere la presenza
di sei persone fisse nel mese di luglio, in modo da poter avere la
ultimazione dei conteggi della preparazione per la distribuzione
nel successivo periodo. Questa, dal punto di vista funzionale, è
stata ritenuta dagli uffici una proposta razionale per garantire la
presenza costante e totale del personale all'apertura del 1°
agosto.
Alla seconda domanda c'è già la risposta nella prima; per quanto
riguarda la terza domanda, se per normale distribuzione si intende
quella di distribuire la relativa tessera con i buoni, dico di sì;
per sapere quanto si assegna, dico che, vista la situazione
attuale, non è prevedibile che si distribuisca il semestre. Posso
aggiungere che continuano le trattative a livello dei Ministeri
alle Finanze e al Tesoro, e che per ragioni di opportunità non è da
rilevare il contenuto di questi colloqui.
Sappiamo che la problematica non è delle più semplici ed il
momento non è dei più felici. Se poi prevediamo, leggendo i
giornali, che questo governo non potrà avere lunghissima durata, le
prospettive non sono certo a breve termine, per cui stiamo facendo
una serie di valutazioni per vedere i periodi di distribuzione.
Probabilmente si ripeterà quello che è avvenuto lo scorso anno,
cioè una distribuzione parziale nel 2° semestre.
Se dovesse avvenire quello che è stato messo come ipotesi dai
richiedenti, cioè l'approvazione della legge in tempo utile,
chiaramente si procederà come lo scorso anno, prorogando in un
periodo del 1985 la distribuzione del 4° trimestre del 1984.
Al momento non abbiamo notizie precise, ancora la prossima
settimana ci sarà un incontro a livello ministeriale, ma siccome il
tutto deve andare in aula, di fronte alle prospettive di continuità
governativa è probabile che la cosa slitti nel tempo.
PRESIDENTE:
Ha chiesto di parlare il Consigliere Pascale,
ne ha facoltà.
PASCALE - (P.S.I.):
Ringrazio l'Assessore per le risposte
che però non possono soddisfarci.
Per quanto riguarda i motivi che determinerebbero la chiusura
dell'ufficio per tutto il mese di luglio, non abbiamo capito questa
migliore funzionalità che si avrebbe chiudendo per tutto il mese.
Se è vero che il personale chiede, ed è giusto, di andare in ferie
sia a luglio che ad agosto, i problemi che si avrebbero con
l'apertura a luglio si riproporranno anche alla riapertura al 1°
agosto.
Non ci soddisfa neanche la seconda risposta, che riguarda poi la
sostanza del problema, e ci pare che ci sia già, da parte della
Giunta e quindi dell'Assessore, la possibile giustificazione per
questa mancata distribuzione dei buoni carburante che probabilmente
ci sarà o non ci sarà nella misura totale, cioè si dice: le cose a
livello nazionale vanno male, probabilmente ci sarà la caduta del
governo.
Vorrei precisare che la proposta di legge statale fu votata dal
Consiglio regionale nel settembre scorso e da allora ad oggi sono
passati otto mesi. Evidentemente questi contatti con i vari
Ministeri e parlamentari dovevano essere assunti in tempo utile da
parte della Giunta e non ci si può limitare a questi contatti negli
ultimi giorni, quando il semestre sta per finire e deve iniziare
quello successivo.
Quello che voglio evidenziare è che l'efficienza ed anche il
peso politico di questa Giunta nei confronti del parlamento
nazionale mi sembrano alquanto limitati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK