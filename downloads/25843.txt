Consiglio Regionale della Valle d'Aosta - Oggetto del Consiglio n. 289 del 14 gennaio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 289 del 14 gennaio 2009 - Resoconto
OGGETTO N. 289/XIII - Interrogazione: "Stato delle procedure
per la concessione di un finanziamento per la realizzazione di una
infrastruttura sportiva collegata all'altiporto di
Chamois".
Interrogazione
Ricordato che il 5 aprile 2008 il Consiglio regionale ha
approvato, a larga maggioranza, il seguente ordine del giorno
presentato dal gruppo del Partito Democratico, collegato al disegno
di legge: "Assestamento del bilancio di previsione per l'anno
finanziario 2008, modifiche a disposizioni legislative, variazioni
al bilancio di previsione per l'anno finanziario 2008 e a quello
pluriennale per il triennio 2008/2010": "Il Consiglio regionale
della Valle d'Aosta, preso atto che il Comune di Chamois ha
presentato domanda per la realizzazione di un'infrastruttura
sportiva collegata all'altiporto presente in tale comune; ricordato
che si è costituito in tale comune un aeroclub denominato "Vallée
du Cervin" e che è stato riconosciuto dall'Aeroclub d'Italia;
ritenuto particolarmente significativo per lo sviluppo delle
attività sportive e turistiche legate al volo di montagna sostenere
tali iniziative, nella misura in cui corrispondano ai parametri
previsti dalla normativa vigente; IMPEGNA la Giunta regionale a: 1)
predisporre gli atti normativi a realizzare un finanziamento
ordinario ed uno straordinario, equiparabili a quelli previsti per
l'aeroclub Corrado Gex; 2) concludere nel più breve tempo possibile
l'analisi delle richieste di finanziamento di infrastrutture
sportive al fine di dare una risposta positiva alla richiesta del
Comune di Chamois";
i sottoscritti Consiglieri regionali
Interrogano
La Giunta per conoscere:
1) se sia stato predisposto un progetto di legge per
estendere all'Aeroclub du Cervin il finanziamento ordinario e
straordinario, già riconosciuti agli altri due aeroclub presenti in
regione: il Valle d'Aosta e il Corrado Gex;
2) se sia stata data una risposta positiva alla richiesta del
Comune di Chamois per il finanziamento dell'infrastruttura sportiva
collegata all'altiporto, realizzazione indispensabile allo sviluppo
dell'attività di volo di montagna;
3) quali siano eventualmente i problemi che hanno rallentato
la Giunta regionale nell'ottemperare all'impegno ricevuto dal
Consiglio regionale.
F.to: Carmela Fontana - Rigo - Donzel
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Merci, M. le Président.
Nell'interrogazione vengono poste tre questioni, la prima: "se sia
stato predisposto un progetto di legge per estendere all'Aeroclub
du Cervin il finanziamento ordinario e straordinario, già
riconosciuti agli altri due aeroclub presenti in regione: il Valle
d'Aosta e il Corrado Gex". Come si ricorderà la collega Fontana,
abbiamo avuto modo di parlarne durante la discussione del bilancio
e in quella sede c'è stato un impegno nel rivisitare tutta la
normativa, non tanto con un articolo che estendesse tout court
quanto oggi applicato all'Aeroclub Corrado Gex o all'Aeroclub Valle
d'Aosta, ma nel rivedere complessivamente, perché di questo passo
ogni volta che viene costituito un aeroclub, noi dovremmo
aggiungere dei tasselli.
La revisione dovrebbe essere ispirata a cosa? A definire una
disponibilità complessiva e a definire dei parametri nei confronti
degli aeroclub, affinché questi abbiano delle dimensioni tali per
sviluppare una significativa attività, suggerendo nel contempo dei
meccanismi e delle attività che fanno convergere le attività,
anziché dividerle, perché la gestione degli spazi, la
moltiplicazione degli hangar, non porta un giovamento. Quindi
ribadisco l'impegno: stiamo facendo un'attività, ma non con
l'estensione tout court delle provvidenze che oggi ci sono negli
altri, e moltiplicando così le risorse da destinare. Anche perché
poi c'è un ragionamento complessivo di equità rispetto alle
destinazioni delle risorse regionali: non è che possiamo andare
all'infinito nel sostenere gli aeroclub. Pertanto, in virtù
dell'equità, che è quello che chiede lei, collega, di dare
un'opportunità, la daremo ma nel complesso della revisione.
Seconda domanda: "se sia stata data una risposta positiva alla
richiesta del Comune di Chamois per il finanziamento
dell'infrastruttura sportiva collegata all'altiporto, realizzazione
indispensabile allo sviluppo dell'attività di volo di montagna". Il
sindaco di Chamois ha fatto una richiesta il 6 febbraio 2008,
richiesta che noi abbiamo, così come abbiamo tantissime altre
richieste nell'ambito del finanziamento di opere di interesse
regionale all'interno della legge 16: questa è una opera che viene
considerata sportiva. Rispetto a questo - e così rispondo
sinteticamente alla prima, alla seconda e alla terza domanda -
abbiamo purtroppo delle disponibilità di bilancio, nell'ambito del
patto di stabilità: per il 2009 di 3,524 milioni che sono già
impegnati e rimangono liberi solo 1,975 milioni; per il 2010
abbiamo già impegnato 2,685 milioni e ne abbiamo liberi 2,814; nel
2011 abbiamo 5,5 milioni totalmente liberi. In sostanza nel
triennio abbiamo circa 10 milioni.
Per delle opere che sono state dichiarate di interesse
regionale, ma non sono state finanziate, abbiamo già degli
interventi per 13 milioni, già superiori ai 10 milioni che abbiamo.
Rispetto a questo abbiamo la necessità di verificare anche in sede
di assestamento quali potranno essere le risorse destinate:
dobbiamo andare a chiarire nell'ambito delle priorità quelle che
potranno essere delle opere che andiamo compiutamente a finanziare,
nel rispetto dei limiti che oggi ci stanno imponendo. È chiaro che
oggi, come lei capisce bene, collega Fontana, dobbiamo tenere conto
della situazione che stiamo vivendo, quindi quali saranno gli
interventi che prioritariamente dobbiamo sostenere; qua ci sono una
serie di investimenti che dobbiamo fare, e anche se questo non
significa che non verranno finanziati impianti sportivi, dovremo
fare un ragionamento sull'esistente, sulle attività da effettuare.
Quindi ad oggi il vero motivo è che non ci sono le disponibilità
finanziarie. Questi sono tutti dati che lei potrà riscontrare, io
glieli posso fornire.
Président
- La parole à la Conseillère Carmela
Fontana.
Fontana (PD)
- Ringrazio l'Assessore. Mi ricordo di
quello che è stato detto quando c'è stata la discussione sulla
variazione di bilancio. Lei si era preso l'impegno che si sarebbe
rivista questa legge perché giustamente... questo me lo ricordo
benissimo. Forse una cosa che mi era sfuggita (e chiedo scusa),
perché quel giorno non mi è venuta in mente, è che il 5 aprile 2008
l'ultimo Consiglio, se si ricorda - lei non era Assessore, non era
competenza sua - era stato votato un ordine del giorno per dare
questo contributo per questa infrastruttura al Sindaco di Chamois
ed era passato a maggioranza. Era stato preso un impegno e non c'è
stata più nessuna risposta. Ho fatto questa interrogazione proprio
in base a questo ordine del giorno che era passato, per vedere se è
possibile fare qualcosa, pur rendendomi conto della difficoltà che
abbiamo: visto che è quello più penalizzato, volevo sapere intanto
i tempi, se mi può dare questa risposta per capire quando...
(interruzione dell'Assessore Marguerettaz, fuori
microfono)
...l'assestamento, va bene; ma se questo ordine del giorno era
stato preso in considerazione, perché mi dà l'idea che quando si
prendono degli impegni qui in Consiglio, almeno se non si possono
mantenere si può anche discutere. Altrimenti è inutile che veniamo
qua, portiamo avanti tante belle proposte, ma alla fine non si
prendono in considerazione. Era questa la motivazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK