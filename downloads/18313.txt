Consiglio Regionale della Valle d'Aosta - Oggetto del Consiglio n. 1406 del 21 giugno 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula
Oggetto del Consiglio n. 1406 del 21 giugno 2000 - Resoconto
OGGETTO N. 1406/XI Situazione finanziaria dell'azienda USL.
(Interpellanze)
Interpellanza A conoscenza delle gravi carenze esistenti
nell’assistenza sanitaria a livello ospedaliero e
sul territorio, nonché della grave situazione economico-finanziaria
dell’USL, riscontrata a chiusura del bilancio
consuntivo relativo all’anno 1999, riportata dagli
organi d’informazione;
i sottoscritti Consiglieri regionali
Interpellano
il Presidente della Giunta e l’Assessore
competente per conoscere:
- a quanto ammonterebbe il disavanzo dell’USL a
chiusura del bilancio consuntivo relativo all’anno
1999;
- i fatti e avvenimenti che ritiene lo abbiano determinato;
- come intende procedere per sanare una situazione che non è più
sostenibile.
F.to: Beneforti - Squarzino Secondina
Interpellanza Premesso:
- che il bilancio dell’U.S.L. Valle
d’Aosta dell’anno 1999 ha un saldo
negativo di oltre 30 miliardi;
- che il neo direttore generale dell’U.S.L. ha
individuato tra le cause del deficit la forte mobilità sanitaria (9
miliardi e mezzo), gli incrementi contrattuali (6 miliardi),
l’informatizzazione (oltre 5 miliardi), il maggior
costo sostenuto per le polizze (3 miliardi), i "progetti obiettivo"
necessari a sopperire le carenze di organico (2 miliardi);
Rilevato che nel valutare il dato di bilancio il direttore
generale sottolinea che ad inizio ?99 alla Regione erano state
quantificate le risorse necessarie per la sanità valdostana senza
che nulla fosse obiettato, lasciando così intendere che poi i
trasferimenti non siano pervenuti per l’intero;
i sottoscritti Consiglieri regionali
Interpellano
l’assessore alla Sanità per sapere:
1) se il deficit dell’U.S.L. derivi da
un’insufficiente erogazione di risorse da parte
dell’Amministrazione regionale rispetto alle
previsioni o se, invece, altre siano le cause;
2) quali indirizzi di politica sanitaria intende adottare per
superare tale situazione.
F.to: Frassy - Tibaldi
PresidenteLa parola al Consigliere Beneforti.
Beneforti (PVA-cU)Nella seduta del Consiglio regionale del 15
e 16 dicembre avemmo la conferma che il bilancio dell'USL si
sarebbe chiuso allora con un disavanzo superiore o intorno ai 16
miliardi previsti, lo confermò lo stesso Assessore.
Noi non pensavamo che triplicasse, che raggiungesse quasi i 50
miliardi di cui si è venuti a conoscenza nei giorni scorsi.
La presente interpellanza è stata quindi da noi presentata per
conoscere dalla Giunta e dall'Assessore a quanto ammonta il
disavanzo dell'USL a fine 1999 e per conoscere i fatti e gli
avvenimenti che lo hanno determinato; infine per conoscere come si
intende procedere per sanare una situazione che riteniamo non più
sostenibile.
A parte la cifra definitiva del passivo, o della sottostima
della spesa prevista come piace affermare all'Assessore Vicquéry,
alla seconda e alla terza domanda dalla data di presentazione
dell'interpellanza ad oggi abbiamo già avuto delle risposte: c'è
già un disegno di legge che prevede la copertura del disavanzo
1999, ed è pronta la richiesta della piena autonomia rispetto allo
Stato nella gestione della politica sanitaria, perché sembra che la
non autonomia dallo Stato sia la causa di tutti i nostri mali.
Dopo questa breve introduzione restiamo in attesa delle
precisazioni dell'Assessore e, se necessario, del Presidente della
Giunta perché certe dichiarazioni rilasciate pubblicamente per
giustificare quanto è avvenuto nella politica sanitaria non ci
convincono e non le riteniamo credibili; dimostrano anche -
lasciatemelo dire - la poca considerazione che i nostri
amministratori hanno nei confronti della Comunità valdostana.
Per questo riconfermo che occorrono delle precisazioni e dei
chiarimenti, che occorre dire la verità come pure la verità deve
essere detta anche dall'attuale Direttore generale dell'USL nella
sua veste di ex direttore amministrativo e quindi di responsabile
delle risorse economiche e finanziarie previste per l'assistenza
sanitaria in Valle d'Aosta in questi ultimi anni.
Termino qui, aspetto la risposta dell'Assessore.
PresidenteLa parola al Consigliere Frassy.
Frassy (FI)
Una breve illustrazione a un'interpellanza che
penso sia chiara nelle premesse, ma anche nei dati che sono di
dominio pubblico.
La breve illustrazione che vogliamo fare di questa interpellanza
è soprattutto su alcune delle voci che dovrebbero essere poste alla
base del deficit stesso; allora sarebbe bene capire se
l'informatizzazione, come è stato detto e scritto, abbia comportato
oneri per oltre 5 miliardi che è una cifra non indifferente.
L'informatizzazione delle strutture ospedaliere per una cifra del
genere lascia intendere che probabilmente si sia stati nel 1999
all'anno zero, dimenticando che per l'informatizzazione sono già
state spese in passato risorse ingenti ed è difficile credere che
questa cifra possa essere giustificata solo dal cosiddetto
"millennium bug". Questa è una delle cifre sulle quali esprimiamo
delle perplessità ma, al di là delle perplessità sulle singole
cifre, una perplessità più in generale dobbiamo esprimerla sulla
situazione da un punto di vista finanziario della sanità
valdostana.
Nel 1998 il disavanzo della sanità era stimato per la parte
corrente in 8,7 miliardi, ai quali poi si aggiungevano gli oneri
della mobilità passiva per 18 miliardi circa; però la parte
corrente del disavanzo era di 8 miliardi. Ricordiamo tutti che il
disavanzo di 8 miliardi ha poi portato alla rottura del rapporto
fra l'Amministrazione regionale e l'allora direttore generale,
rottura che si consumò in conseguenza anche di quella che fu la
vicenda finanziaria.
Nel 1999 c'era una previsione di trasferimenti di risorse da
parte dell'Amministrazione regionale all'USL per 251 miliardi e la
conclusione è quella di cui stiamo oggi discutendo.
Nel 2000 la previsione di trasferimento di risorse regionali
all'USL era di 259 miliardi e questa somma, se non cambia qualcosa
nel meccanismo di gestione della sanità, probabilmente non sarà
sufficiente per chiudere il 2000 senza ulteriori disavanzi.
Allora le domande che poniamo nell'interpellanza sono due e
parto dalla seconda che è quella forse più di prospettiva e dove
c'è l'indirizzo politico: se non cambia qualcosa negli indirizzi
della politica sanitaria, che questo Consiglio e il potere
esecutivo e dunque l'Assessore hanno l'onere di dare, difficilmente
potranno cambiare quelli che sono i risultati della gestione
finanziaria.
Non dimentichiamo il piano sanitario regionale, sul quale non so
se vi siano o meno novità; c'era stata una proroga, che se non erro
va a scadenza a fine anno, ci piacerebbe poter seguire per tempo e
con i dovuti approfondimenti la vicenda e non trovarci poi a dover
fare le maratone in commissione, con le iscrizioni d'urgenza in
Consiglio; perciò quali sono questi indirizzi, se vi sono, che
possono lasciarci ipotizzare un futuro più roseo e meno rosso nei
conti della sanità valdostana?
E poi vorremmo che l'Assessore facesse chiarezza sulle
affermazioni fatte dall'attuale amministratore generale, allora
direttore amministrativo, quando lascia intendere agli organi di
informazione che la responsabilità non è gestionale, ma è politica
in quanto richieste precise avanzate in sede di previsione 1999 non
sono state oggetto di considerazione in sede di trasferimento delle
risorse. Non so se questo sia vero, non perché voglia fare il
difensore d'ufficio dell'Assessore Vicquéry, ma perché la stima
contabile che l'Assessore ha fatto tempo addietro sui 16-17
miliardi di deficit presunto confliggono con quella che è la
conclusione.
Perché se è vero quanto sostiene l'attuale direttore generale,
ossia che le richieste erano chiare e precise ad inizio 1999, che
la Regione non obiettò nulla, ma che nei fatti trasferì delle
risorse inferiori lasciando intendere che gran parte di questa
responsabilità stia in capo all'Assessorato per trasferimenti
insufficienti, diventa difficile ipotizzare questo deficit, che si
attesta intorno ai 40 miliardi, come una responsabilità
esclusivamente politica per un omesso trasferimento; perché
l'omesso trasferimento, se c'è stato, dovrebbe essere quantificato
nei 16-17 miliardi che l'Assessore stimava come presunto deficit
della sanità regionale.
Dunque ci piacerebbe capire in riferimento al punto 1 quali sono
le cause, i momenti in cui si è consumato questo deficit di
bilancio.
PresidenteLa parola all'Assessore alla sanità, salute e
politiche sociali, Vicquéry.
Vicquéry (UV)Cercherò di essere breve, però le domande poste
sono cinque, ma sono complesse e non potrò essere breve anche se
parte della discussione la riprenderemo in sede di esame del
disegno di legge per cui sotto questo punto di vista vi chiedo di
prendere già atto sin d'ora per economia di tempo che non entrerò
troppo nel dettaglio, darò delle indicazioni generali.
Che i conti delle USL continuino a fare acqua o quanto meno a
non stare in linea rispetto al fabbisogno di 117 mila miliardi,
stimato per il 2000, già al di sotto della spesa 1999 di 120 mila
miliardi e comunque con un rapporto sul PIL decisamente basso, il
5,6 percento, è una convinzione diffusa. Sia il Ministero del
tesoro in data 5 aprile scorso, sia in ambito regionale, dichiarano
che le stime ufficiali parlano di un disavanzo minimo per il 2000
di ben 7.500 miliardi per una spesa finale intorno ai 125 mila
miliardi. Le stime sono di 7.500 miliardi di sottostima, come
giustamente dice il Consigliere Beneforti piuttosto che di
disavanzo rispetto alle necessità?
(commenti da parte dei Consiglieri Beneforti e Squarzino
Secondina, fuori microfono)
? lo dicono tutti gli Assessori regionali alla sanità e tutti i
Presidenti delle Giunte d'Italia, Polo e Centro Sinistra compresi,
che si parla di sottostima e non di disavanzo anche se - lo dirò
dopo - ci sono dei margini di risparmio purtroppo molto contenuti,
ma l'ipotesi di uno sforamento anche superiore di 9.500 miliardi
per uscite totali dal servizio sanitario che viaggerebbero verso i
127 mila miliardi non viene escluso neppure dal Ministero del
tesoro, effetto anche del recente contratto della dirigenza come
delle prossime convenzioni di medicina generale ed effetto anche
dell'impennata della spesa farmaceutica rispetto alla quale la
Regione Valle d'Aosta assieme ad altre tre regioni è sotto la media
nazionale, mentre tutte le altre hanno sfondato enormemente.
Si passa dagli iniziali 2.000 miliardi di buco all'ipotesi di
sforamento che ho detto tant'è che la Conferenza dei Presidenti
delle regioni ha chiesto e ottenuto in Conferenza Stato-regioni di
aprire un tavolo di verifica sui dati e sulle metodologie di
calcolo delle spese del settore sanità, tavolo che è già stato
convocato e che è composto dai Presidenti del Veneto, Lazio,
Basilicata, Friuli Venezia Giulia e Provincia autonoma di Trento.
Come potete notare le rappresentanze delle regioni a statuto
speciale e delle province autonome sono due su esplicita richiesta
nostra perché abbiamo chiesto di entrare a sederci al tavolo della
spesa sanitaria rispetto a quanto è stato fatto finora per poter
incidere nei momenti decisionali della spesa stessa.
Cito un solo esempio: la spesa sanitaria nei primi tre mesi del
2000 è aumentata del 15 percento rispetto a quanto previsto, ma
rimaniamo al 1999 che è l'oggetto dell'interpellanza, precisiamo
subito che i 16 miliardi previsti sono in effetti 26 perché per
problemi di contabilità di bilancio avevamo inserito 16 miliardi
nel bilancio 2000 e altri 10 nel bilancio 2001 per un totale di 26
miliardi. Questo già avevamo previsto in fase di predisposizione
del bilancio 2000.
Ciò non toglie che è vero quanto afferma il Consigliere Frassy;
il disavanzo 1999 è di 33,057 miliardi tratto dalla differenza fra
i ricavi e i costi: ricavi 268 miliardi e rotti, costi 301
miliardi. La quota attribuita dalla Regione all'USL per il 1999 di
238,5 miliardi di cui 9,529 per mobilità passiva, cioè per
conteggiare quanto dovremmo dare allo Stato in virtù dei cittadini
valdostani che si fanno ricoverare o curare fuori della Valle
d'Aosta, è risultata, come dice giustamente il Consigliere Frassy,
inferiore rispetto a quella dell'esercizio 1998 pari a 235 miliardi
senza oneri di mobilità, infatti la deliberazione della Giunta
regionale n. 350/99 di assegnazione dei fondi ha previsto
l'assorbimento della mobilità sanitaria passiva all'interno della
quota 1999 determinando di fatto un minor finanziamento 1999
rispetto al 1998.
Questa è stata una scelta all'epoca di tipo tecnico e non
politico perché all'epoca era in discussione a livello
interregionale tutto il ricalcolo sulla mobilità sanitaria, passiva
e attiva delle regioni e si tendeva a far gravare sulle spese delle
singole aziende USL questo conteggio.
Mi pare che sia chiaro il concetto: si è messo nella quota
indistinta anche l'onere della mobilità passiva che invece era ed è
a carico delle regioni anche se il ragionamento non cambia. In
Valle d'Aosta con una sola azienda evidentemente il sistema non
cambierebbe, per le altre regioni si è voluto differenziare proprio
per responsabilizzare maggiormente le ASL che hanno una mobilità
passiva maggiore rispetto alle altre, pertanto rispondo alla prima
domanda del Consigliere Frassy dicendo che in effetti c'è stato un
finanziamento inferiore nel 1999 rispetto al 1998 in termini
puramente reali di contabilità economica.
Evidenzio comunque che il finanziamento totale per le spese di
parte corrente disposto dalla Regione per il 1999 è risultato
maggiore di 28 miliardi rispetto alla disponibilità prevista dal
riparto statale determinando una quota pro capite regionale di
2.225.100 lire rispetto a quella definita dallo Stato pari a
1.881.000 lire.
Questo per dire che è vero che è stato inferiore il
trasferimento del 1999 rispetto a quello del 1998, ma è pur vero
che noi rispetto ai parametri nazionali finanziamo per ben 28
miliardi in più classificandoci in seconda posizione come spesa pro
capite sanitaria dopo Bolzano e prima di Trento. Le tre regioni a
statuto speciale sono quelle che spendono ed investono di più sulla
sanità. Penso che venga recepito come un dato positivo il fatto che
investiamo di più nella sanità.
Passando alle entrate per di più vi è stata una sovrastima delle
entrate nel 1999 perché le entrate, stimate dalla Regione sulla
base delle indicazioni del ministero in lire 11.881 milioni, non
corrispondono all'effettivo ammontare dei ricavi aziendali che nei
consuntivi dell'ultimo triennio hanno registrato un importo
oscillante fra i 10 e 10,5 miliardi con una differenza di circa 1 e
1,4 miliardo rispetto ai ricavi stimati. Questo dipende da
moltissimi fattori, dall'imposizione dei ticket a quant'altro.
Rispondo alla terza domanda posta dall'interpellanza Beneforti.
La Giunta regionale ha approvato questo disegno di legge in data 12
giugno 2000, con il quale viene previsto un intervento finanziario
straordinario finalizzato a rideterminare la spesa sanitaria di
parte corrente per il 2000 prendendo a riferimento le risultanze
contabili dell'esercizio 1999 dell'azienda. Infatti va evidenziato
che l'aumento di lire 8,7 miliardi della quota indistinta di lire
247,2 miliardi rispetto a quella determinata nel 1999 di lire 238,5
miliardi, non garantisce all'azienda la copertura dei costi
sostenuti per l'anno 1999 per il disavanzo di 33.057 milioni per
cui è necessario aumentare di 24.357 milioni la quota indistinta
2000.
Inoltre occorre evidenziare che con il suddetto disegno di legge
si prevede una maggior spesa di 13 miliardi da trasferire all'USL
per dare copertura agli oneri derivanti dal rinnovo contrattuale di
medici veterinari dipendenti e delle convenzioni per la medicina
generale, pertanto il finanziamento all'USL per le spese di parte
corrente relative all'anno 2000 saranno aumentate di lire 37.357
milioni.
Gli interpellanti mi chiedono poi quali sono i fatti e gli
avvenimenti che si ritiene abbiano determinato questo disavanzo o
questa sottostima.
Io andrò per titoli, proprio per non entrare nei dettagli, e per
titoli le componenti di costo che hanno evidenziato incrementi
particolarmente significativi sono le seguenti e preciso che
parliamo sempre del 1999.
La prima voce di costo è per il personale dipendente: 5.982
milioni compresa l'IRAP per il personale, scostamento da attribuire
all'applicazione del nuovo contratto del comparto, mi riferisco
sempre al 1999, e ai progetti obiettivi straordinari di cui abbiamo
più volte discusso qui e che sono stati più volte ribaditi: dallo
screening all'elisoccorso, alla medicina penitenziaria, al costo
degli anestesisti, al disagio infermieristico e a quant'altro. Sono
progetti obiettivi di tipo aziendale che sono finanziati con spese
correnti.
La seconda voce di costo riguarda i prodotti farmaceutici ed
emoderivati per uno scostamento di 2.302 milioni, pur avendo già
detto che, per quanto riguarda la spesa dei farmaci, siamo sotto la
spesa nazionale c'è un aumento grosso per gli antitumorali di ben
380 milioni per un maggior consumo di questi prodotti, di
antibiotici e chemioterapici per 500 milioni di cui 170 derivanti
da antiretrovirali che hanno da soli determinato nel corso
dell'anno una spesa di circa 600 milioni che è da attribuire al 100
percento all'ambulatorio e agli esterni dell'Unità operativa di
Malattie infettive. Per gli altri prodotti non può essere
individuato un unico o pochi reparti come responsabili del maggior
consumo.
Per gli emoderivati vi è l'aumento di circa 260 milioni con
l'incremento del fattore ottavo della coagulazione, utilizzato
quasi esclusivamente dalla Pediatria che sta seguendo un bambino
emofilico, ripeto un solo bambino emofilico ci costa 260
milioni.
Ci sono poi altre tabelle merceologiche di cui non voglio
entrare nel merito.
La terza voce di costo: materiale radiografico, lo scostamento
di 1.095 milioni dovuto al consumo di lastre legato al noleggio di
una nuova TAC che prevede un numero maggiore di scansioni per un
importo di 300 milioni.
La nuova TAC è stata presa in noleggio per ridurre i tempi di
attesa e sta dando dei risultati notevolissimi perché una TAC
mediamente impiegava tre quarti d'ora o un'ora di tempo rispetto ai
10 minuti di questa, sono scelte aziendali comunque condivise
dall'Amministrazione regionale.
Poi c'è un grossissimo incremento del consumo del materiale di
medicina nucleare perché le prestazioni sono aumentate del 20
percento per 150 milioni.
Vi è l'incremento del materiale di consumo radiologico legato al
noleggio di una risonanza magnetica nucleare per le parti
articolari per ben 200 milioni, ulteriori 500 milioni sono legati
all'aumento dei valori di giacenza in magazzino della
radiologia.
La quarta voce di costo è per la manutenzione degli immobili per
più 1.034 milioni, scostamento da attribuire al grosso programma di
lavori del 1999 che ha riguardato un'installazione di
apparecchiature radiologiche, la realizzazione della medicheria,
cucina e controsoffittature dell'ORL, il cablaggio del presidio
ospedaliero, gli interventi urgenti per la 626 che si ultimeranno
entro il primo semestre 2001, i lavori preparatori per la
sostituzione della centralina, qui parliamo non solo di ospedale,
ma di tutta l'attività di tutti i centri territoriali.
Quinta voce di costo: manutenzione macchine tecnico-economali
per più 1.186 milioni. Questa è una delle voci del "millennium bug"
che porta a 4,8 miliardi, ma per rispondere in parte alla domanda
del Consigliere Frassy con il "millennium bug" si sono sostituite
alcune apparecchiature hardware, si è speso molto per la consulenza
per seguire le reti e si è speso molto anche per la messa a norma
dei sistemi software, però molte di queste apparecchiature comunque
si sarebbero dovute sostituire indipendentemente dal "millennium
bug", si sono semplicemente anticipati i tempi perché non erano più
in linea con il sistema nella sua interezza.
Sesta voce di costo: manutenzione attrezzature sanitarie per 523
milioni.
Settima voce: prestazioni sanitarie e ospedaliere per 571
milioni. La mancata disponibilità di anestesisti ci è costata 400
milioni di progetti obiettivi, non so se avete sentito le
dichiarazioni del ministro al Senato, ha detto che i due problemi
grossi oltre alla spesa sanitaria riguardano mancanza di
anestesisti e mancanza di radiologi per i quali prevede delle borse
di studio e l'aumento dei posti disponibili nelle scuole di
specialità universitarie, il che significa che avremo delle
risposte fra 5 anni. Se vengono aumentate le borse di studio e i
posti a disposizione, i primi ad essere specializzati saranno nel
2005 e abbiamo 5 anni davanti nei quali dovremo arrangiarci con
progetti obiettivi a gettone, inoltre vi è stato l'incremento delle
prestazioni rese dal Sant'Anna di Torino per prestazioni di
laboratorio non effettuabili presso il presidio di Aosta.
L'ottava voce di costo è l'assistenza ostetrico-infermieristica
per 1.236 milioni perché c'è stata una richiesta di aumento di ore
di assistenza infermieristica a cui si è data risposta con questa
voce. Si sono aumentate le ore di specialistica convenzionate nel
1999.
La nova voce di costo è l'assistenza farmaceutica delle farmacie
convenzionate per 3.718 milioni. C'è stato un incremento del 6,32
percento del numero di ricette spedite nel 1999 rispetto al 1998
pur essendo sotto la media nazionale da questo punto di vista. Di
questo 6,32 percento solo lo 0,5 è attribuibile all'aumento del
numero degli assistiti e dei residenti, mentre il resto è
determinato dall'aumento del numero delle prescrizioni mediche di
ogni singolo medico. C'è stato un notevole aumento dello sconto, ma
non è il caso di entrare in questi dettagli.
La decima voce di costo è l'assistenza medico-specialistica
interna per più 545 milioni; è dovuta a un aumento del numero di
biologici e di psicologici ricollegabili all'aumento dell'attività
sul territorio, alla progressiva deospedalizzazione e
all'attivazione dell'Unità operativa di Psicologia in attuazione al
piano sanitario regionale, le consulenze tecniche per 550 milioni
all'interno dei 4,8 del "millennium bug", i canoni di noleggio di
attrezzature tecnico-sanitarie per 701 milioni all'interno della
voce "millennium bug", le assicurazioni per 1.209 milioni per la
disdetta delle assicurazioni stesse e gli altri servizi generali
per 376 milioni, infine il servizio elaborazione dati per 1.392
milioni e i servizi di lavanderia per 561 milioni dati all'esterno.
Il che non sempre significa che "l'outsourcing" porta dei benefici
dal punto di vista economico anche se voglio in parte correggermi
su quanto sto dicendo perché si è comunque riutilizzato il
personale che lavorava e si è dato un migliore servizio rispetto
alla situazione precedente.
Queste a grandissime linee le voci principali in cui entreremo
nel merito nelle opportune sedi.
Rispetto alla seconda domanda del Consigliere Frassy, è già
stato firmato un accordo con i sindacati medici confederali a fine
novembre avente per oggetto l'attribuzione di risorse aggiuntive
all'USL della Valle d'Aosta che definiva quattro grossi
macrobiettivi: la riduzione dei costi di gestione, la riduzione del
tasso di ricovero in misura non inferiore al 2 percento, la
riduzione delle liste di attesa, la soddisfazione dell'utenza. Se
verranno raggiunti questi obiettivi, saranno trasferiti dei fondi
per le risorse aggiuntive per il personale inteso nella sua
interezza.
Sotto questo punto di vista abbiamo chiesto conto all'USL se già
è stato attivato qualcosa e rispetto al primo punto l'USL risponde
che si è provveduto all'invio ad ogni unità budgetaria dei reports,
sui costi diretti 1999 suddivisi per fattore produttivo, per classe
merceologica, sui costi relativi ai consumi sanitari, relativi ai
consumi non sanitari, le prestazioni di servizi di radiologia,
eccetera. Questo è un malloppone che ho avuto modo di visionare
all'interno del quale si vede chiaramente l'aumento delle voci di
costo dei circa 9.000 prodotti che vengono gestiti dall'ASL, per
ogni voce dal singolo farmaco al prodotto alimentare, alla carne,
al pesce, alla verdura, è evidenziato chiaramente qual è stato
l'aumento nel 1999 rispetto al precedente.
Questo permette al responsabile del centro di costo, che è il
primario o che è comunque il dirigente amministrativo, di avere una
visura esatta e un monitoraggio continuo delle spese e di poter
provvedere di modo da poter a fine anno verificare se c'è una
riduzione dei costi di gestione perché ogni centro di costo ha un
budget che gli è stato assegnato e che deve ridurre per dare
applicazione all'accordo con i sindacati.
L'importo della riduzione non viene calcolato, Frassy, come un
risparmio per l'azienda e di conseguenza per la Regione perché se
vi sarà un importo del 10 percento in Radiologia, del 5 percento in
Chirurgia generale, questo 10 percento viene ridistribuito in virtù
dell'accordo sindacale come salario di risultato a tutti i
dipendenti che ne fanno parte, per cui in termini reali non c'è un
risparmio.
C'è sicuramente un maggiore incentivo a razionalizzare i costi e
a guadagnare di più perché è la logica che abbiamo seguito
nell'accordo sindacale.
Quali sono i ricavi possibili? Anche qui vado per titoli: da una
parte il recupero della mobilità sanitaria, e su questo l'azienda
dovrà fare uno sforzo grosso, la Commissione sanitaria che è stata
istituita dalla Regione ha dato queste risposte: bisogna recuperare
la mobilità sanitaria attiva, cioè di coloro che utilizzano le
strutture della Valle d'Aosta, che non vengono finora
contabilizzate e che riguardano alcune prestazioni di diagnostica
ambulatoriale, l'attività di prelievi d'organo e trapianti,
l'attività di somministrazione diretta di farmaci da parte delle
strutture ospedaliere, l'assistenza medica di base, le prestazioni
termali e le prestazioni di elisoccorso per un importo stimato di
1.200 milioni da parte della Commissione sanità, pertanto chiediamo
con forza che venga contabilizzata questa mobilità attiva in modo
da aumentare i ricavi per il prossimo anno.
Si propone la revisione dei ticket, tema politico su cui nutro
grosse perplessità perché il ticket in sé non serve a nulla dal
punto di vista della riduzione del costo, ma serve a complicare la
vita ai cittadini.
Si propone l'introito di sponsorizzazione, come fanno alcune
aziende, e sarebbe un'interessante iniziativa in Valle d'Aosta, ma
difficilmente praticabile.
Si propone una razionalizzazione dei costi con un'applicazione
della legge regionale n. 5/2000, l'applicazione della contabilità
analitica che viene fatta e altri interventi possibili.
I risparmi possibili quali sono? Qui entriamo nella sfera della
gestione politica perché l'azienda lo dice chiaramente, propone sul
personale dipendente il blocco delle nuove assunzioni, propone il
blocco dei turnover, propone la sospensione delle incentivazioni
derivanti da fondi integrativi regionali, propone il blocco degli
straordinari. Sono scelte politiche su cui se dovessi esprimermi
già oggi, direi di no perché significa ridurre la qualità
dell'assistenza, mentre noi la stiamo aumentando, Consigliere
Beneforti.
È vero quando la settimana scorsa si diceva che parlavamo di
liste di attesa già 5-6 anni fa, ne parliamo sempre, è il tema
prioritario del ministro e di tutti gli assessori regionali alla
sanità. Ben 11 regioni hanno presentato programmi per la riduzione
delle liste di attesa, ma il quantum delle liste di attesa di oggi,
la qualità dei servizi forniti oggi rispetto a 5 anni fa per
fortuna è diversa per cui non abbiamo bloccato le assunzioni o i
turnover come hanno fatto altre regioni e sono scelte politiche di
cui ci assumiamo la responsabilità.
Propongono, sulla parte dell'acquisto dei beni e dei servizi,
tutta una serie di interventi che sono molto tecnici e riguardano i
prodotti farmaceutici, i prodotti di profilassi igienico-sanitaria,
materiale di laboratorio; propongono l'accorpamento dei laboratori,
cosa che stiamo attuando, e l'addebito del costo di laboratorio
alle altre strutture; propongono interventi sul materiale
radiologico e quant'altro.
Non voglio dilungarmi più di tanto, ma questo per dire che il
tema è all'attenzione sia dell'Assessorato sia della Giunta
regionale nella sua interezza e che intendiamo seguirlo con molta
attenzione.
Sono aperto a qualunque tipo di suggestione e di proposta da
parte del Consiglio regionale perché alcuni di questi interventi di
possibile risparmio sono di natura prettamente politica per cui se
ritenete opportuno, rinviamo parte di questa discussione in II
Commissione quando discuteremo del disegno di legge di cui abbiamo
parlato.
Presidente
La parola al Consigliere Beneforti.
Beneforti (PVA-cU)
Prendo atto della risposta
dell'Assessore, ma questa risposta non può soddisfare noi e
tantomeno la Comunità valdostana e non soddisfa neppure la parte
sana degli operatori che operano a tutti i livelli nel settore
sanitario. Credo che non possa soddisfare neppure lei e la Giunta,
perché la sua risposta è dettata solo dalla necessità di
giustificare in qualche modo una situazione che non è più
sostenibile. La sua risposta non dimostra la vera volontà politica
di voltare pagina.
Sbagliare i conti è umano, ma affermare che il deficit è
avvenuto per una sottostima delle spese previste dal contratto di
programma, quindi del bilancio, è davvero paradossale, incredibile
e del tutto fuori luogo.
Ci può essere indubbiamente una sottostima, ma non può una
sottostima arrivare ai livelli in cui è arrivato oggi il disavanzo
dell'USL.
Assessore, quando è stato approvato il bilancio di previsione
1999 dell'USL, certe spese dovevano essere previste: perché non
sono state previste? E se erano state previste dall'USL, perché non
sono state inserite nel bilancio e sono state finanziate?
Certo, ci saranno state motivazioni più politiche che
amministrative, ma non sapevate che il 2000 era l'anno del
"millennium bug"?
A parte questo, sapevate che certi impianti di informatizzazione
dovevano essere rinnovati perché vecchi ed obsoleti e che la spesa
per l'aggiornamento andava prevista in bilancio.
Assessore, solo l'impianto del laboratorio di analisi era
vecchio di 10 anni ed era da tempo che si fermava, tant'è vero che
si è fermato a lungo anche quando è stato riparato. Non si venga a
dire che non si conosceva la situazione dell'informatizzazione del
Reparto di Analisi?
(interruzione dell'Assessore Vicquéry, fuori
microfono)
? quando mi si parla dei miliardi per la spesa del contratto di
lavoro dei dipendenti, è vero che è un costo deciso da Roma, ma ci
sarebbe stato ugualmente sia che la trattativa fosse avvenuta a
livello locale, sia che ci fosse stata la vostra presenza al tavolo
delle trattative in sede romana.
Non penso che i nostri operatori della sanità vi avrebbero fatto
uno sconto rispetto al resto del Paese, anche trattando
direttamente con voi vi avrebbero costretto a firmare l'accordo e a
pagare quello che hanno rivendicato e ottenuto con la firma a
livello nazionale.
Si dice che questo è un meccanismo da rivedere e che le regioni
devono essere coinvolte, certamente, ma questo non giustifica
quanto è accaduto, cioè di non aver previsto a bilancio almeno le
spese certe, perché il contratto si sapeva che doveva essere
rinnovato. O non si sapeva?
Vicquéry
(fuori microfono)
? non si sapeva, è
stato firmato nel 2000?
Beneforti (PVA-cU)
? ma tu sai benissimo che i contratti
hanno retroattività e si prevedono a bilancio, non mi dire che per
il contratto del comparto unico non abbiamo previsto la spesa al
nostro bilancio? Quando firmi sai qual è la spesa, non veniamo qui
a raccontarci le novelle, Assessore!
Ho letto che la Regione chiederà la competenza totale delle
politiche sanitarie per poter decidere in Valle d'Aosta i costi
sanitari.
"Non possiamo subire?"
, ha dichiarato alla stampa il
Presidente Viérin e mi sembra lo abbia riconfermato anche
l'Assessore,
"? i costi decisi da altri, quali il rinnovo
contrattuale e la spesa farmaceutica"
. E perché: glielo ha
imposto lo Stato il rinnovo contrattuale e la spesa farmaceutica o
ci sono anche le case farmaceutiche che determinano i costi dei
medicinali? Penso che siano anche le case farmaceutiche che
impongono?
(interruzione dell'Assessore Vicquéry, fuori
microfono)
? come no? C'è quello che c'è, comunque i prezzi si possono
prevedere anche nel tempo perché non è che avvengano dalla sera
alla mattina. Nei giornali era tempo che si suonava la batteria su
questo discorso e anche lei in questa sede, quando si parlava di
spesa sanitaria, ci ha detto più volte che aumentavano le spese
come quelle del contratto; ha parlato di spesa farmaceutica, ha
parlato di tutte le altre spese che ci potevano essere.
Comunque noi siamo d'accordo per cambiare il rapporto fra Stato
e Regione anche se avete portato ad esempio nelle vostre
dichiarazioni due capitoli: quello del contratto e quello della
spesa farmaceutica che comunque avremmo dovuto subire essendoci o
non essendoci a quella trattativa.
Quello che è importante, Assessore, è che alla nostra spesa
sanitaria non corrisponde l'efficienza sanitaria che è
richiesta.
È vero, come lei ha detto, che si devono portare avanti dei
risparmi e fare delle scelte politiche, una scelta politica però
non è quella di ridurre i costi riducendo o limitando i servizi di
assistenza. La scelta politica da fare è quella di centrare sulla
sanità le spese necessarie per dare i servizi ai cittadini, come
pure di fare la scelta per il sociale per dare ai nostri anziani
l'assistenza necessaria.
Queste sono le scelte politiche da fare, invece di spendere i
soldi in altri rivoli e rivoletti come viene fatto, si concentrino
sulla spesa sanitaria e sulla spesa sociale per dare dei servizi
efficienti, servizi efficienti che siamo noi a decidere, e che non
ci impone Roma.
Presidente
La parola alla Consigliera Squarzino
Secondina.
Squarzino (PVA-cU)
Sinteticamente. Sono anni che noi
registriamo un disavanzo dell'USL, sono anni che l'USL fa una stima
delle sue spese: la sottostima non è attribuibile all'USL, ma
all'organo politico, alla Giunta, all'Assessore, che non prevede
nel bilancio i soldi di cui l'USL ha bisogno.
Questo comportamento - lo denuncio da anni; lo denunciavo anche
quando ero in maggioranza - traduce la volontà politica
dell'Assessore di poter decidere di volta in volta se dare o non
dare i soldi di cui l'USL ha bisogno. In questo modo infatti si
controlla direttamente il direttore dell'USL. E lo abbiamo visto
con molta chiarezza: un disavanzo di pochi miliardi di Bragonzi è
stato sufficiente per farlo allontanare, per giustificare il venir
meno del rapporto di fiducia, mentre un disavanzo molto superiore
di altri responsabili dell’USL non è naturalmente
utilizzato allo stesso modo.
Presidente
La parola al Consigliere Frassy.
Frassy (FI)
Esprimiamo delle perplessità sulle risposte
che l'Assessore ha fornito.
In riferimento soprattutto al primo punto penso di essere
abbastanza perplesso sul meccanismo che sovrintende alla gestione
della sanità regionale e mi spiego.
Abbiamo visto nell'illustrazione qual è stato il deficit e qual
è stato il contesto in cui si è prodotto quel deficit nel bilancio
1998, abbiamo appreso dall'Assessore i modi e i motivi del deficit
1999 e abbiamo appreso che nel 2000 la sanità valdostana non avrà
deficit perché, a seconda dei modi e dei tempi in cui le risorse
vengono assegnate, il gestore della sanità pubblica ha possibilità
di fare una figura diversa che può essere una bella figura o una
pessima figura.
Mi sembra che l'Assessore abbia detto che per il 2000 sono da
mettere a previsione qualcosa come 37 miliardi di ulteriori spese:
24 per le parti correnti, 13 per i rinnovi, la stima è fatta oggi,
se andiamo a trasferire queste risorse prima della chiusura dei
conti dell'anno 2000, l'USL ha gestito al meglio le risorse
assegnate e riesce a far bella figura chi ha la responsabilità
dell'USL. Questa è alla fine la conclusione.
Allora, Assessore, siamo ancora lontani di parecchie lunghezze
da quella impostazione che in embrione era contenuta nella legge
che abbiamo approvato a inizio anno sull'aziendalizzazione dell'USL
perché un'aziendalizzazione che ha un cordone ombelicale siffatto è
un'aziendalizzazione che sta forse più nelle parole che nella
sostanza dei fatti. Su questo aspetto allora non possiamo non
esprimere le nostre perplessità perché la gestione non sarà mai
completamente sganciata dal cordone ombelicale, di fatto
finanziario, che lega la sanità valdostana alle casse
regionali.
Per quanto riguarda gli indirizzi della politica sanitaria
prendiamo atto che l'Assessore ha dato disponibilità ad aprirsi ad
ogni proposta. Ci piacerà poi capire se questa disponibilità sarà
anche nel recepire proposte che possano essere effettuate dalle
forze di minoranza.
Però esprimiamo preoccupazione per un'impostazione che già è
stata data e che l'Assessore ha ricordato e mi riferisco
all'accordo con le organizzazioni sindacali stipulato nel novembre
1999.
Avevamo già avuto modo di dirlo in commissione, lo voglio
ribadire in aula; il salario di risultato non può essere ricavato
da una riduzione dei costi di gestione, i quali incidono
direttamente sull'utente del servizio sanitario, perché è evidente
che al fine di ottenere il salario di risultato può essere forte la
tentazione, in assenza di controlli e di parametri particolari, di
tagliare i costi di gestione andando a fare delle scelte
discutibili sui medicinali che devono essere passati o meno,
andando a fare delle scelte discutibili su quella che può essere la
politica delle dismissioni e dei ricoveri, perché questi risparmi
finiscono per essere convertiti nelle tasche del personale
sanitario.
Parlava l'Assessore anche dei progetti-obiettivo, in proposito
sarebbe bene che ci fosse un momento in cui si potessero fare delle
analisi serie e approfondite. Sono rimasto perplesso quando ho
letto, e lo cito a mo' di esempio di progetto-obiettivo deteriore o
meglio di progetto-obiettivo che nei fatti è l'erogazione di
risorse travestite da progetto-obiettivo, dicevo che sono rimasto
perplesso quando ho letto il progetto-obiettivo che titola:
"Ricerca o applicazione di nuova cartella clinica".
Abbiamo delle forti perplessità che si possa creare una nuova
cartella clinica anche perché questa sappiamo tutti cos'è e cosa
deve contenere. Se l'anamnesi sta prima della terapia o se si
invertono i modi di scrivere la cartella clinica, non penso che si
possa parlare di progetto obiettivo.
Allora sui progetti obiettivi e anche sulle carenze di organico,
Assessore, le scelte politiche pesano. La convenzione con il day
hospital è una di quelle convenzioni che pesa in termini finanziari
e noi abbiamo sostenuto da sempre che piuttosto che convenzioni di
questo tipo è opportuno effettuare e ridisegnare la politica degli
accrediti delle strutture sanitarie private, allora lì si inverte
il meccanismo: non c'è il trasferimento di risorse sin da subito,
ma c'è la verifica delle prestazioni effettuate sulla base di certi
parametri che in sede di politica e di programmazione sanitaria
devono essere rispettati dalle strutture accreditate.
Questo per dire cosa? Per dire che sia i dati di cui l'Assessore
ci ha inondato, sia la disponibilità finale a cui l'Assessore ha
fatto riferimento paradossalmente sono l'indice di una difficoltà
nella gestione della politica sanitaria regionale, perciò
auspichiamo che ci possa essere effettivamente un cambiamento di
rotta e che, al di là delle parole che l'Assessore ha voluto anche
in questa occasione dispensare in maniera rassicurante, di
coinvolgimento delle forze politiche, ci possa essere un momento
nelle commissioni che, al di fuori dell'emergenza, al di fuori
dell'urgenza dei provvedimenti legislativi, possa consentire lo
svolgimento di un monitoraggio che porti a delle proposte concrete
che diano un'impronta diversa alla sanità valdostana.
Se è vero che la sanità è uno dei grossi problemi nazionali, è
altrettanto vero che in certe regioni - cito la Lombardia - la
sanità da un po' di anni a questa parte ha iniziato ad essere
gestita con un approccio diverso rispetto a quella che è tout court
l'emergenza sanitaria.
Presidente
Il Consiglio è sospeso, riprenderà alle ore
16,00.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK