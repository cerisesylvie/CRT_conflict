Consiglio Regionale della Valle d'Aosta - Oggetto del Consiglio n. 2396 del 2 maggio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2396 del 2 maggio 2012 - Resoconto
OGGETTO N. 2396/XIII - Interpellanza: "Stato della procedura
per l'eliminazione della strettoia sulla strada dell'Envers in
comune di Fénis in corrispondenza della Cappella di
Misérègne".
Interpellanza
Atteso che dagli anni '90 si sono susseguiti numerosi
sopralluoghi e incontri, sia ufficiali che ufficiosi, fra
amministratori, tecnici, dirigenti dell'Amministrazione regionale e
del Comune di Fénis, riguardo alla necessità di eliminare la
strettoia sulla strada dell'Envers in comune di Fénis in
corrispondenza della cappella di Misérègne;
Constatato che gli incontri sopraccitati, al di là di
dichiarazioni d'intenti, non hanno ad oggi prodotto alcun risultato
concreto e tangibile;
Ritenendo, per evidenti ragioni, improcrastinabile assumere
urgenti e concrete determinazioni in merito;
i sottoscritti Consiglieri regionali
Interpellano
l'Assessore competente per conoscere:
1) quali sono gli intendimenti della Giunta in
merito;
2) qual è attualmente lo stato dell'arte.
F.to: Giuseppe Cerise - Chatrian
Presidente
- Informo il Consiglio che sono pervenuti alla
Presidenza: la relazione del Consigliere Salzone sul disegno di
legge n. 186, la relazione del Consigliere Bieler e un emendamento
dell'Assessore Pastoret sul disegno di legge n. 185, che vi
verranno adesso distribuiti.
La parola al Consigliere Giuseppe Cerise.
Cerise G. (ALPE)
- Merci M. le Président.
Con questa interpellanza, Assessore, vogliamo richiamare la sua
attenzione e, se mi permette, sollecitare la sua azione per la
soluzione di un problema che si trascina da anni. In due
interpellanze precedenti qualcuno ha detto che 360 giorni per un
certo tipo di intervento erano tanti, il collega Chatrian, riguardo
a Cogne, ha detto che quattro anni erano troppi, lascio a lei dare
la definizione della tempistica che ormai si è accumulata su questa
problematica, relativa alla famosa strettoia sulla strada
dell'Envers, a Fénis, in corrispondenza della Cappella di
Misérègne. Non farò la cronistoria, perché tutto è iniziato molto
prima con diversi Assessori, dunque sono 22 anni, per quello
dicevo: lascio a lei definire cosa si può dire in termini di
tempistica... In quel tempo, in qualità di Sindaco, avevo visto con
un certo favore, quando si era parlato di una di quelle grandi
opere, che ritenevo potesse essere una grande opera e non un'opera
grande, come tante di cui parliamo in questa sede...ed era il
discorso di un progetto organico della strada dell'Envers, che
doveva creare questa arteria con un flusso fluido di traffico sul
versante orografico della Dora: da Villeneuve fino a Châtillon.
Tale progetto organico, purtroppo, non ha mai visto la luce; si
sono invece verificati degli interventi a spezzoni che hanno
lasciato di fatto il tempo che hanno trovato, senza dare quella
soluzione organica e strutturale che si auspicava.
Sta di fatto che a Misérègne oggi vige ancora una situazione
drammatica dal punto di vista del percorso, in quanto in quella
strettoia i pullman oltre i 36 posti non riescono a circolare, i
mezzi pesanti e anche gli autocarri con un certo tonnellaggio non
possono passare e devono fare il giro. Capita a volte che, sebbene
la strettoia sia segnalata a Chambave per chi non conosce la
strada, vedendo un ponte di una certa dimensione a Chambave, si
imbocchi la strada e poi ci si trovi a Misérègne! È purtroppo una
situazione spiacevole, che può creare un sacco di problemi. Non
faccio la cronistoria degli incontri che ci sono stati fra i Lavori
pubblici, l'Amministrazione comunale e la Sovrintendenza, perché il
problema si pone a livello di Sovrintendenza in quanto, da una
parte, c'è la cappella; dall'altra, c'è una casa che è classificata
come un documento, di conseguenza ha una serie di problematiche. Il
Comune aveva trovato la disponibilità dei proprietari alla cessione
di questo fabbricato - perché è una porzione di fabbricato che era
accessibile alla disponibilità del Comune, poteva acquistarla - per
abbatterlo parzialmente e ricostruirlo, salvaguardando le trame
originarie dello stesso, che ha indiscutibilmente un suo pregio. Le
soluzioni che sono state prospettate non hanno mai trovato un punto
di sbocco alla situazione, perché nel frattempo c'è stata
l'alluvione del 1993, che ha creato una voragine in prossimità di
Misérègne sotto il ponte che è stato ricostruito. Una delle ipotesi
era quella che è stata prospettata dall'Amministrazione comunale,
ma poi era più impattante rispetto a questo discorso, perché
sarebbe stato necessario creare una circonvallazione di Misérègne
con un ponte di 120 metri e 900 metri di strade, con dei muraglioni
di contenimento. A tale ipotesi ci siamo opposti, ci sembrava più
intelligente l'altra, semmai perché l'edificio-documento, una volta
che è ripreso in un certo modo, non crea quell'impatto che dalla
parte di Nus sarebbe stato obbrobrioso! Dicevo, dopo l'alluvione
del 1993, c'erano delle priorità, di conseguenza questo è stato
accantonato, poi, quando si è ripreso il discorso, è arrivata
l'alluvione del 2000; successivamente sono ripresi i contatti, ma
non si vedono prospettive di una soluzione che sia accettabile in
certe tempistiche. L'intervento di per sé non è un intervento di
grande impegno neanche economico, perché abbiamo ormai 50 metri
neanche, di conseguenza non sarebbe un impegno economico di grande
rilievo, ma andrebbe a soddisfare una situazione che è pesante da
sostenere. Con questa interpellanza, senza voler polemizzare,
perché conosciamo tutti le vicissitudini che ci sono state, diciamo
che sarebbe il momento di prendere in mano la situazione e dare una
risposta concreta. Grazie.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie Presidente. Ringrazio il
collega Cerise per aver intanto portato all'attenzione del
Consiglio questo tema, ma soprattutto per l'illustrazione precisa
che mi permette di soprassedere a tutta la prima parte facendo
tutta la storia dei 22 anni passati!
Partirò quindi con il dire qual è la situazione, tenendo conto
che sono 22 anni che questo tema sta sui banchi del Comune e della
Regione. Già due anni fa siamo partiti con l'ex Sindaco a fine
legislatura 2010 e poi proseguito con l'attuale. Abbiamo fatto due
incontri e stiamo procedendo. Devo dire che correttamente c'è
l'impegno di tutti, anche della Sovrintendenza, che ci sta dando un
grande aiuto per denunciare tale situazione. La Sovrintendenza sta
ragionando anche con i Lavori pubblici per riuscire a risolvere
alcune situazioni cercando di "tornare al normale" che è quello che
spesso propongo negli incontri con la popolazione e anche più volte
in quest'aula; cioè evitando di fare le spese per varianti con
costi esasperati e magari riuscire a risolvere il problema
impegnando 150.000 o 200.000 euro come in tale caso (questo è il
costo presunto che gli uffici mi hanno dato).
Per entrare nei contenuti, l'edificio in questione è stato
classificato edificio-documento, quindi anche il Comune deve fare
la sua parte, perché con la Sovrintendenza deve ridefinire la
classificazione, ma noi potremmo riuscire lo stesso a superare
l'
impasse
trovando un accordo con la Sovrintendenza, cosa
peraltro che si sta già facendo; si è già presentato uno schizzo in
tal senso alla Sovrintendenza da parecchi mesi. L'obiettivo è
quello di riuscire a demolire una parte del fabbricato in questione
senza toccare la cappella, però a seguito di valutazioni più
attente si sta vedendo di smussare l'angolo della cappella per
evitare che ci sia l'angolo vivo sulla strada e quindi dare una
soluzione che sia definitiva. Proprio per dimostrare la volontà da
parte dell'Assessorato, l'intervento è stato già ricompreso negli
obiettivi del piano triennale 2011-2013; ne è previsto il
mantenimento nel piano triennale dei lavori pubblici 2012-2014,
piano che la Giunta approverà fra qualche giorno. Dico di più: è
già in corso la fase progettuale e l'ipotesi progettuale illustrata
pocanzi appena terminata sarà proposta alla Sovrintendenza per
chiudere la parti burocrazia quest'anno e prevedere il
finanziamento per la realizzazione nel 2013. L'impegno che posso
prendere oggi verso chi ci ascolta è quello che noi riusciremo ad
avere un progetto definito in accordo con il Comune, la
Sovrintendenza e i Lavori pubblici, pronto per essere finanziato
nel 2013.
Presidente
- La parola al Consigliere Giuseppe
Cerise.
Cerise G. (ALPE)
- Prendo atto delle sue dichiarazioni,
dalle quali mi pare di aver percepito una disponibilità a lavorare
nel senso che auspicavo. Mi fa piacere che lei abbia quantificato
in termini economici, indicativamente, 150-200.000 euro, una cifra
che conoscevo perfettamente.
Il discorso della Sovrintendenza dovrebbe tener conto anche di
questi aspetti, perché l'opera che si prospettava in alternativa,
al di là del disastro dal punto di vista ambientale, l'impatto che
era veramente obbrobrioso, costava 3.000.000 di lire rispetto ai
150.000. Di conseguenza credo che, anche quando si parla di
Sovrintendenza, siamo tutti a favore della tutela dei beni di
pregio storico, ma siamo anche per tener conto della realtà e
calarla sul territorio. Prendo atto e penso che anche
l'Amministrazione comunale di Fénis sarà ben felice di sentire che
c'è un impegno concreto in questo senso. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK