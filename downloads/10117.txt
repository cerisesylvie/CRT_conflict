Consiglio Regionale della Valle d'Aosta - Oggetto del Consiglio n. 1110 del 21 marzo 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1110 del 21 marzo 1990 - Resoconto
OGGETTO N. 1110/IX - Iniziative per la tu-tela dei diritti
acquisiti dai silicotici della Valle d'Aosta (Approvazione di
risoluzione)
Presidente - Do lettura della risoluzione presentata dai
Consiglieri Beneforti, Stévenin, Rusci, Pascale, Mafrica,
Riccarand, Aloisi, Martin, Gremmo e Limonet:
RISOLUZIONE
A conoscenza della decisione assunta dall'INAIL di Aosta, in
base alla legge n. 88/1989 e alle circolari della Direzione
Generale dell'Istituto, di disporre una revisione attiva delle
rendite erogate per tecnopatia in casi di dubbia valutazione
qualunque sia il motivo per il quale la documentazione relativa
venga esaminata da un sanitario;
rilevato che la revisione dovrebbe avvenire tramite il ricovero
presso le cliniche universitarie di Torino, Milano, Pavia e
Genova;
considerato che fra i silicotici ci sono invalidi a cui
l'indennità è stata riconosciuta da decenni e che sono in
condizioni di salute tali da non permettere il trasferimento;
constatato che le rendite per Tecnopatia sono state erogate
dall'INAIL dopo aver sottoposto l'assistito a visite mediche nelle
forme e criteri previsti dalla normativa vigente;
ritenuto che con la decisione assunta l'INAIL possa coinvolgere
indistintamente coloro che percepiscono le rendite dopo anni di
lavori in ambienti silicotigeni, creando un grande e grave problema
sociale nella nostra Regione;
preso atto delle carenze che contraddistinguono la sede INAIL di
Aosta, dove le prestazioni previste per gli aventi diritto vengono
definite ed erogate con anni di ritardo e dopo vari solleciti da
parte dei patronati sindacali, come dai diretti interessati;
tenuto present che con legge regionale n. 57 del 22/12/1980 è
stato introdotto il criterio della "LASTRA UNICA", da effettuarsi
presso strutture sanitarie pubbliche della Regione onde evitare di
sottoporre l'assistito a continue e dannose radiazioni;
il Consiglio regionale della Valle d'Aosta
richiede all'INAIL il rispetto della legge regionale n. 57 del
22 dicembre 1980 in merito agli accertamenti da effettuare nei
confronti dei silicotici e quindi di revocare immediatamente i
provvedimenti deliberati unilateralmente dall'Istituto;
dà mandato all'Assessore competente di porre in essere tutte
quelle iniziative, incontri e confronti che si rendono necessari
onde ottenere la piena tutela dei diritti acquisiti dai silicotici
della Valle d'Aosta;
impegna la Presidenza del Consiglio a trasmettere la presente
risoluzione agli organi istituzionali dell'INAIL a livello
regionale e nazionale, nonchè ai competenti Ministeri.
Presidente - Ha chiesto di parlare il Vicepresidente
Beneforti, ne ha facoltà.
Beneforti (DC)
- Abbiamo ritenuto opportuno presentare
questa risoluzione per permettere al Consiglio di esprimersi nel
suo insieme su un problema, che credo rivesta particolare
importanza all'interno della nostra Regione, ma anche per dare una
risposta come Consiglio a quei pensionati silicotici che hanno
richiesto il nostro interessamento, che hanno richiesto
l'interessamento oltre che dei sindacati anche delle forze
politiche. Inol-tre anche questa risoluzione serve a dare una
ri-sposta a certe note che sono apparse sulla stampa, sia da parte
della Magistratura come da parte del-lo stesso Istituto
infortuni.
L'INAIL ha preso spunto - questa almeno è l'impressione che ha
dato per il modo con cui ha agito - dall'articolo 55 della legge
nazionale 88/89 per rivedere tutta la problematica della silicosi
nel-la nostra Regione.
Io credo che nella nostra Regione la silicosi non sia stata, nè
sia oggi, una invenzione di nessuno; nella nostra Regione, dove si
dice che ci sono trop-pi silicotici (perchè sono settemila circa),
non si può dimenticare che c'è stata una Cogne siderurgica, c'è
stata l'Ilssa Viola, altro stabilimento siderurgico, ci sono state
le miniere, ci sono state cave, ci sono stati lavori in galleria;
per cui è e può essere, per l'attività lavorativa che c'è stata,
una regione dove la silicosi esiste.
Con questo non vogliamo dire che intendiamo difendere i casi di
dolo o i casi di colpa grave, e tan-tomeno le frodi, se sono
avvenute, ma siamo stati e siamo, come forze politiche, per la
difesa dei diritti di ogni cittadino, siamo per ottenere dalla
Magistratura una risposta eloquente ai casi che sta esaminando,
perchè vogliamo e diciamo che dob-biamo stare nella legalità. Ma
non possiamo neppure, sempre e comunque, accettare il comportamento
di oggi dell'INAIL, che è il comportamento che ha avuto anche in
passato, in altre occasioni che ricordo molto bene, in quanto nella
mia pro-fessione di sindacalista mi sono dovuto contrapporre molto
spesso e volentieri alle prese di po-sizione da parte dell'Istituto
infortuni.
Ricordo la vertenza che fu aperta dalle organizzazioni sindacali
nei confronti dell'INAIL, proprio per ottenere la rendita di
passaggio per un certo numero di lavoratori della Cogne che l'INAIL
in-tendeva negare; si giunse perfino all'occupazione dello stesso
edificio dell'INAIL per far rispet-tare un diritto previsto dalla
legge, per far rispet-tare un diritto che i lavoratori hanno
acquisito e che era un diritto che veniva concesso a quei
lavoratori che lasciavano l'ambiente silicotigeno. Infatti tutti
sappiamo che la silicosi è una malattia irreversibile, tant'è vero
che per legge è prevista una rendita di passaggio per coloro che
lasciano il lavoro silicotigeno, in modo che la malattia non debba
perlomeno aggravarsi. Anche allora fu portata avanti una certa
azione sindacale che per i lavoratori si concluse con il rispetto
dei loro diritti.
Il direttore dell'INAIL ha dichiarato alla stampa che ci sono
troppi casi dubbi; ma chi ha stabilito che questi casi sono dubbi o
supervalutati? A quanto pare, chi ha stabilito questi dubbi sono i
medici dell'INAIL, senza alcuna visita specialistica. Chi sa cos'è
la malattia silicosi, sa che non si può così all'apparenza
giudicare l'entità della invalidità che può sussistere, ma che ci
vogliono de-terminati approfondimenti; e non è sfogliando le
pratiche da parte di un medico funzionario dell'INAIL che si può
stabilire se il caso è dubbio o supervalutato. Bisogna approfondire
i casi e ci vogliono analisi ben precise per accertare, e non
sempre la silicosi è ben riconosciuta, perchè dipende da come si
fanno le lastre e da come si fanno determinate analisi, ed è sempre
stato difficile arrivare a distinguere la silicosi da altre
malattie che possono colpire il lavoratore, come la ferrosi,
l'asbestosi ed altre malattie professionali che oggi ci sono in
certi settori della siderurgia, nelle cave e nelle miniere.
Ma questi dubbi poi, queste indagini sulle in-dennità facili,
questo scandalo, come si intende chiamare, della silicosi, perchè
si è aspettato il 1987 per aprirlo? E' possibile che al direttore
dell'INAIL, che ha controfirmato le relazioni dei medici, non sia
mai venuto qualche dubbio prima di oggi di fronte a tanto
indennizzo, come egli dice, di silicosi? Ma la direzione
compartimentale di Torino, la direzione centrale dell'Istituto,
dalle statistiche in loro possesso non si erano mai rese conto
dell'alta percentuale che, come dicono, sia stata raggiunta nella
nostra Regione rispetto al resto d'Italia?
Non si sostenga oggi, come sembra si voglia sostenere, che non
esisteva la legge che permetteva loro di farlo, perchè di fronte a
certi dubbi, ad e-ventuali intuizioni di dolo o di frode è concesso
a tutti di denunciare i casi alla Magistratura, ci sia o non ci sia
la legge. Quindi l'INAIL poteva ricor-rere alla Magistratura quando
e come voleva.
E' vero che il proverbio dice: "meglio tardi che mai", ed
arriviamo oggi a rivedere queste pratiche, ma, se si vuole rivedere
certe pratiche, si rispetti almeno la legge regionale votata da
questo Con-siglio, la n. 57 del 22.12.80, che prevede che gli
accertamenti siano effettuati nelle strutture sanitarie pubbliche
valdostane. Questo lo chiediamo e lo riaffermiamo anche nella
risoluzione, perchè intendiamo far rispettare le leggi che vengono
approvate da questo Consiglio, ma anche perchè ci sono anche
silicotici di età avanzata, ammalati, che non possono essere
trasportati altrove. Ci sono persone di sessanta, settanta ed anche
ottant'anni ammalate gravemente, che non si può pretendere di
trasportare in cliniche private per essere sottoposte ad a-nalisi
che forse li farebbero soffrire ancora di più rispetto alle
malattie che già hanno.
Pertanto, si facciano gli accertamenti sanitari necessari e si
faccia anche presto, perchè nessuno vuole l'inerzia, ma non
vogliamo neanche subire l'inerzia. La vicenda silicosi è scoppiata
nel 1987 e dopo tre anni non è stata ancora chiusa: questa è la
constatazione che dobbiamo fare oggi, 21 mar-zo 1990.
Il giudice istruttore ha diffuso una nota con la quale
afferma:
"L'esistenza o meno della silicosi non è una questione
sindacale, non è neppure questione che possa essere oggetto di
eventuale propaganda politica ed elettorale; costituisce
es-clusivamente questione medico-legale"
. Siamo d'accordo,
signor giudice, è una questione medico-legale, lo è oggi e lo era
ieri quando veniva riconosciuta l'invalidità per silicosi; è sempre
stata una questione medico-legale anche ieri, quando sempre sono
stati i medici e i legali a riconoscere questo diritto ai
lavoratori, e noi riteniamo che debba restare una questione
medico-legale. Ma il sindacato non può rimanere estraneo; i
patronati sindacali sono stati riconosciuti per legge e sono
finanziati anche dallo Stato perchè difendano gli interessi dei
lavoratori in campo infortunistico co-me in campo previdenziale. Il
patronato ha i suoi medici ed ha i suoi legali per far applicare le
norme e le leggi dell'INAIL, dell'INPS e di tutti gli
istitutiassicurativi.
Che l'esistenza della silicosi non debba poi es-sere oggetto di
eventuale propaganda politica ed elettorale, siamo anche d'accordo,
ma questa è una affermazione populista ormai logora e priva di
ef-fetto, che non mi tocca personalmente e tanto meno tocca il
Gruppo della DC. Ognuno di noi si muove nella misura in cui viene
interessato; ognuno di noi si muove ed è giusto che si muova quando
come amministratori dobbiamo fare le leggi e nello stes-so tempo
quando c'è necessità di farle rispettare.
Nel concludere concordo con chi sostiene che la sede INAIL di
Aosta sia anche ingovernabile, non perchè intende applicare
correttamente le norme di legge in caso di infortuni sul lavoro o
per malattia professionale come silicosi, ma è diventata
ingovernabile per il fatto che non vengono erogate regolarmente le
prestazioni che i lavora-tori richiedono. Enormi sono i ritardi con
cui vengono erogate le indennità da parte di questo Istituto e in
molte occasioni passano degli anni prima che i lavoratori ricevano
il danno subito da un infortunio o dalla silicosi o altre
prestazioni che devono essere corrisposte dall'istituto medesimo.
Quindi i patronati, come i sindacati, come i diretti interessati,
devono sollecitare spesso e volentieri l'erogazione delle loro
prestazioni.
Ritengo che anche su questo, se ci sono ancora ulteriori
ritardi, si debba esaminare, come Consiglio, quali strumenti usare
per andare a vedere le motivazioni reali di questi ritardi e se
necessario vedere quali inchieste aprire o far aprire su questo
problema, in quanto non è pensabile che un istituto, che è nato e
vive con i soldi versati dai datori di lavoro e dai lavoratori, non
debba corrispondere le prestazioni nei termini che sono previsti
dalle disposizioni di legge. Ma questo è un discorso che ci
riserviamo di fare successivamente, in quanto non possiamo
accettare una situazione così com'è venuta a crearsi nella sede di
Aosta.
Sono uno dei firmatari per la DC di questa risoluzione;
l'abbiamo sottoscritta, la voteremo e faremo in modo che i
contenuti di questa risolu-zione vengano applicati e riconosciuti
dall'INAIL; se questo non avverrà, useremo tutte quelle forme per
ottenere sempre e comunque il rispetto dei diritti dei
lavoratori.
Presidente
- Ha chiesto di parlare il Consigliere
Agnesod, ne ha facoltà.
Agnesod (UV)
- In riferimento a questo argomento vorrei
sottolineare il metodo anomalo con cui l'INAIL intende applicare
l'accertamento e la revisione delle malattie professionali silicosi
e broncopneumopatie.
E' risaputo che la silicosi è una malattia pro-fessionale
paralizzante e devastatrice del tessuto polmonare e che l'azione
della stessa è progressiva e mai regressiva.
L'INAIL ha intrapreso un'azione che, se può essere giustificata
per alcuni casi dubbi, che vanno denunciati e colpiti, per la
stragrande maggioranza dei lavoratori e pensionati dell'ex Ilssa
Viola, del-la Cogne non lo è, poichè essi sono ammalati e tali sono
stati riconosciuti dall'INAIL stessa da anni. E perchè oggi
improvvisamente vanno revisionati e considerati guariti, o
migliorati, da una malattia che purtroppo non migliora mai?
Se le attuali rendite sono state concesse, non è certamente
opera dei lavoratori o pensionati, bensì delle strutture mediche
predisposte per tali con-cessioni.
Senza alcuna giustificazione è poi il sottopor-re i silicotici
valdostani al ricovero presso gli os-pedali di Genova, Milano e
Pavia per accertare le loro condizioni; questo modo di agire della
sede INAIL è in palese contrasto con quanto previsto dalla legge
57/80.
Su questa tematica a mio modo di vedere deve esserci una
convergenza di azione fra i vari enti ed istituzioni competenti. Le
organizzazioni sin-dacali ed i patronati devono lavorare d'intesa
fra di loro, rispettando una comune linea di azione. Non è
possibile che magari qualcuno, forse per eccessiva volontà di
protagonismo, esca dagli accordi e dalle intese e rischi, a
discapito dei lavoratori e pensionati, di peggiorare notevolmente
la situazione già di per sè molto difficile e delicata.
Pertanto, richiedendo massima serietà ed impegno da parte di
tutti, ritengo che con questa risoluzione, di cui l'Union
Valdôtaine è firmataria, il Consiglio regionale da parte sua debba
affrontare in modo completo e preciso questa importante tematica
che si è venuta a creare nel settore delle malattie
professionali.
Presidente
- Ha chiesto di parlare il Consigliere Martin,
ne ha facoltà.
Martin (ADP)
- Molte cose sono state dette a proposito di
questo argomento, quindi al nostro Gruppo non rimane che ribadire
due concetti. In primo luogo, nessuno vuole difendere coloro che
non hanno la silicosi e che ne percepiscono la pensione; in secondo
luogo non si può, per alcuni casi anche dubbi, fare di tutte le
erbe un fascio. Noi quindi siamo per tutelare tutti quei lavoratori
che hanno contratto la malattia, lavoratori che, non
dimentichiamolo, hanno già pagato pesantemente durante la propria
attività lavorativa.
Come sapete, la silicosi non si contrae lavorando in luoghi
puliti, in luoghi sicuri, si contrae invece davanti ai forni
dell'acciaieria, si è con-tratta lavorando alle ferroleghe, si è
contratta nelle miniere di La Thuile e di Cogne. Allora, perchè
continuare a colpire queste persone che hanno già abbondantemente
pagato con la perdita del bene più prezioso, ossia con la perdita
della salute? Per-chè continuare a colpire queste persone,
inviandole fuori Valle per accertamenti che secondo la leg-ge
regionale n. 57 devono essere effettuati in Valle d'Aosta?
Siamo quindi favorevoli a votare questa risoluzione, che abbiamo
presentato insieme ad altri gruppi, perchè si ritorni alla
normalità nell'interesse di questi lavoratori che devono effettuare
le vi-site in Valle d'Aosta secondo quanto previsto dalla legge
regionale 57.
Presidente
- Ha chiesto di parlare il Consigliere Gremmo,
ne ha facoltà.
Gremmo (UAP)
- Due telegrafiche osservazioni si impongono
dopo quanto hanno detto i col-leghi, precisando che a nome
dell'Union Autonomiste sono fra i firmatari di questa
risoluzione.
In effetti, hanno ragione coloro che sostengono che con questo
modo di operare da parte degli or-ganismi burocratici di Stato si
colpiscono gli ul-timi, si colpiscono i lavoratori che hanno già
per tutta la vita tirato la carretta. Se penso che oggi in Italia
ci sono un milione e mezzo di extracomunitari arrivati da paesi
sicuramente a rischio anche dal punto di vista sanitario, ed il
Governo e il Par-lamento hanno fatto una legge di sanatoria che
permette a questi signori di rimanere indisturbati a girare per
l'Italia, senza che venga fatto nessun accertamento sulle loro
condizioni di salute, e poi vedo sull'altro piatto della bilancia
l'accanimento con cui qualcuno va a fare le pulci ai lavoratori
val-dostani diventati ammalati, mi chiedo se non sia-mo di nuovo di
fronte alla solita demagogia che vede sempre colpiti i poveri, gli
ultimi, quelli che davvero hanno malattie, quelli che davvero si
tro-vano in situazioni difficili. Ed hanno ragione i colleghi che
sottolineavano come, dimenticando completamente il dettato di legge
nostra, regio-nale, autonomista, che permette gli accertamenti sul
luogo senza creare aggravi di soldi e di fatica a questi ammalati,
vengano imposte sfibranti ed inutili - secondo me - visite di
accertamento chis-sà dove.
La seconda osservazione, che voglio rivol-gere in particolare al
Gruppo della DC che ha fatto delle giuste, in teoria, osservazioni
in merito alla situazione dell'INAIL, è un'osservazione di tipo
politico. E' vero, noi dobbiamo aspettare i ritardi burocratici con
cui da Roma danno ai nostri quello che spetta, ma questo non
succede, colleghi democristiani, per puro caso, succede perchè
siamo nel paese dove ci sono i primi della classe e gli ultimi
della classe. Nelle regioni meridionali state tranquilli che
l'INAIL è sollecita a riconoscere quello che spetta ai malati e a
quelli che sono in condizioni di usufruire; la Valle d'Aosta è
considerata, dal Governo centrale sempre l'ultima ruota del carro.
E su questo, mi dispiace colleghi della DC, le responsabilità dei
partiti sono tutte chiare e precise. Noi dell'Union Autonomiste
abbiamo sempre detto che, solo quando avremo la regionalizza-zione
di tutti questi istituti previdenziali e quindi avremo una
regionalizzazione anche dell'INAIL, a-vremo la possibilità di
riconoscere davvero gli interessi dei nostri lavoratori e dei
malati.
Questo va detto, perchè certamente ho firmato questa
risoluzione, certamente concordo con quel-lo che vi è scritto, ma
debbo dire con grande chiarezza che sono dubbioso del fatto che
ab-biamo poi la forza di portare avanti davvero queste
rivendicazioni; l'abbiamo solo nella misura in cui globalmente il
discorso dell'autonomia va avanti e si afferma.
Presidente
- Pongo in votazione la risoluzione in
oggetto:
Esito della votazione:
Presenti, votanti e favorevoli: 28
Il Consiglio approva all'unanimità
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK