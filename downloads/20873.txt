Consiglio Regionale della Valle d'Aosta - Oggetto del Consiglio n. 903 del 21 ottobre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 903 del 21 ottobre 2004 - Resoconto
OGGETTO N. 903/XII - Disegno di legge: "Modificazioni alla legge
regionale 7 aprile 1992, n. 15 (Iniziative per lo sviluppo del
servizio ferroviario e dell'intermodalità e per la riqualificazione
della linea ferroviaria Aosta/Pré-Saint-Didier). Rifinanziamento
della legge regionale 9 maggio 1995, n. 15 (Interventi regionali
per investimenti nel settore del trasporto pubblico collettivo di
persone)". (Reiezione di ordine del giorno)
Articolo 1
(Modificazioni alla legge regionale 7 aprile 1992, n.
15)
1. Il comma 2 dell'articolo 1 della legge regionale 7 aprile
1992, n. 15 (Iniziative per lo sviluppo del servizio ferroviario e
della intermodalità e per la riqualificazione della linea
ferroviaria Aosta-Pré-St-Didier), è sostituito dal
seguente:
"2. Le azioni indicate negli articoli 2, 3, 4, 5, 6 e 6bis
costituiscono oggetti particolari del finanziamento di cui al comma
1.".
2. Dopo l'articolo 6 della l.r. 15/1992 è inserito il
seguente:
"Articolo 6bis
(Concorso nelle spese di acquisto di nuovo materiale
rotabile)
1. Oggetto particolare del finanziamento di spesa di cui
all'articolo 1 è il concorso nelle spese necessarie all'acquisto di
nuovo materiale rotabile da utilizzare sulla tratta ferroviaria tra
Aosta e Torino.
2. Il concorso nelle spese di cui al comma 1 non può eccedere
il 30 per cento della spesa effettivamente sostenuta ed è approvato
dalla Giunta regionale con propria deliberazione.".
3. Al comma 2 dell'articolo 8 della l.r. 15/1992, le parole:
"Il Servizio della comunicazione e trasporti dell'Assessorato
dell'ambiente, territorio e trasporti" sono sostituite dalle
seguenti: "La struttura regionale competente in materia di
trasporti".
Articolo 2
(Rifinanziamento della legge regionale 9 maggio 1995, n.
15)
1. Per il conseguimento delle finalità di cui alla legge
regionale 9 maggio 1995, n. 15 (Interventi regionali per
investimenti nel settore del trasporto pubblico collettivo di
persone), da ultimo modificata dalla legge regionale 22 marzo 2000,
n. 10, è autorizzata l'ulteriore spesa di euro 1.450.000 per
l'esercizio 2004 e di annui euro 400.000 per gli esercizi 2005 e
2006.
Articolo 3
(Disposizioni finanziarie)
1. L'onere derivante dall'applicazione della presente legge è
complessivamente determinato in euro 3.900.000 annui per gli anni
2004, 2005 e 2006.
2. L'onere di cui al comma 1 trova copertura nell'obiettivo
programmatico 2.2.2.14. (Interventi nel settore dei trasporti)
mediante la riduzione di pari importo dello stanziamento iscritto
al capitolo 69020 (Fondo globale per il finanziamento di spese di
investimento) dell'obiettivo programmatico 3.1. (Fondi globali), a
valere sugli accantonamenti di cui all'allegato n. 1 al bilancio di
previsione della Regione per l'anno finanziario 2004 e di quello
pluriennale per il triennio 2004/2006, previsti al punto B.2.3
(Nuova normativa di sostegno degli investimenti nel settore del
trasporto pubblico collettivo di persone).
3. Per l'applicazione della presente legge la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Président - La parole au rapporteur, le Conseiller
Praduroux.
Praduroux (UV) - I trasporti costituiscono un settore rilevante
per una Regione come la Valle d'Aosta che è collocata in una
crocevia alpino nel cuore dell'Europa. Non è esagerato affermare
che essi rappresentano a pieno titolo un capitolo della storia
stessa della nostra Regione. Si tratta a ben guardare anche di una
componente essenziale per assicurare servizi per i cittadini e un
assetto adeguato all'offerta turistica valdostana, con particolare
attenzione alla rotaia. L'obiettivo è quello di assicurare al
trasporto pubblico locale, sia su ferro, sia su gomma, maggiori
livelli di affidabilità, comodità e puntualità.
Da più parti si avverte l'esigenza di contenere i volumi di
traffico per rendere più sicuri e meno congestionati i grandi assi
di circolazione e i centri abitati. A ciò si aggiunge poi la
preoccupazione, non secondaria, di procedere ad un contenimento dei
consumi delle fonti energetiche - sempre più care -, andando così a
ridurre le emissioni di gas nocivi per la salute dei cittadini; è
la via auspicata per assicurare condizioni di vivibilità e di
qualità della vita più elevate. Si tratta di problematiche che
hanno lo stesso grado di necessità sia lungo gli assi di
scorrimento del traffico di fondovalle, sia nei centri abitati, ma
anche nelle località turistiche alpine che non possono sopportare
con le loro infrastrutture viarie i flussi di veicoli
sproporzionati alle dimensioni.
Da queste considerazioni di ordine generale discende la
preoccupazione di assicurare vantaggiose alternative all'utilizzo
dei mezzi di trasporto privati, andando così a migliorare il
sistema di trasporto pubblico su rotaia e su gomma. L'integrazione
dei due settori e il loro potenziamento sono elementi fondamentali
per offrire ai cittadini residenti in valle e a coloro che vengono
per lavoro o vacanze, condizioni di affidabilità e di comodità con
orari adeguati alle esigenze odierne. Sono dunque importanti i
provvedimenti come quelli adottati mediante il disegno di legge
regionale n. 35, che stabilisce risorse e interventi destinati ad
agevolare la modernizzazione e la riqualificazione dei mezzi di
trasporto pubblico. Un provvedimento che tiene conto delle esigenze
rilevate sul territorio valdostano e che diventa operativo potendo
contare su significative risorse finanziarie (4 milioni di euro
circa per anno).
Va poi ricordato che, nell'ambito dell'accordo-quadro tra
Regione e Ente Ferrovie, si promuove lo sviluppo della presenza
ferroviaria in Valle d'Aosta anche in collaborazione con
l'Università di Torino per l'aggiornamento dello studio progettuale
della linea internazionale Aoste-Martigny. Per quanto riguarda
invece il collegamento del capoluogo regionale con Torino, è di
fondamentale importanza lo studio dell'attraversamento della
"Monjovetta", con una soluzione tecnica diversa da quella finora in
funzione al fine di ridurre le pendenze; sempre su questo piano si
inserisce l'eliminazione di ben 11 passaggi a livello. Si tratta di
un insieme di iniziative che acquistano una notevole rilevanza,
perché finalizzate ad agevolare la modernizzazione e la
qualificazione dei mezzi di trasporto utilizzati. In tale ottica la
concreta collaborazione che la Regione Valle d'Aosta ha posto in
atto con l'Ente ferroviario trova, nelle misure previste dal
disegno di legge regionale n. 35, un elemento di sostegno e di
sviluppo.
Tra i risultati conseguiti con l'adozione di tale provvedimento
legislativo vi è il finanziamento - con una cifra di circa 9
milioni e mezzo di euro - per acquistare 9 esemplari del
"Minuetto", il nuovo treno delle "Ferrovie Italiane". Si tratta di
moderne carrozze progettate per rendere più confortevole e al tempo
stesso sicuro il viaggio e con maggiore puntualità rispetto agli
orari stabiliti. Le soluzioni tecnologiche e progettuali adottate
sono state concepite in particolare per le tratte di media e breve
percorrenza, al servizio di coloro che usano il treno come abituale
mezzo di trasporto per motivi di studio, lavoro o altro.
"In
particolare le soluzioni adottate consentono un facile accesso sia
a persone disabili, sia a coloro che hanno ridotte capacità
motorie. Sono previste infatti porte di misure adatte all'ingresso
di carrozzelle, sono stati eliminati i gradini all'interno delle
carrozze e il pianale ribassato prevede una pedana di ingresso al
livello del marciapiede. Questo tipo di treno è anche attrezzato
per un uso "turistico" disponendo di un'area multifunzionale per
trasporto di sci, "snowboard" e biciclette. Sul versante sicurezza
sono previste videocamere e un servizio di videosorveglianza per la
prevenzione di atti vandalici o aggressioni. Sempre a livello
tecnologico sono installati "display" che danno informazioni sul
percorso, i tempi, le stazioni; sono presenti anche scritte in
alfabeto "Braille" per i non-vedenti"
. Tale finanziamento si
inquadra nel progetto di sviluppo del servizio ferroviario e
dell'intermodalità e per la sua riqualificazione. La Regione
concorrerà per il 30% nelle spese necessarie all'acquisto di nuovo
materiale rotabile da utilizzare sulla tratta ferroviaria tra
Aosta, Torino e sulla tratta Aosta/Pré-Saint-Didier.
Prima di passare ad un rapido esame del sintetico articolato del
disegno di legge, devo segnalare all'Assemblea il lavoro svolto
dalla commissione consiliare con le riunioni, con l'audizione
dell'Assessore competente e con l'analisi del disegno di legge che
è stato emendato. In particolare segnalo come un passo avanti nel
riconoscimento del ruolo degli organismi consiliari e nel
bilanciamento dei poteri tra esecutivo e legislativo, la modifica
che prevede di sentire la commissione consiliare competente nella
definizione delle modalità tecniche relative agli interventi di
spesa che la Giunta regionale fissa con apposita deliberazione e
l'altra modifica riguarda l'acquisto di materiale rotabile nuovo
anche per la tratta ferroviaria Aosta/Pré-Saint-Didier.
Con l'articolo 1 si stabilisce la modifica dell'articolo 1 comma
2 della legge regionale n. 15 del 1992 che disciplina lo sviluppo
del servizio ferroviario, l'intermodalità e la riqualificazione
della linea ferroviaria Aosta/Pré-Saint-Didier. Sempre all'articolo
1 si procede all'aggiunta di un articolo 6 bis con cui si
disciplina il concorso nelle spese di acquisto del nuovo materiale
rotabile sulla tratta ferroviaria tra Aosta e Torino e
Aosta/Pré-Saint-Didier. La Regione Valle d'Aosta, in base a quanto
previsto in tale articolo, sarà autorizzata a concorrere fino ad
una percentuale massima del 30%. Le modalità tecniche relative a
questi interventi di spesa saranno definite dalla Giunta regionale
con apposita deliberazione "sentita la competente commissione
consiliare". L'articolo 2 disciplina il rifinanziamento della legge
regionale n. 15/1995, che riguarda gli interventi regionali per
investimenti nel trasporto pubblico collettivo di persone; tale
legge era già stata modificata nel 2000 con la legge n. 10. Con
questo articolo si stabilisce il pacchetto di risorse da impiegare
per integrare gli stanziamenti già previsti nel bilancio regionale
per la modernizzazione del parco autobus che svolge servizio di
trasporto pubblico locale su gomma. È autorizzata un'ulteriore
spesa di 1.450.000 euro nel 2004 e di 400 mila euro nel 2005 e nel
2006. L'articolo 3 si occupa delle disposizioni finanziarie
specificando che l'onere totale previsto è di 3.900.000 euro annui
per il 2004, 2005, 2006. Devo segnalare l'aggiunta con un
emendamento della dichiarazione d'urgenza:
"La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione."
Président - Je déclare ouvert le débat.
La parole au Conseiller Riccarand.
Riccarand (Arc-VA) - Come tutti sanno, il nostro gruppo è
particolarmente favorevole allo sviluppo del trasporto ferroviario
e a tutte le iniziative che vanno nel senso di potenziare un
sistema di trasporto che, secondo noi, è razionale e sicuro, ma
purtroppo è rimasto a livello di infrastrutture molto indietro in
Valle d'Aosta; quindi siamo favorevoli al fatto che si investano
anche risorse finanziarie della Regione nel potenziamento della
ferrovia. In questo senso condividiamo la modifica proposta alla
legge n. 15/1992, inserendo un articolo che preveda
specificatamente la possibilità da parte della Regione di
concorrere nelle spese di acquisto di nuovo materiale rotabile;
quindi tale inserimento ci sembra del tutto condivisibile. Abbiamo
chiesto - ed è stato recepito nell'emendamento della commissione -
che fosse chiarito che questo nuovo materiale rotabile potesse
essere utilizzato non solo sulla tratta ferroviaria Aosta-Torino,
ma anche sulla tratta Aosta/Pré-Saint-Didier. Così come siamo
d'accordo sul fatto che sia inserito in questa legge un
provvedimento di finanziamento significativo per l'acquisto di
questo materiale rotabile; si tratta di uno sforzo finanziario che
ormai stanno facendo tutte le regioni, la stessa Regione Piemonte
ha contribuito all'acquisto di un quantitativo molto importante di
materiale rotabile, quindi è più che giusto che anche la Regione
Valle d'Aosta si inserisca in questo ruolo potenziato nel trasporto
ferroviario.
Detto questo, abbiamo alcune riserve sul tipo di materiale
rotabile, cioè siamo d'accordo con questo disegno di legge, ma
abbiamo delle riserve quando si dice che con tali fondi acquistiamo
il "Minuetto". Secondo noi questo è un ragionamento su cui bisogna
riflettere, quindi "sì" alla possibilità di contribuire
all'acquisto, "sì" al finanziamento, cautela rispetto al tipo di
materiale che andiamo a comprare, perché? Perché il "Minuetto" è un
treno recente, è un treno che sta entrando adesso in commercio e
che ha alcune caratteristiche particolari. Dal punto di vista
tecnico, è considerato un TBF (treno a bassa frequenza) che
sostituisce bene le attuali "ALN 663" e "ALN 668", cosa significa
questo? Che sulle nostre tratte ferroviarie è un treno che va
benissimo per l'Aosta/Pré-Saint-Didier e per il trasporto locale
Aosta-Ivrea, ma non va bene per la lunga percorrenza Aosta-Torino,
perché è un treno con pochi posti a sedere, cioè è un treno
concepito per un trasporto di tipo urbano in cui la gente sta in
piedi. Ora, può andare bene, perché abbiamo una frequenza limitata
sull'Aosta/Pré-Saint-Didier, va benissimo sul trasporto locale
Aosta-Ivrea, non va bene sulla lunga percorrenza Aosta-Torino. Ci
si dice: "ma possiamo accoppiare 2 o 3 "Minuetti" in modo da fare
un convoglio"; è vero, si può fare, però è vero anche che il
"Minuetto" non è stato concepito e costruito per essere accoppiato,
tant'è vero che non si può comunicare da un treno all'altro. Il
"Minuetto" è un treno che è fatto per andare da solo, con la sua
caratteristica, ed è un TBF e non un TAF e, mentre noi abbiamo
bisogno di un TBF sull'Aosta/Pré-Saint-Didier e sull'Aosta-Ivrea,
abbiamo bisogno dei TAF sull'Aosta-Torino. Vanno bene quindi alcuni
"Minuetto" da utilizzare sull'Aosta/Pré-Saint-Didier e
sull'Aosta-Ivrea, non vanno bene, secondo noi, sull'Aosta-Torino.
Bisogna quindi fare una riflessione una volta che vi è il
finanziamento ed è anche per questo che abbiamo chiesto di
discuterne in commissione, perché ci sembra importante che vi sia
una valutazione su che tipo di locomotore andiamo a contribuire ad
acquistare. Perché poi vi è anche un problema che dobbiamo tenere
presente: non acquistiamo come Regione, ma contribuiamo con un 30%
ad un acquisto che presumo farà "Trenitalia", quindi ci dovrà
essere una convenzione che ci dirà come "Trenitalia" poi gestisce
questi treni che acquista con il contributo della Regione, per
essere garantiti che siano utilizzati sulla nostra linea che ci
interessa. Questo deve risultare da una convenzione che è bene sia
discussa in commissione, è necessario quindi vi sia una valutazione
rispetto ai risvolti in positivo che avremo come Regione da questo
contributo all'acquisto di treni; sarebbe evidentemente assurdo che
contribuissimo e poi non avessimo un beneficio, perché magari
vengono utilizzati in altre zone del compartimento ferroviario o
dove serve a "Trenitalia".
Vi è poi un aspetto ulteriore - evocato in commissione -
riguardante la tipologia di questo materiale rotabile, che pone dei
punti interrogativi, perché abbiamo una linea che può funzionare
ora solo con mezzi "diesel"; sulla tratta Chivasso-Ivrea sono
iniziati i lavori di elettrificazione, quindi nel giro di un anno
ci sarà una linea elettrificata da Chivasso a Ivrea e vi saranno i
"Minuetti" che faranno servizio Torino-Ivrea: quelli della Regione
Piemonte saranno elettrici, ma non potranno venire in Valle
d'Aosta. Si pone quindi il problema: noi che "Minuetti" prenderemo?
Prenderemo "Minuetti diesel" - e allora potremo fare servizio sulla
nostra tratta fino a Pré-Saint-Didier, però ci sarà il problema a
valle - oppure saranno "Minuetti" elettrici, oppure in parte
elettrici e in parte "diesel"? Vi è tutto un ragionamento da fare,
anche alla luce delle scelte che si opereranno rispetto
all'elettrificazione o meno della tratta valdostana; siccome questi
treni, una volta che abbiamo contribuito all'acquisto e che abbiamo
un diritto acquisito, rimarranno in uso per decenni alla Valle
d'Aosta, è bene prefigurare lo scenario verso il quale andiamo.
Noi ribadiamo il nostro giudizio positivo e voteremo
favorevolmente questo disegno di legge, però vi è una riflessione
da fare molto attenta sul tipo di materiale rotabile da acquistare
affinché sia conforme alle nostre esigenze; riteniamo che su questo
ci debba essere un approfondimento in commissione come previsto
dalla norma di legge, come emendata dalla commissione.
Président - La parole au Conseiller Frassy.
Frassy (CdL) - Intervengo brevemente per annunciare la
presentazione di un ordine del giorno, che riteniamo importante
nell'ambito di questo documento legislativo per una parte delle
ragioni emerse dalle riflessioni di chi mi ha preceduto, nel senso
che qui stiamo facendo un investimento, ma non abbiamo in questo
momento la certezza di come tale investimento potrà essere gestito
e quale ritorno avrà per la comunità valdostana. È vero che
contribuiamo in una parte minimale rispetto al costo complessivo,
ma è altrettanto vero che nel settore dei trasporti, quando l'ente
pubblico interviene, lo fa sempre in funzione di una previsione di
indirizzo rispetto alle scelte di politica trasportistica. Pensiamo
allora che, in assenza di una ridefinizione del tracciato
ferroviario dell'Aosta-Torino, si debba verificare con i
responsabili dei 2 enti ferroviari se vi siano i presupposti per
ridefinire il numero delle fermate intermedie, perlomeno sui treni
che maggiormente possono interessare la nostra Regione.
Depositiamo un ordine del giorno nel quale si invita l'Assessore
a verificare la possibilità di limitare le fermate in territorio
piemontese alle stazioni di Ivrea e Chivasso. Può sembrare
paradossale, ma mi sembra che non tutti i treni abbiano questo tipo
di corsia preferenziale nel percorrere la tratta che da Aosta ci
congiunge al capoluogo piemontese.
Ordine del giorno
Il Consiglio regionale della Valle d'Aosta
Premesso:
- che con l'approvazione del disegno di legge n. 35 la
Regione viene autorizzata a concorrere alle spese necessarie per
l'acquisto di nuovo materiale rotabile da utilizzare sulla tratta
ferroviaria tra Aosta e Torino;
- che le risorse finanziarie impegnate sono consistenti,
ammontando a 9.450.000 € nel triennio 2004-2006, e sono finalizzate
ad assicurare maggiori livelli di affidabilità e di comodità agli
utenti interessati dal servizio;
- che la Regione Piemonte non ha previsto investimenti sulla
tratta in oggetto;
- che, per ottimizzare i collegamenti tra i principali centri
del tracciato e soprattutto per agevolare gli spostamenti dei
pendolari, è necessario ridurre i tempi di percorrenza lungo la
tratta ferroviaria in questione;
Impegna
l'Assessore regionale competente a ridefinire, di concerto
con i responsabili degli enti ferroviari a ciò preposti, il numero
delle fermate intermedie sul territorio piemontese, limitandolo
alle sole stazioni di Ivrea e di Chivasso.
F.to: Frassy - Tibaldi
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Ringrazio molto il relatore per le sue parole.
Compreremo i treni giusti e presenteremo la scelta in commissione
per dimostrare come le preoccupazioni del collega Riccarand siano
infondate. Tutto ciò avverrà alla luce del sole, quindi credo che
avremo le buone motivazioni per spiegare il perché in una prima
fase non abbiamo alternative all'acquisto del "Minuetto", senza
nessun problema di creare dei convogli, e siamo di fronte a
rarissimi casi in cui si dovranno usare altri treni. Speriamo - e
lo metteremo nel contratto - di poter scambiare alcuni di questi
treni con il nuovo treno della "Bombardier", che è "bifuel", cioè
funziona sia "diesel", sia elettrico, sempre che nel frattempo - ma
la prospettiva è molto distante nel tempo - si possa arrivare ad
un'elettrificazione della linea, ma questo comporterà alcuni anni.
Nel frattempo credo si possa accettare il fatto che andiamo a fare
un investimento che complessivamente è di 31 milioni di euro, di
cui 9 contribuiti dalla Regione Valle d'Aosta; la Regione Piemonte,
per capirci, ha comprato 44 "Minuetti" per le proprie linee.
Per quel che riguarda l'ordine del giorno, credo che, per una
questione di buon vicinato con la Regione Piemonte, visto che una
serie di rapporti devono essere instaurati fra noi e l'Assessore
Casoni della "Giunta Ghigo", sarebbe oggi improduttivo da parte
nostra dire quali devono essere le fermate intermedie. Già molti
treni vanno da Ivrea a Chivasso senza fermata, l'esercizio si
modificherà anche con l'elettrificazione, quindi credo, per una
questione di buon vicinato con la Regione Piemonte, che non viene
neanche citata negli impegni, che su questa mozione ci si possa
astenere.
Président - La parole au Conseiller Sandri.
Sandri (GV-DS-PSE) - Intervengo brevemente per annunciare il
voto favorevole del nostro gruppo, per evidenziare solo il
carattere innovativo di questa legge, nel senso che, in modo molto
più fermo rispetto al passato, questa Amministrazione sta
investendo in modo concreto nel trasporto collettivo, in
particolare su quello ferroviario. Oggi siamo agli inizi di questo
lavoro, che ha dato già alcuni grossi frutti grazie all'impegno
dell'Assessore Caveri a mettere allo stesso tavolo "Ferrovie dello
Stato", la Regione Piemonte, Ministeri... ma credo si siano poste
delle basi solide e fruttuose per un lavoro strategico, che
necessita di un periodo lungo per la sua attuazione.
Mi interessava uscire dalla polemica sul materiale rotabile,
naturalmente sono anche questioni tecniche su cui sarebbe oggi
difficile avere tutti gli elementi utili, per una delimitazione più
precisa rispetto a una definizione che viene spesso fatta
dall'opposizione sulla linea ferroviaria Aosta/Pré-Saint-Didier.
Questa linea ferroviaria, se la chiamiamo Aosta/Pré-Saint-Didier,
non avrà un grande futuro perché non ha un grande presente e anche
nei banchi della maggioranza vi è chi esprime grosse perplessità
sullo stato di questa ferrovia. Dobbiamo però tenere conto che
forse è all'ordine del giorno cominciare a pensare alla ferrovia da
Nus a Arvier, cioè utilizzare questo asse ferroviario, che ormai
attraversa molti centri abitati su tale tratta, per la cosiddetta
"metropolitana leggera", perché davvero lì interseca un ampio
numero di centri abitati e potrebbe svolgere un ruolo molto
importante. Naturalmente questa è "carne al fuoco" che mettiamo nel
dibattito e che porterà sicuramente nei prossimi anni a fare
interventi anche su questo tema. Un ringraziamento particolare al
Governo regionale per avere già pensato a togliere 11 caselli in
tale prima parte di lavoro; questo, che apparentemente sembra una
cosa di poca importanza, avrà una grande rilevanza nel ridurre i
cronici ritardi di cui tale ferrovia, purtroppo, è affetta.
Président - La parole au Conseiller La Torre.
La Torre (FA) - Per annunciare il voto favorevole del nostro
gruppo e per ribadire il voto espresso dal nostro Capogruppo nei
lavori della commissione, quindi non possiamo che essere
soddisfatti dell'esito di questa deliberazione.
Président - S'il n'y a pas d'autres interventions, je ferme la
discussion générale. Je rappelle que la IIe Commission a donné son
avis favorable, ainsi que la IVe avec la présentation d'un
amendement; pardon... il y a l'ordre du jour présenté par les
Conseillers Frassy et Tibaldi, je le soumets au vote:
Conseillers présents: 27
Votants: 1
Pour: 1
Abstentions: 26 (Borre, Caveri, Cerise, Cesal, Charles Teresa,
Curtaz, Ferraris, Fey, Fiou, Fosson, La Torre, Maquignaz,
Marguerettaz, Nicco, Pastoret, Perrin, Perron, Praduroux,
Riccarand, Rini, Salzone, Sandri, Squarzino Secondina, Stacchetti,
Vicquéry, Viérin Adriana)
Le Conseil n'approuve pas.
Président - A l'article 1er il y a l'amendement de la IVe
Commission, dont je donne lecture:
Emendamento
Il comma 2 dell'articolo 1 è sostituito dal seguente:
"2. Dopo l'articolo 6 della l.r. 15/1992 è inserito il
seguente:
"Articolo 6bis
(Concorso nelle spese di acquisto di nuovo materiale
rotabile)
1. Oggetto particolare del finanziamento di spesa di cui
all'articolo 1 è il concorso nelle spese necessarie all'acquisto di
nuovo materiale rotabile che possa essere utilizzato sulla tratta
ferroviaria tra Aosta e Torino e sulla tratta ferroviaria tra Aosta
e Pré-Saint-Didier.
2. Il concorso nelle spese di cui al comma 1 non può eccedere
il 30 per cento della spesa effettivamente sostenuta ed è approvato
dalla Giunta regionale con propria deliberazione, sentita la
Commissione consiliare competente.""
Je soumets au vote l'article 1er dans le texte ainsi amendé:
Articolo 1
(Modificazioni alla legge regionale 7 aprile 1992, n.
15)
1. Il comma 2 dell'articolo 1 della legge regionale 7 aprile
1992, n. 15 (Iniziative per lo sviluppo del servizio ferroviario e
della intermodalità e per la riqualificazione della linea
ferroviaria Aosta-Pré-St-Didier), è sostituito dal
seguente:
"2. Le azioni indicate negli articoli 2, 3, 4, 5, 6 e 6bis
costituiscono oggetti particolari del finanziamento di cui al comma
1.".
2. Dopo l'articolo 6 della l.r. 15/1992 è inserito il
seguente:
"Articolo 6bis
(Concorso nelle spese di acquisto di nuovo materiale
rotabile)
1. Oggetto particolare del finanziamento di spesa di cui
all'articolo 1 è il concorso nelle spese necessarie all'acquisto di
nuovo materiale rotabile che possa essere utilizzato sulla tratta
ferroviaria tra Aosta e Torino e sulla tratta ferroviaria tra Aosta
e Pré-Saint-Didier.
2. Il concorso nelle spese di cui al comma 1 non può eccedere
il 30 per cento della spesa effettivamente sostenuta ed è approvato
dalla Giunta regionale con propria deliberazione, sentita la
Commissione consiliare competente.".
3. Al comma 2 dell'articolo 8 della l.r. 15/1992, le parole:
"Il Servizio della comunicazione e trasporti dell'Assessorato
dell'ambiente, territorio e trasporti" sono sostituite dalle
seguenti: "La struttura regionale competente in materia di
trasporti".
Conseillers présents et votants: 27
Pour: 27
Le Conseil approuve à l'unanimité.
Président - Je soumets au vote l'article 2:
Conseillers présents et votants: 27
Pour: 27
Le Conseil approuve à l'unanimité.
Président - Je soumets au vote l'article 3:
Conseillers présents et votants: 27
Pour: 27
Le Conseil approuve à l'unanimité.
Président - Il y a l'amendement présenté par l'Assesseur Caveri
et le Conseiller Praduroux, dont je donne lecture:
Emendamento
Dopo l'articolo 3 è inserito il seguente:
"Articolo 4
(Dichiarazione di urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione."
Je le soumets au vote:
Conseillers présents et votants: 27
Pour: 27
Le Conseil approuve à l'unanimité.
Président - Je soumets au vote le projet de loi dans son
ensemble:
Conseillers présents et votants: 27
Pour: 27
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK