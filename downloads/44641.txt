Consiglio Regionale della Valle d'Aosta - Oggetto del Consiglio n. 1595 del 8 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
ISTRUZIONE PUBBLICA
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1595 del 8 giugno 2022 - Resoconto
OGGETTO N. 1595/XVI - Interrogazione: "Interventi per
arginare la dispersione scolastica e promuovere l'istruzione
universitaria".
Bertin (Presidente) -
Punto n. 17. Risponde l'assessore
Caveri.
Caveri (AV-VdA Unie) -
I dati Istat presi a riferimento
sono quelli che emergono dal Censimento permanente della
popolazione e delle abitazioni, precisamente l'analisi è stata
condotta su di una tabella intitolata "Grado di istruzione per
età". Io ho chiesto all'Università della Valle d'Aosta ovviamente
di analizzare questi dati per una competenza specifica e mi dicono
che non è corretta l'indicazione che il 13,4 è la percentuale di
laureati rispetto alla popolazione, in quanto nel conteggio sono
stati sommati anche i diplomi conseguiti presso gli ITS, gli
istituti tecnici superiori. Questi, nonostante siano titoli ai
quali si accede dopo il conseguimento di un diploma di maturità o
di scuola secondaria di secondo grado di cinque anni, non sono
comunque assimilabili a titoli universitari, quindi non dovrebbero
essere conteggiati.
L'analisi prende a riferimento tutta la popolazione che ha
aderito al Censimento permanente della popolazione e delle
abitazioni la quale, per quanto rappresentativa, rappresenta un
campione piuttosto piccolo della popolazione totale suddivisa per
regione di residenza. A livello regionale i dati vengono suddivisi
per regione di residenza, come dicevo, quindi per quanto concerne
la Valle d'Aosta, si includono nel censimento sia i laureati
valdostani che hanno conseguito il titolo presso Univda, sia i
laureati valdostani che hanno conseguito il titolo presso atenei
fuori regione, sia come dicevo il titolo ITS. Nel nord-ovest e in
altre regioni gli ITS sono stati attivati in quanto sono molto
richiesti dalle aziende; noi abbiamo dei
voucher
che
consentono ai ragazzi di poterci andare. L'analisi poi non tiene
conto dell'anno di conseguimento del titolo, ma somma tutti i
possessori di tali titoli nell'anno del censimento. In ultimo, ma
non per importanza, il denominatore è riferito a classi di età dai
nove anni in su, quindi è ovvio che questo dato viene in qualche
maniera falsato dal fatto che ci sono anche persone in età molto
bassa. Infine, come per tutte le statistiche di questo tipo, la
nostra regione è comunque penalizzate dai piccoli numeri. Infatti,
se noi guardiamo la classifica da cui lei ha estratto la Valle
d'Aosta, la Provincia autonoma di Bolzano si colloca all'ultimo
posto della classifica, per quanto abbia un'università che vanta
una trentina di corsi universitari e post-laurea, rispetto ai
nostri sei corsi di laurea e laurea magistrale.
Per quanto riguarda le iniziative messe in campo per aumentare i
soggetti laureati nella nostra regione, l'Univda ha promosso negli
anni passati varie iniziative di orientamento presso le istituzioni
scolastiche regionali, lezioni all'Università della Valle d'Aosta
per gli studenti dell'ultimo anno delle scuole superiori, "Rising
Star", stella nascente, al Forte di Bard, che è una manifestazione
apposita e poi gli
open day
, quando cioè è possibile - per
chi fosse interessato - visitare l'Università della Valle
d'Aosta.
Anche nel periodo pandemico l'attività di orientamento ha
continuato da remoto, con varie iniziative analoghe agli open day e
partecipazione ai saloni di orientamento, nonché qualche attività
di open day anche in presenza. Con l'allentamento delle procedure
di confinamento, l'Univda ha ripreso anche le iniziative in
presenza e ha mandato i suoi studenti e docenti
all'
infopoint
della Fiera di Sant'Orso e al Salone del libro
di Torino. Il 15 luglio ci sarà l'open day presso la sede di Strada
Cappuccini e l'ufficio orientamento è sempre disponibile per
eventuali informazioni. Si rammenta infine che è possibile anche
prenotare colloqui individuali.
Potrei aggiungere grossomodo gli stessi argomenti che ho già
sollevato nella risposta al consigliere Rollandin: ci sono poi
tutte le borse di studio che, ovviamente, non valgono
esclusivamente per l'Università della Valle d'Aosta, ma anche per
coloro che vanno a fare l'università al di fuori della nostra
Valle.
Credo però, rispondendo invece a questa parte a braccio e senza
il testo scritto che mi è stato preparato, che la questione che lei
pone, quella della dispersione scolastica, sia uno dei temi più
importanti. Nelle settimane scorse si sono svolti in diverse
località della Valle, io ho partecipato ad Aosta e poi a Verrès,
degli incontri molto interessanti nell'ambito di un fondo
comunitario all'interno di Interreg di un progetto che si chiama
P.R.I.MO, cioè c'è stato un confronto tra le realtà valdostane e le
realtà francesi per capire come mai ancora oggi siamo di fronte a
fenomeni di abbandono scolastico. Lei usa il termine "dispersione",
perché in effetti ci sono due fenomeni: da una parte c'è
l'abbandono, quindi ragazzi che raggiunti i 16 anni troncano con il
mondo della scuola. Il lavoro che stiamo facendo con il mio vicino
di banco che si occupa della formazione professionale - faremo
l'orientamento assieme quest'anno - è proprio per cercare di far
capire che delle volte, se uno va male al liceo, può benissimo
iscriversi ai corsi di formazione professionale da elettricista o
da informatico, cosa che non è sempre così banale, anche perché
purtroppo nella mentalità - lo vediamo nelle iscrizioni attuali
alle scuole valide per l'anno prossimo - si continua a ritenere,
forse perché è un titolo di studio riconosciuto, questa è una
vecchia polemica, il diploma come un elemento assolutamente mitico,
quando invece esistono un sacco di mestieri che possono consentire
di poter fare le cose. Questa questione delle passerelle è
sicuramente importante. L'altra questione è invece l'abbandono, che
è qualche cosa di diverso. Ci si trova a 16-17 anni sballottati, si
va magari ai corsi serali del CRIA dove magari ragazzi di 16-17
anni si trovano con persone di 40-50 anni, che con il CRIA fanno
quello che fu fatto 30-40 anni fa con le 150 ore; allora si
raggiungeva la terza media, oggi si raggiunge il diploma.
Il tema poi alla fine è valido e ruota attorno alla questione
capitale dell'orientamento. Quando tu finisci quella che io chiamo
ancora terza media, oggi le dizioni sono un po' diverse, ma quando
tu la finisci hai un orientamento che ti dice quale scuola
superiore fare. Riteniamo che questo, per il momento, non sia
ancora efficace, perché molto spesso si sbaglia a scegliere la
scuola e la stessa cosa purtroppo avviene anche nel momento in cui
si fa la maturità e bisogna decidere a quale facoltà universitaria
iscriversi.
Quindi è vero che questa questione dell'università oggi si può
ritenere essenziale. Una volta bastava il diploma, oggi è indubbio
che per scalare determinati posti di lavoro l'università è
diventata qualche cosa d'importante. Anche qui dobbiamo sforzarci,
da una parte in una logica direi autoctona di valorizzare
l'Università della Valle d'Aosta, e dall'altra, con il diritto allo
studio e la possibilità di ottenere borse di studio, che non sto
qui a declinare perché l'ho fatto prima, bisogna fare in maniera di
poter soddisfare le esigenze e le speranze dei giovani valdostani
che decidono di andare a fare l'università fuori aiutandoli e
supportandoli, perché è chiaro che noi viviamo una situazione di
difficoltà logistica e di lontananza, per cui se uno decide di fare
DAMS a Bologna, comunque dal punto di vista economico per una
famiglia è qualche cosa di estremamente significativo e
pesante.
Sono lieto che lei abbia fatto questa domanda, rilevo ancora che
il dato derivante da questa nuova forma di censimento, che non è
quello che c'era una volta, quando si fissava un certo numero di
anni e si faceva il censimento. Oggi c'è questo censimento sempre
vivo su piccoli campioni, però è indubbio che il problema della
scolarizzazione delle scuole superiori, ma anche dell'università,
resta un tema alla nostra attenzione.
Presidente -
Per la replica il consigliere Manfrin.
Manfrin (LEGA VDA) -
Grazie Assessore. Sui numeri io
credo che ci sia la necessità di comprendere, nel senso che è
corretto il ragionamento che lei fa rispetto alla modifica che le
modalità di censimento hanno avuto nel tempo, ma è altrettanto vero
che gli stessi campioni tendenzialmente vengono anche replicati. È
chiaro che noi siamo una piccola comunità, ma quando si prende un
campione di una comunità, questo rispecchierà quella che è la
dimensione della comunità e restituirà una fotografia che
ovviamente, a meno che non si intervistino tutti gli abitanti di un
certo territorio, non potrà mai rispecchiare al centesimo la
fotografia, ma sicuramente sarà indicativo.
Come lei ha osservato, è indicativo il fatto che siamo collocati
non bene, come ho evidenziato all'interno dell'interrogazione, al
quindicesimo posto tra le ventuno regioni e province autonome
italiane. Ma credo che sia stato chiarito ancora di più da un altro
dato che è emerso, perché giustamente lei ha evidenziato il dato di
Bolzano, ma non le sarà sfuggita immagino anche una tabella che è
stata fatta anche su realtà più piccole, che è quella relativa
all'incidenza del numero di iscritti 2021 sulla popolazione
residente dello stesso anno. Per esempio, realtà molto grandi e
strutturate come l'Università di Urbino, per un paese di 14 mila
abitanti vede 14.984 studenti e quindi un 107,45 percento di
presenza, ma siamo in presenza di un'università che storicamente è
radicata nel territorio. Io ho frequentato la facoltà di
giurisprudenza a Pavia oltre a quella dell'Università della Valle
d'Aosta, quindi sicuramente sono realtà non paragonabili. Ma questa
tabella prende in esame, per esempio, realtà che sono molto più
paragonabili alla nostra, come la città di Enna che ha 25 mila
abitanti e ha 5 mila studenti, quindi circa un 20 percento di
incidenza di iscritti sulla popolazione residente.
La città di Cassino, 35 mila abitanti e 7 mila iscritti, anche
qui circa il 20 percento, e quella di Campobasso, un pochino più
grande della città di Aosta, 47 mila abitanti e anche qui siamo al
17 percento. Il problema è che, messo a confronto con quella che è
la realtà del Comune di Aosta che ha 33 mila abitanti, si vede
restituire una fotografia che, come è stato poi evidenziato dai
giornali, vede poco meno di mille studenti, con un'incidenza del
2,79 percento, quindi decisamente molto bassa e fra le ultime
rispetto a questa classifica. Comunque lo si voglia leggere, è un
dato preoccupante.
La ringrazio per aver fatto questo passaggio, sia per quanto
riguarda la parte di popolazione laureata, sia per quanto riguarda
la dispersione scolastica, quindi sono lieto di sapere che ci sono
anche delle iniziative che vengono pensate per andare in questa
direzione. Credo che sia stato fatto anche un approfondito studio
rispetto a quella che è la dimensione con la quale l'Univda è nata:
un ateneo studiato per 2 mila studenti, ma che 2 mila studenti non
li ha mai raggiunti. Quando ero rappresentante io nel senato
accademico per gli studenti dell'Univda, eravamo circa 1300, se non
sbaglio, con una buona percentuale di persone che venivano da
fuori.
Una realtà che ha bisogno di attenzioni, una realtà che
soprattutto ha bisogno di un contrasto rispetto alla dispersione
scolastica, e giustamente - come ha detto lei - anche
dell'abbandono, perché è chiaro che se a questi numeri non si porrà
rimedio, andremo verso un progressivo scivolamento rispetto alle
classifiche, che non sono soltanto un numero nel quale si colloca
una regione, una città o una provincia, ma sono un dato del proprio
tessuto sociale che evidentemente va sicuramente a detrimento della
generale preparazione della popolazione soprattutto giovane, la
quale si trova a non avere gli strumenti per poter affrontare il
mondo del lavoro, come giustamente è stato ricordato.
Io la ringrazio anche per avere ricordato le iniziative che sono
state messe in campo. Ci auguriamo che queste iniziative possano al
più presto far effetto per poter incidere anche su questa cattiva
classificazione della nostra regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK