Consiglio Regionale della Valle d'Aosta - Oggetto del Consiglio n. 3013 del 3 ottobre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
ASSETTO DEL TERRITORIO
Urbanistica e pianificazione territoriale
NORME DI ATTUAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3013 del 3 ottobre 2007 - Resoconto
OGGETTO N. 3013/XII - Norma di attuazione in materia di
Catasto e di funzioni dell'Avvocatura dello Stato.
(Interpellanza)
Interpellanza
Ricordato che recentemente è stata deliberata dalla
Presidenza del Consiglio la norma di attuazione in merito al
Catasto, che prevede il suo trasferimento alla Regione attraverso
un provvedimento legislativo regionale, che normi anche il rapporto
di tale ufficio con il nostro territorio;
Ricordata inoltre la norma di attuazione in materia di
funzioni dell'Avvocatura dello Stato, che consente alla nostra
Regione di "avvalersi del patrocinio legale e della consulenza
dell'Avvocatura dello Stato" e "di propri dipendenti che abbiano i
requisiti di legge", e che tale possibilità può consentire
importanti risparmi nelle spese legali e nelle consulenze legali
che attualmente gravano i costi del Dipartimento Legislativo e
Legale della nostra Amministrazione;
i sottoscritti Consiglieri regionali
Interpellano
il Governo regionale per conoscere se intenda:
1) predisporre il provvedimento di legge sul Catasto, in modo
da dare certezze al personale che dovrebbe essere trasferito al
Comparto Unico e in modo di delineare la rappresentazione
territoriale dei servizi di tali ufficio;
2) utilizzare le competenze della nostra Regione, per ridurre
significativamente i costi del Dipartimento Legislativo e Legale,
attraverso l'utilizzo del patrocinio legale e della consulenza
dell'Avvocatura dello Stato, nonché di propri dipendenti.
F.to: Sandri - Fontana Carmela
Président
- La parole au Conseiller Sandri.
Sandri (GV-DS-PSE)
- Ringrazio la Presidenza del
Consiglio per avere accettato questa interpellanza, pur avendo 2
parti che hanno in comune solo il fatto che si riferiscono a 2
norme di attuazione, per il resto sono 2 argomenti completamenti
diversi. Ho sfruttato la tradizionale disponibilità della
Presidenza del Consiglio e ringrazio la Giunta che darà
risposta.
I dati sono abbastanza semplici, seppure si riferiscono a 2
tempi completamente diversi, da una parte c'è la norma sul Catasto,
che è norma molto recente e che prevede, così come per quanto
riguarda tutte le altre Regioni italiane, il trasferimento alla
nostra Regione di una larga parte dell'attività dell'Agenzia del
territorio. Credo che in base alla norma di attuazione vi sia la
necessità di predisporre un provvedimento legislativo, quindi si
voleva capire con questa interpellanza i tempi e i modi e i
contenuti di tale provvedimento legislativo, in particolare
riferito a 2 questioni: la prima è capire tempi, modi e anche
possibilità di accettare o meno da parte del personale, attualmente
in servizio presso l'Agenzia del territorio di Aosta, di essere
trasferito al comparto unico regionale, capire che termini c'erano
per poter accedere o meno e rifiutare e rimanere sotto il comparto
statale, oppure passare alla Regione; dall'altra parte capire quali
erano i termini per quanto riguarda l'organizzazione territoriale
del Catasto, perché mi sembra di ricordare come vi sia un
particolare rapporto con gli enti locali, capire quanto rimane
concentrato in un servizio accentrato a livello regionale e quanto
invece viene trasferito agli enti locali e a quali enti locali (se
a livello di Comuni o a livello di Comunità montane).
La seconda parte riguarda una norma di attuazione che non è più
tanto recente, credo risalga al 2004: quella dell'Avvocatura dello
Stato. Abbiamo avuto modo negli scorsi Consigli di vedere quanto le
consulenze per la difesa della nostra Regione costino
all'Amministrazione regionale, mi chiedevo se utilizzando questa
norma di attuazione, che prevede la possibilità da parte della
Regione sia di utilizzare il patrocinio legale e di consulenza
dell'Avvocatura dello Stato, ma di poterlo fare anche di propri
dipendenti... consentisse di fare scelte diverse che non quelle di
attribuire all'esterno dell'Amministrazione regionale il patrocinio
legale o il servizio di consulenza in temi legali. Sono grato al
Servizio legale che, diversamente da altri, è stato molto rapido
nel fornirmi i dati in base all'articolo 116 del Regolamento del
Consiglio, non sono cifre rilevantissime, comunque sono delle cifre
abbastanza rilevanti. Abbiamo dei consulenti che tradizionalmente
seguono la Regione, come lo "studio Garancini", che "veleggia" sui
120-130-140mila euro all'anno, e altre consulenze di minore
importo. Per cui vorrei capire se c'era la volontà di attuare
questa seconda norma di attuazione, perché, soprattutto per quanto
riguarda una serie di temi, sfruttare la consulenza dell'Avvocatura
dello Stato potrebbe essere un'abile manovra per poi poter
utilizzare questo tipo di consulenza proprio nei confronti
dell'Amministrazione statale, che non potrebbe smentire qualcosa
che la propria Avvocatura avrebbe già eventualmente definito.
Questi sono i 2 nodi della questione, vi è un'ultima valutazione
che mi sembra importante, che emerge da tale interpellanza, che è
anche di capire quali sono i passaggi successivi, ossia finora noi
parlando di norme di attuazione ci siamo sempre attaccati al fatto
che durante la legislatura precedente la Paritetica non è stata
molto produttiva. Durante questa legislatura nazionale abbiamo
visto delle difficoltà da parte del Consiglio dei ministri
nell'attuare il lavoro della Paritetica, giustamente c'è stata una
forte iniziativa del Presidente Caveri con i Parlamentari per
ovviare a questo, ma, se tutta tale manovra che è stata fatta a
Roma non viene poi onorata dal fatto che conseguentemente si va a
fondo delle questioni, si rischia di non fare una bella figura dal
punto di vista democratico.
Président
- La parole au Président de la Région,
Caveri.
Caveri (UV)
- In effetti, collega Sandri, il "fil rouge"
sono le norme di attuazione, ma io terrò separate le 2 risposte
perché trattano di argomenti diversi.
Per quanto riguarda il primo quesito, ricordo che con decreto
legislativo 3 agosto 2007, n. 142, pubblicato nella Gazzetta
ufficiale il 4 settembre ed in vigore dal 19 settembre, sono state
approvate le norme di attuazione dello Statuto speciale in materia
di Catasto.
A seguito dell'esame preliminare del decreto, che si è concluso
in una prima riunione del 24 luglio, è stato possibile individuare
i seguenti principali adempimenti, che discendono dalla norma in
argomento e per il cui pronto espletamento si sta già operando -
quando dico "pronto" è perché, come noterà, le prime riunioni dei
nostri tecnici sono avvenute ben prima della pubblicazione sulla
Gazzetta ufficiale -: primo, approvazione di una legge regionale
che allochi le funzioni trasferite tra Regione e enti locali;
secondo, sottoscrizione di intesa tra Regione e Amministrazione
finanziaria statale, finalizzata alla revisione degli estimi e del
classamento; terzo, sottoscrizione di intesa tra Stato e Regione
per la definizione delle risorse finanziarie, umane, strumentali e
organizzative da attribuire in forza del trasferimento di funzioni,
l'atto di intesa deve essere perfezionato entro 4 mesi dall'entrata
in vigore della legge regionale; approvazione di norma regionale
per la definizione delle tipologie e degli importi dei tributi
speciali catastali, questo non lo facciamo in piena libertà, ma
tenendo conto degli indirizzi generali.
La ricognizione degli adempimenti sopra elencati, di portata più
ampia rispetto alle finalità indicate nell'interpellanza, ha tra
l'altro evidenziato che, al fine di predisporre lo schema di legge
regionale per l'allocazione delle funzioni trasferite, si rende
innanzitutto necessaria la ricognizione dei processi di produzione
dei servizi e delle correlate attività nei quali dette funzioni si
sostanziano. Di conseguenza si è ritenuto opportuno costituire un
gruppo di lavoro - coordinato dal Segretario generale della Regione
e composto dai dirigenti regionali competenti, nonché da
rappresentanti degli enti locali e dell'Agenzia del territorio -
senza attendere l'entrata in vigore della norma. Alla prima
riunione del gruppo di lavoro, tenutasi il 24 agosto 2007, sono
stati anche invitati i rappresentanti degli ordini professionali
interessati ai servizi catastali, quindi notai, agronomi, geometri,
ingegneri, le diverse categorie, dico geometri, altrimenti il
Consigliere Stacchetti mi sgrida. Gli approfondimenti finora
condotti in seno al gruppo di lavoro si sono sostanziati:
- nell'esame delle differenze tra il conferimento di funzioni
operato dal decreto legislativo n. 112 del 1998 per le Regioni
ordinarie e quello attuato per la nostra Regione, da cui risulta -
come sapevamo - la maggiore ampiezza delle attribuzioni alla Valle
d'Aosta, per quanto concerne la revisione degli estimi e del
classamento, le osservazioni geodetiche, le compensazioni di reti
trigonometriche, i rilievi topografici e la formazione di
cartografie catastali ed infine la potestà - altrove riservata allo
Stato - di stabilire tipologie e importi dei tributi speciali
catastali, e questo è molto importante perché ci servirà per
alimentare economicamente;
- nell'analisi delle aree di operatività dell'Agenzia in Valle
d'Aosta (Catasto, Osservatorio mercato immobiliare, Conservatoria
dei registri immobiliari, servizi tecnici erariali, altri
"business" non istituzionali in ambito estimale). Di esse solamente
quella relativa al Catasto è oggetto del trasferimento di funzioni
dallo Stato alla Regione e agli enti locali;
- nell'organizzazione, con il supporto del Dipartimento sistema
informativo, della ricognizione dei processi di produzione dei
servizi e delle correlate attività, funzionale alla predisposizione
dello schema di legge regionale. Il gruppo di lavoro ha deciso di
utilizzare come metodo il documento "Quadro dei processi del
sistema integrato di gestione del Catasto", allegato al protocollo
d'intesa stipulato tra ANCI e Agenzia del territorio nel giugno
2007. Si è altresì ipotizzato un passaggio graduale delle funzioni
ai Comuni, come peraltro ammesso anche a livello nazionale, così da
poter organizzare il sistema in modo progressivo e senza eccessivi
impatti;
- nell'analisi delle problematiche connesse all'attribuzione,
con atto di intesa Stato/Regione, delle necessarie risorse
finanziarie, umane, strumentali e organizzative. In forza
dell'articolo 3, comma 4, della norma di attuazione, il personale
in servizio presso l'ufficio di Aosta dell'Agenzia del territorio -
e questa è una novità rilevante rispetto all'Ufficio del lavoro, il
collega Ferraris ricorderà quanto si è tribolato per il passaggio
del personale - sarà comandato presso la Regione a decorrere dalla
data di entrata in vigore della legge regionale di allocazione
delle funzioni conferite, nelle more della richiamata intesa
Stato/Regione, unitamente al conferimento in uso gratuito delle
relative risorse strumentali e organizzative. Il personale
attualmente in servizio presso l'ufficio di Aosta consta di 48
unità oltre ad un dirigente, di cui 10 al momento assegnate alla
Conservatoria dei registri immobiliari, ed è articolato in 4
reparti: servizi di "staff", servizi all'utenza, gestione banche
dati, servizi tecnici. La legge regionale potrebbe demandare ad una
serie di provvedimenti attuativi i dettagli tecnici ed
organizzativi attinenti alle risorse umane e strumentali, in modo
da consentire una più accurata valutazione delle ricadute
economiche.
Infine, dopo la pubblicazione del decreto legislativo, per
evitare dubbi interpretativi, si è provveduto a comunicare
formalmente agli enti locali valdostani e all'ANCI che il decreto
legislativo n. 112/1998 non si applica in Valle d'Aosta, per
evitare che qualcuno - come è capitato in passato - prendesse una
via che non era coerente con la norma di attuazione. Emerge dunque
che l'applicazione del decreto legislativo in argomento postula una
serie di adempimenti - più articolati rispetto al solo
provvedimento di legge di cui si parlava - per il cui
completo espletamento l'Amministrazione regionale ha già iniziato
ad operare subito dopo l'approvazione in Consiglio dei ministri e
ben prima della pubblicazione e della formale vigenza del decreto.
In particolare, gli approfondimenti hanno evidenziato che tra le
attività da realizzare deve assegnarsi priorità al censimento e
all'analisi dei processi di produzione dei servizi oggi erogati
dall'Agenzia del territorio, nei quali si sostanziano le funzioni
trasferite, in modo da poter successivamente allocare al livello di
governo ottimale (Regione, Comunità montana, Comune).
Vengo ora all'Avvocatura dello Stato e al patrocinio dei
dipendenti. Per quanto concerne il secondo punto, avente ad oggetto
gli intendimenti del Governo regionale in merito al patrocinio
dell'Avvocatura dello Stato o di propri dipendenti in possesso dei
requisiti di legge, per ridurre significativamente i costi del
Dipartimento legislativo e legale, la risposta non può non essere
preceduta da un breve esame della normativa. Come è noto,
l'articolo 59 della legge 16 maggio 1978, n. 196 - le vecchie norme
di attuazione, il "pacchetto Barbagallo" - è stato oggetto di
modificazione da parte del decreto legislativo 24 febbraio 2004, n.
17. La formulazione previgente stabiliva l'estensione alla Regione
autonoma Valle d'Aosta, ultima rispetto alle altre Regioni ad
autonomia speciale, del patrocinio e della consulenza
dell'Avvocatura dello Stato. Non si trattava tuttavia di un
patrocinio istituzionale o sistematico, atteso che lo stesso
articolo 59 conteneva una norma - non prevista espressamente nelle
leggi relative alle altre Regioni speciali e neppure nell'articolo
10 della legge n. 103 del 1979, riferito al patrocinio
dell'Avvocatura delle Regioni a statuto ordinario - che attribuiva
alla Regione la facoltà di avvalersi del patrocinio di avvocati del
libero foro. La norma quindi già nella sua originaria formulazione
consentiva alla Regione di ricorrere alternativamente
all'Avvocatura dello Stato - salvo che nei casi di conflitto di
interessi con lo Stato, com'è il caso dei giudizi costituzionali -
o ad avvocati liberi professionisti. Il carattere facoltativo del
patrocinio dell'Avvocatura dello Stato è stato accentuato con la
novella del 2004 che ha chiaramente posto in termini di
alternatività, discrezionalmente determinata dalla Regione, il
patrocinio dell'Avvocatura, dei liberi professionisti e dei
professionisti interni, dipendenti della Regione, in possesso dei
requisiti di legge. La novella ha superato il sistema
precedentemente previsto, relativo all'estensione alla Regione dei
principi del Foro dello Stato - operante per le cause davanti alla
giurisdizione ordinaria - e delle notifiche degli atti giudiziari
presso gli uffici dell'Avvocatura competente. Come lei sa, il Foro
erariale prima era Torino. Negli anni il ricorso al patrocinio
dell'Avvocatura è stato sempre meno frequente. Le ragioni di tale
scelta, legittima in ragione della facoltatività del patrocinio
dell'Avvocatura, sono molteplici. In sintesi le stesse devono
essere rinvenute nel ruolo stesso dell'Avvocatura, organo statale,
articolato in uffici territoriali, storicamente preposto, almeno
all'origine, alla rappresentanza e difesa in giudizio delle sole
Amministrazioni dello Stato, nonché nel ruolo delle Regioni, enti
autonomi per eccellenza, cui poco si attagliano i vincoli
conseguenti alla scelta del patrocinio dell'Avvocatura (non a caso
la già citata legge n. 103 del 1979 detta disposizioni per i casi
di divergenza nella gestione della lite che possano insorgere tra
Avvocatura e Regione). Ruoli che certo hanno condizionato i
rapporti e che nel tempo hanno messo in evidenza la scarsa
efficacia dello strumento rispetto all'obiettivo primario di tutela
e salvaguardia in ogni ambito e settore degli interessi della
Regione, riconosciuta - ci tengo a dirlo perché ho avuto un
incontro con l'Avvocato generale dello Stato di Torino - dalla
stessa Avvocatura, nel corso di un incontro svoltosi a Torino in
data 18 ottobre 2005 tra il sottoscritto, il Coordinatore del
Dipartimento legislativo e legale - all'epoca il dott. Curto - e
l'Avvocato generale dell'Avvocatura distrettuale dello Stato, lo
stesso Avvocato generale ha sostenuto la non praticabilità della
gestione sistematica del patrocinio della Regione da parte
dell'Avvocatura dello Stato, fatte salve le questioni di maggiore
rilevanza: questo è dovuto ai tagli della finanziaria, al fatto che
l'Avvocatura dello Stato è a Torino, non c'è una sede decentrata in
Valle d'Aosta, non ci sono i soldi per poterla realizzare. Prova ne
è la tendenza generale delle Regioni ordinarie a rinunciare al
patrocinio istituzionale dell'Avvocatura e, per le Regioni
speciali, il passaggio sempre più netto di tutte, comprese le
Province autonome, alla facoltatività del patrocinio. Alla scelta
sempre meno frequente per l'Avvocatura ha forse anche contribuito
il superamento nel nostro caso del principio del Foro dello Stato
che ha di fatto attenuato l'interesse della Regione - ossia prima
il Foro erariale era a Torino - almeno sotto il profilo
territoriale rispetto al sistema del patrocinio
dell'Avvocatura.
Quanto all'altro aspetto, vale a dire il patrocinio affidato ad
avvocati interni, dipendenti della Regione, occorre innanzitutto
premettere che si tratta di una novità introdotta dalla norma di
attuazione del 2004. Vero è che, presumibilmente, nulla anche in
passato avrebbe impedito la costituzione di un'Avvocatura interna,
alternativa all'Avvocatura dello Stato o ai liberi professionisti.
Sta di fatto che almeno finora la Regione non si è mai dotata di
una propria Avvocatura. La Regione potrebbe quindi, confortata
dall'esplicita previsione legislativa, intraprendere questa strada.
Il problema è che un'Avvocatura non si costruisce dall'oggi al
domani, si tratta di una scelta organizzativa forte che presuppone
una completa riorganizzazione dell'area legale (attualmente dedita,
oltre alla gestione del contenzioso, stragiudiziale e giudiziale,
anche ad un'imponente attività di consulenza e supporto giuridici,
finalizzati, per quanto possibile, ad evitare il sorgere di
contenziosi). Sarebbe poi necessaria la costituzione di un ruolo
professionale specifico, riservato ai dipendenti professionisti,
iscritti nell'elenco speciale di cui all'articolo 3 del regio
decreto legge n. 1578 del 1933, cui affidare in via generale le
funzioni di patrocinio dell'Ente, con la previsione di particolari
riconoscimenti sotto il profilo dello "status" giuridico e del
trattamento economico, quest'ultimo per quanto attiene alle
modalità di corresponsione dei diritti e degli onorari. È infine
opportuno ricordare che l'esperienza acquisita negli anni ha
consentito al Dipartimento legale di migliorare le procedure, non
solo per rendere più efficiente la difesa degli interessi della
Regione, ma anche per ridurre i costi afferenti alle spese legali,
la cui congruità è sottoposta a rigoroso scrutinio da parte degli
uffici e la cui rilevanza deve essere in ogni caso rapportata al
numero e al valore dei giudizi nei quali è parte un ente complesso
e importante come la Regione. Si pensi, in particolare, alla
rappresentanza direttamente assunta dai funzionari dell'Ufficio
legale nei casi in cui essa è consentita dalla legge e in relazione
alla complessità o rilevanza della controversia, ad esempio nei
giudizi di primo grado relativi alle controversie di pubblico
impiego, nei giudizi per l'insinuazione tardiva dei crediti
dell'Amministrazione o nei giudizi davanti al tribunale
amministrativo in materia di diritto di accesso. Si pensi anche,
più di recente, all'assunzione diretta delle funzioni di
domiciliazione delle controversie davanti al TAR nei casi di
patrocinio affidato ad avvocati appartenenti a fori diversi da
quello di Aosta o all'implementazione delle procedure
amministrative di ingiunzione per il recupero coattivo dei crediti.
Si pensi, infine, alla scelta, nei giudizi risarcitori afferenti a
rischi coperti dall'assicurazione stipulata dalla Regione, di
affidare la gestione della controversia alla compagnia assicurativa
per mezzo di avvocati scelti da quest'ultima, senza oneri
aggiuntivi rispetto al pagamento del premio assicurativo.
Nella sostanza dei fatti oggi sembra di cogliere soprattutto
nell'Avvocatura dello Stato una viva difficoltà di poter avere un
rapporto continuativo, un rapporto fiduciario. In passato avevamo
un avvocato dello Stato, che era un punto di riferimento per la
Regione, questo non è più stato possibile e la ragione per la quale
mi ero recato a Torino era per avere un'indicazione del genere,
smentita dall'Avvocato generale, mentre personalmente ritengo che
l'idea di avere un'avvocatura interna non sia da scartare. Ritengo
peraltro sia molto importante per una decisione del genere rendersi
conto che su cause di un certo rilievo poter fare in modo che i
propri avvocati interni si confrontino con dei legali di peso e di
qualità all'esterno dell'Amministrazione possa anche consentire la
crescita graduale e sempre più forte di questa eventuale Avvocatura
interna.
Presidente
- La parola al Consigliere Sandri.
Sandri (GV-DS-PSE)
- Mi scuso per l'ora tarda, ma devo
dare alcune valutazioni. Premesso che la risposta è stata ampia ed
esaustiva, anzi se fosse possibile avere i testi perché le
citazioni legislative sono state ampie ed interessanti... ma mi
felicito con il Presidente Caveri per la tempestività dimostrata
con la formazione del gruppo di lavoro sul problema del Catasto. È
un dato interessante, anche per le ricadute che questo può avere
sulla Regione, prima di tutto i tributi, che non sono così pochi, e
anche per quanto riguarda il personale, mi sembra di capire che si
vada verso un mantenimento della posizione di statali, con comando
presso l'Amministrazione regionale...
(interruzione del Presidente della Regione, fuori
microfono)
... perfetto. Credo che questi siano dati interessanti, che,
visto che riguardano una cinquantina di persone, rasserenano anche
le aspettative dei lavoratori e quindi non possiamo che apprezzare
il fatto che si stia lavorando con serietà a un tema
particolarmente complesso, perché il Catasto è articolato in tutta
una serie di passaggi e di articolazioni complicate.
La seconda cosa che ho apprezzato è il passaggio graduale ai
Comuni: questo è uno dei temi caldi anche nel resto del Paese, qui
ancora di più diventa fondamentale ragionare molto bene sulla
"governance" di tale sistema, quindi Regioni, Comunità montane,
Comuni. Non ho la soluzione, ma è un tema su cui mi sembra che gli
intendimenti della Giunta corrispondano alle nostre
aspettative.
Per quanto riguarda l'Avvocatura, qui il problema è più
complicato, perché non metto in dubbio le affermazioni del
Presidente, non si può che valutare con dispiacere i risultati
dell'incontro che lei ha avuto a Torino e la convinzione che si è
fatta, perché, al di là del fatto di essere uno Stato, ormai siamo
in una prospettiva europea... ma se questi strumenti fondamentali
della democrazia, come l'Avvocatura dello Stato e altre
istituzioni, per motivi ignobili - il taglio dei fondi - vengono
sminuiti nella loro capacità di operare, è un segno gravissimo del
degrado delle istituzioni sia per lo Stato che per le Regioni. È
evidente che bisognerà che il Presidente della Regione con i
Parlamentari agisca nei confronti del Governo italiano affinché si
vada a cambiare direzione, si rafforzi l'Avvocatura dello Stato
laddove è più importante, ossia sul territorio. Non capisco perché
la Valle d'Aosta non possa avere una sede dell'Avvocatura dello
Stato che sia a servizio della nostra Comunità: questo credo sia un
obiettivo non facilmente raggiungibile, sarà più un'utopia, ma è il
punto di riferimento teorico di tale provvedimento.
Sono invece contento e ho apprezzato la risposta del Presidente
in merito al discorso dell'Avvocatura interna. Nessuno pensa che
sia un percorso facile, veloce, privo di ostacoli; è un fatto
complesso, ma la disponibilità ad avviare un ragionamento su questo
percorso non può che essere valutata positivamente. Credo vi siano
delle difficoltà, per esempio una parte dei contenziosi della
Regione è in difesa o in accusa rispetto a dei dipendenti, quindi
ci potrebbero essere dei conflitti di interesse. Sicuramente vi è
tutto da inventare e il fatto che per una parte del percorso siano
associati ad avvocati di grande esperienza non è un dato negativo,
ma se la volontà è di andare in tale direzione, non possiamo che
salutare tale decisione in modo positivo e credo che questo porterà
a dei vantaggi all'Amministrazione regionale, fra cui vantaggi di
tipo economico che non sono solo sul conto di bilancio, ma che sono
anche la possibilità di dare a dei giovani valdostani laureati in
giurisprudenza, che hanno fatto tutto il percorso per raggiungere i
requisiti previsti dalla legge e che riuscissero a vincere il
concorso in Regione, di poter fare una carriera importante dal
punto di vista professionale nell'Amministrazione regionale: questo
credo possa dare occasione a dei giovani di poter esprimere le
proprie capacità e potenzialità e penso che questo sia un auspicio
che tutti condividiamo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK