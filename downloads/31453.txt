Consiglio Regionale della Valle d'Aosta - Oggetto del Consiglio n. 516 del 16 aprile 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 516 del 16 aprile 2009 - Resoconto
OGGETTO N. 516/XIII - Approvazione di mozione: "Dissenso
all'ipotesi di raddoppio del Traforo del Monte Bianco".
Mozione
Rilevato che ricorre quest'anno il decennale del rogo nel
Tunnel del Monte Bianco;
Tenuto conto dell'importanza di tale Tunnel per il
mantenimento e lo sviluppo delle fondamentali comunicazioni e
relazioni istituzionali, culturali ed economiche;
Preso atto delle dichiarazioni in merito al traforo del Monte
Bianco espresse recentemente da alcuni esponenti politici ed in
particolare sull'ipotesi di raddoppio dello stesso;
Considerato che il trasporto odierno e futuro dovrà
incentivare quello su rotaia e non quello su gomma, potenziando
quindi la rete ferroviaria soprattutto per i transiti
internazionali e interregionali;
Ribadite le posizioni politiche fermamente assunte in passato
dal Consiglio regionale in merito all'assoluta contrarietà nei
confronti del raddoppio del Traforo del Monte Bianco;
Il Consiglio regionale
Impegna
il Presidente della Regione a riaffermare l'assoluta
contrarietà nei confronti del raddoppio del Traforo del Monte
Bianco nelle sedi istituzionali opportune per le motivazioni
esplicitate in premessa ed inoltre impegna la Giunta regionale a
potenziare i dispositivi di monitoraggio della qualità dell'aria,
al fine di regolare con criterio i flussi di traffico.
F.to: Chatrian - Louvin - Bertin
Président
- La parole au Vice-président Chatrian.
Chatrian (VdAV-R)
- Merci, M. le Président.
Il 25
marzo il Consiglio ha commemorato i dieci anni dalla catastrofe.
Dieci anni sono passati, il Consiglio ha approvato tante
risoluzioni, tante mozioni e grandi dibattiti si sono
susseguiti.
Non vuole essere sicuramente una mozione ideologica, vuole
essere solo un ribadire il posizionamento che il Consiglio
regionale ha tenuto in questi anni. Non farò assolutamente il
percorso storico di questo ultimo decennio, ma l'ultima
risoluzione, nell'ottobre 2005, forse la più complessa e la più
omogenea, ribadisce con forza la propria assoluta contrarietà nei
confronti del raddoppio del traforo del Monte Bianco e la necessità
che le ipotesi di realizzazione di ulteriori interventi
strutturali, al fine di garantire migliori condizioni di sicurezza,
siano attentamente approfondite, di concerto con la Regione
autonoma e con le Autorità locali francesi.
Precisato questo, soprattutto per chiarezza, per manifestare il
posizionamento, il ruolo di questo Consiglio e di questi dieci anni
di dibattito e di confronto, non vado oltre. Pur non essendo un
tecnico, considerato il potenziamento di dispositivi di
monitoraggio, che ci sembra il migliore, sui siti dell'ARPA e non
solo, mi sembra di vedere dei criteri discreti, buoni. All'interno
della mozione c'è questo impegno ulteriore che è un ribadire, è un
monitorare - ripeto, non sono un tecnico e non vado oltre -, è un
marcare la posizione chiara, schietta, forte, che il Consiglio
regionale in questi dieci anni ha preso.
Président
- La parole au Président de la Région,
Rollandin.
Rollandin (UV)
- Il tema che è stato ricordato e che è
l'oggetto di questa mozione, al di là del giusto ricordo - come è
stato fatto dal collega Chatrian -, alla tragedia che ha segnato in
modo indelebile per tutti un aspetto doloroso, cioè che l'incidente
può avere degli effetti gravissimi, quell'eccidio credo sia
drammatico e, a distanza di dieci anni, si è voluto commemorare
proprio per non dimenticare, ma si è detto anche qualcosa di più,
per fare tutto il possibile perché il discorso della sicurezza sia
ai massimi livelli.
Credo che la discussione sul traforo del Monte Bianco abbia,
negli anni, avuto due filoni: il primo, legato all'impegno che nel
tempo è stato poi attivato per far sì che il traffico abbia delle
limitazioni, nel senso che si vada verso un traffico compatibile,
con un'aggiunta: che nel momento in cui si è parlato del traffico
pesante in particolare, non abbiamo parlato dei veicoli di
trasporto persone, l'annotazione da parte dei Governi che si sono
succeduti è sempre stata nella direzione di dire: "facciamo il
possibile perché il traffico merci abbia un'alternativa al traffico
su gomma", cioè che in particolare il traffico ferroviario, che è
quello che può vederci interessati, abbia uno sviluppo.
Abbiamo visto, negli anni, che su questo tema c'è stato sempre
un silenzio o, peggio, una mancanza di investimenti; oggi abbiamo
una ferrovia che non si può dire all'altezza delle sue funzioni già
solo per il trasporto persone, tanto meno per il trasporto merci!
Quando c'è stato un piccolo problema con la Cogne, per risolvere il
problema delle loro merci è passato un tempo immemorabile dopo
l'alluvione per cercare di riattivare il collegamento. Dico questo
perché il discorso del traffico pesante è da affrontare con queste
indicazioni, ovvero insistere perché il traffico pesante possa
avere un'alternativa credibile.
È evidente che, al momento, il traffico su gomma ha
un'importanza notevole. Quello che è stato verificato negli anni,
una compatibilità fra il numero di camion possibile con la
tipologia dei camion, anche su questo è stato fatto un lavoro
importante con uno studio in precedenza - sul quale poi il collega
Caveri potrà riferire - per attivare dei meccanismi che
gradualmente ci possano far capire come la presenza di camion che
non siano più gli Euro 0 e gli Euro 1, ma siano addirittura adesso
gli Euro 5, e che per fortuna diminuisca l'impatto sull'ambiente,
dando come possibile un trasporto fino a 1.500-1.600 camion al
giorno: questo sotto il profilo del traffico.
Non va quindi confuso il discorso che è oggetto della mozione
con su che cosa si fa in merito all'eventuale raddoppio del traforo
del Monte Bianco. Se il raddoppio del traforo del Monte Bianco lo
si intende collegato con l'aumento del traffico e quindi aumentiamo
la capacità di trasporto e quindi, di fatto, andiamo nella
direzione di aumentare la presenza dei camion, su questo credo che
non ci siano state mai delle discussioni; il discorso è: non siamo
indirizzati verso questa linea. Diverso è immaginare la sicurezza
del traforo del Monte Bianco rapportata con quello che stanno
facendo in tutti i trafori esistenti. Sul traforo del Fréjus stanno
facendo una canna di sicurezza perché non possono fare in altro
modo; per il Traforo del Gran San Bernardo si sta pensando ad un
tunnel di sicurezza, di cui speriamo possano partire al più presto
i lavori, finalmente sono arrivate le assicurazioni anche da parte
del ministero per la quota parte dei finanziamenti che sono stati
già previsti da lungo tempo. Se quindi andiamo verso l'altro
discorso, non al raddoppio del traforo del Monte Bianco letto come
raddoppio o aumento del traffico, che è un indirizzo che non ci
interessa e su cui siamo contrari perché vogliamo che il traffico
su gomma si riduca e che si alimenti il traffico alternativo, per
quanto ci riguarda è quello ferroviario anche se purtroppo ha le
difficoltà che lamentavo. Se andiamo invece sul discorso sicurezza
e se si può immaginare qualcosa nell'ambito della stessa, tutti
possono concordare nel senso che oggi la situazione attuale di una
canna unica con andata e ritorno ha sicuramente dei limiti, pur con
tutto quello che è stato fatto per garantire la sicurezza, e oggi
il sistema attuale del tunnel del Monte Bianco è sicuro; però se
vogliamo andare verso un sistema che dia maggiore sicurezza, questo
passa attraverso un discorso di avere un tunnel di sicurezza con
determinate caratteristiche.
Noi riteniamo che parlare di raddoppio del traforo del Monte
Bianco nell'ottica di lasciare ipotizzare un aumento di traffico
sicuramente non è l'indirizzo su cui si vuole andare; diverso è
nell'eventualità che ci venga proposto un discorso per aumentare la
sicurezza, che vada nella direzione di dividere l'andata dal
ritorno o un tunnel di sicurezza come si sta facendo per il traforo
del Gran San Bernardo, perché nel qual caso c'è la possibilità di
discuterne e vedere con quale impatto e con quali finanziamenti
questo verrà fatto. Negli anni ci sono stati da parte dei ministeri
delle situazioni non sempre omogenee fra il pensiero del Governo
italiano e il pensiero del Governo francese; c'è stato un momento
in cui il nostro Governo aveva presentato un'ipotesi di raddoppio e
il Governo francese aveva detto che non c'era alcuna volontà di
aderire a questo progetto, tanto che il progetto si è fermato. Ad
oggi non ci sono nuove prese di posizione ufficiali, pertanto
dovremo discutere con quale logica venga presa in considerazione
una modifica della viabilità sotto il Monte Bianco. Va aggiunto che
ci auguriamo che ci sia anche la conclusione dei lavori della
connessione fra il tratto autostradale come è arrivato adesso fino
al Bianco, perché quel collegamento ad oggi non è realizzato. Chi
era su questi banchi nei tempi si ricorda del dibattito sulla
"collina dei ciliegi", che era un progetto molto interessante sotto
il profilo ambientale, ma che non si è realizzato per diverse
ragioni; oggi siamo ancora ad una discussione su chi lo fa, perché
nel frattempo quella che doveva essere una convenzione fra la Monte
Bianco e la RAV è saltata, quindi non si sa ancora chi e come debba
realizzare questo ultimo tratto di collegamento tra l'uscita del
traforo e l'inizio dell'autostrada gestita dalla RAV per quanto
riguarda la Courmayeur/Aosta. Su questo riteniamo che ci sia una
posizione molto chiara per quanto riguarda la situazione del
traffico e il conseguente impegno, mentre sulla sicurezza siamo per
attivare tutti i meccanismi che possano dare il massimo di
sicurezza autostradale e soprattutto per quanto riguarda il tunnel.
Nel momento in cui ci fossero idee in questo senso, credo che
saremmo disponibili a valutarle con questa ottica di garanzia e di
sicurezza massima per un'opera impegnativa come è il traforo del
Monte Bianco.
Président
- La parole au Conseiller Caveri.
Caveri (UV)
- Mi sono occupato per tre anni di questa
materia nel mio ruolo di Presidente della Commissione trasporti e
politiche regionali nel Parlamento europeo e sono stati anni non
banali per la nostra Regione, perché è avvenuta questa grande
discussione sul traforo del Monte Bianco, ma direi su tutti i
trafori in Europa a seguito della tragedia del traforo del Monte
Bianco del 1999. Una tragedia che ha aperto gli occhi su una realtà
di grande pericolosità, in particolare nei trafori stradali di
attraversamento di massicci alpini; quindi il massiccio del Monte
Bianco lo era certamente, ma lo erano tutti gli altri trafori e
anche degli altri massicci montagnosi. Qualcuno di voi avrà
percorso i tunnel che dividono Francia e Spagna e si rende conto di
cosa parlo: è stata una costante, quella di una sostanziale
sottovalutazione dei rischi derivanti dai trafori. Questa vicenda
si è incrociata in momenti decisivi di discussione sulla politica
dei trasporti in Europa all'orizzonte - all'epoca si diceva - 2010;
oggi il "libro bianco" si spinge a oltre il 2010, fino al 2020, ed
è stata una discussione pur venata da molti ideologismi, fra questi
l'idea che ci sarebbe stata una crescita smisurata del traffico di
TIR attraverso le Alpi. Invece, oggi, ci rendiamo conto che alcuni
di quegli studi che prevedevano crescite esponenziali lungo gli
assi in particolare del Monte Bianco e del Fréjus sono stati
smentiti non solo dall'attuale crisi economica che ha visto una
riduzione dei TIR in transito, la famosa cifra dei 1.600 che
sembrava sfondabile, oggi è ben distante dalla realtà, ma
soprattutto dal fatto che il grande del traffico si è spostato
sull'asse Autostrada dei fiori, Ventimiglia, Mentone, probabilmente
perché ci sono meno controlli, non si paga il pedaggio dei tunnel,
e via dicendo.
In realtà la politica europea è una politica che tende ad
escludere il raddoppio dei tunnel stradali lungo le Alpi. Fra
l'altro i colleghi Louvin e Cerise ricorderanno un incontro che
avevamo avuto con la Commissaria europea De Palacio l'11 febbraio
2003, quando l'allora Presidente della Regione e l'allora Assessore
ai trasporti, assieme all'allora Europarlamentare, presentarono una
negatività da parte nostra rispetto ad ipotesi che allora
circolavano, sul raddoppio del tunnel del Monte Bianco a fronte di
una sorta di
pressing
delle Autorità italiane, che venne poi
sgonfiato dalle Autorità europee e dai Francesi che all'epoca non
dimostrarono alcun interesse. Anche allora, come oggi, la battaglia
era per fare delle ferrovie attraverso le Alpi; una è in via di
costruzione definitiva, l'asse centrale delle Alpi, il sistema
svizzero Loetschberg San Gottardo, pur in ritardo per l'opera
ciclopica del San Gottardo, che si è dimostrata più complessa
tecnicamente. Inoltre si è sbloccato anche il finanziamento e la
decisione dei due Governi per dare corso all'asse ferroviario
Torino/Lione, mentre all'asse ferroviario del Brennero non sembra
così distante, perché la logica del transito delle Alpi è come i
flussi: se si blocca da un lato si sposta dall'altro, quindi l'idea
di avere una politica coerente sul traffico pesante sulle Alpi è
del tutto logica, perché se non si va da una parte si va
dall'altra.
Credo che se è vero che oggi abbiamo un tunnel monotubo di
grande sicurezza, voi sapete che in caso di disastro le persone
possono scendere sotto l'asse stradale e allontanarsi, mentre il
traforo del Gran San Bernardo non lo consente, ed è la ragione per
cui si è fatto un tunnel di sicurezza; oggi, però, non si può
escludere che l'evoluzione successiva delle tecnologie porti alla
necessità di far viaggiare i mezzi di sicurezza in un tunnel
parallelo di sicurezza e di servizio, sempre che non ci siano
trucchi. In questo momento le popolazioni della Val di Susa
pressano perché temono che il tunnel di sicurezza del Fréjus si
trasformi in un tunnel vero e proprio, che raddoppi l'asse
stradale, cosa a mio avviso abbastanza infondata, perché la
progettualità dei due Paesi è stata chiara. Anche in quel caso i
Francesi hanno detto: "stiamo costruendo un asse ferroviario che
funzionerà nella misura in cui convoglierà le merci, sarebbe
illogico accettare l'ipotesi di avere di nuovo qualcosa che
finirebbe per favorire i TIR".
Credo quindi che la soluzione che è stata prospettata dal
Presidente della Regione sia accettabile, forse varrebbe la pena
fare una breve interruzione per vedere se integrare il documento,
perché è evidente che dove si dice
"il raddoppio del traforo del
Monte Bianco"
, se si intende stradale, la risposta è
assolutamente coerente con tutto un percorso fatto, mentre se si
esclude completamente l'ipotesi che si possa avanzare la nascita di
un piccolo tunnel di sicurezza, se uno va a vedere i progetti del
traforo del Gran San Bernardo capisce cos'è un tunnel di sicurezza,
che è un tunnel più piccolo nella sua sagomatura di quanto sia il
tunnel di passaggio. Ci sono delle interdipendenze, ma ha una
logica di quel genere.
Credo che sia del tutto evidente che la politica che la valle
d'Aosta ha condotto in questi anni è stata importante, ricordo che
le società autostradali contestarono fortemente quel dato dei 1.600
di "tappo" che furono messi sulla base di una serie di valutazioni
tecniche che furono affidate all'ARPA; quindi credo che l'esito del
confronto odierno sia utile perché ribadisce delle posizioni già
assunte, senza chiudere la porta ad una realtà che esiste già nella
direttiva europea sulla sicurezza dei trafori lungo la rete
transeuropea dei trasporti. Non si può negare che i tunnel monotubo
siano più pericolosi dei tunnel a doppio scorrimento,
ça va sans
dire
, è sufficiente percorrerlo anche oggi per rendersi conto
che i gradienti di securizzazione di un tunnel monotubo devono
essere maggiori.
La preoccupazione ricordata dal Presidente Rollandin è quella
che oggi un raddoppio
tout court
del traforo vorrebbe dire
liberi tutti, con gravi preoccupazioni per l'ambiente e per il
carico di TIR che potrebbero transitare attraverso la Valle. Credo
quindi che dire: "teniamo aperta una porta sul tunnel di
sicurezza", possa essere un elemento di buon senso, sapendo che un
progetto di questa portata deve passare attraverso i Governi, i
Paesi e un
placet
della Commissione Europea, oltre che
naturalmente in una logica democratica di questo stesso Consiglio
regionale.
Président
- La parole au Conseiller Rigo.
Rigo (PD)
- Grazie, Presidente. Le preoccupazioni
manifestate nella mozione presentata dal gruppo di Vallée d'Aoste
Vive-Renouveau sono preoccupazioni certe, legittime e di tutti noi,
così come le parole di buon senso espresse dal Presidente della
Regione e l'intervento del collega Caveri, che ha tratteggiato
attraverso un'analisi puntuale i segnali e le attenzioni che
dall'Europa ci arrivano rispetto al nodo dei trasporti, al problema
di come veicolare le merci, salvaguardando il territorio, sono da
condividere.
Credo quindi che la proposta del collega Caveri di una
sospensione del Consiglio, per vedere se è possibile, attraverso la
ragione, avere un documento che possa ricevere un largo consenso da
parte di questa Assemblea, trova l'accordo del nostro gruppo.
Président
- On suspend les travaux du Conseil pendant 15
minutes.
Si dà atto che la seduta è sospesa dalle ore 10,10 alle ore
10,35.
Président
- Nous reprenons nos travaux. On vient de vous
distribuer le nouveau texte sur lequel il y a l'accord des
différentes forces politiques.
La parole au Conseiller Louvin.
Louvin (VdAV-R)
- Grazie, Presidente. Ci sono temi come
questo che, per l'importanza che hanno per l'intera nostra
comunità, devono essere trattati con la dovuta attenzione,
svincolandosi dalle contingenze, ma mantenendo quanto possibile
fermo e preciso l'orientamento che vogliamo assumere. Questo del
traforo del Monte Bianco, tema tornato di attualità dopo le
commemorazioni delle settimane passate, ma in un clima che non deve
risentire emozionalmente di quelle vicende, deve essere affrontato
con assoluta fermezza e razionalità e ci impone di ribadire - vista
la continuità con cui ci esprimiamo - le posizioni che ha già
manifestato in passato il Consiglio regionale.
Il testo che è stato sottoposto alla discussione dal nostro
gruppo si è arricchito di due precisazioni che riteniamo utili e
che non intaccano la sostanza del nostro pensiero, della nostra
proposta che ci trova concordi con quanti hanno sottoscritto questa
nuova formulazione. Vorrei essere preciso sul contenuto - così
rimodulato - della mozione per evitare equivoci. Nel corso della
discussione si sono affrontati vari aspetti della questione del
traforo del Monte Bianco; siamo di fronte ad una situazione di
raggiungimento ormai di un
plateau
di attraversamenti che, a
nostro modo di vedere, non fa ritenere né attuale, né necessaria
l'ipotesi di un raddoppio. Per evitare che questa ipotesi trovi
invece sponda, in qualche modo un canale surrettizio attraverso
discorsi di apparente sicurezza, ma in realtà volti a rafforzare il
volume di traffico attraverso il tunnel, crediamo che sia stato
positivo precisare la posizione di questo Consiglio in ordine alla
"eventuale valutazione di un tunnel di sicurezza"
- si dice
esplicitamente nella nuova formulazione -
"come già sta
avvenendo per il traforo del Gran San Bernardo"
. Su questo
tunnel di sicurezza, che ha un'esclusiva funzione di sicurezza, che
per sagoma e per caratteristiche tecniche non può in alcun modo
essere utilizzato per una circolazione a doppia mandata, il
Consiglio si è espresso unanimemente quando abbiamo portato il
nostro concorso finanziario all'opera, proprio pochi mesi or sono.
In questo momento, quindi, non escludiamo che si possa discutere di
questa eventualità, ma ciò che ci preme, a fronte di posizioni che
erano state legittimamente espresse nelle scorse settimane da
colleghi di questa Assemblea, favorevoli ad una soluzione diversa
che è quella del raddoppio
tout court
del traforo del Monte
Bianco, una soluzione strutturale pesante su cui non da oggi, non
solo la nostra parte politica, ma larghissima parte del Consiglio
regionale ha espresso il proprio chiaro dissenso. Era ed è
necessario fare una puntualizzazione di posizioni politiche e
quando questo Consiglio conferisce - spero lo farà con condivisione
di intenti - al Presidente della Regione l'impegno di riaffermare
l'assoluta contrarietà nei confronti del raddoppio del traforo del
Monte Bianco, pone una pietra di continuità e traccia; anche per
questa legislatura ci auguriamo una posizione ferma dell'Assemblea
su questo tema.
Le motivazioni non sono da ribadire, le ha già introdotte il
collega Chatrian nella presentazione della mozione e mi pare siano
condivise nell'adesione al testo che è sottoposto. Crediamo però
che questa mozione abbia oggi il pregio di rimettere il punto fermo
sulla questione "tunnel del Monte Bianco" di impegnare il nostro
Governo regionale in modo non equivoco sulla questione e di
sottoporre a questa Assemblea l'eventuale futura discussione di
soluzioni che non hanno carattere e possibilità di essere
trasformate in un tunnel con suddivisione di andata e ritorno.
Sappiamo che ogni strumento che è dato all'uomo è dato per essere
usato. È pura
naïveté
immaginare di poter realizzare
strutture di speculare dimensione, quindi un raddoppio sostanziale,
e ipotizzare che non vengano utilizzate appieno dai traffici
commerciali che ci sono e che oggi trovano e devono sempre più
trovare altra direzione. Parliamo di traffici pesanti, di traffici
che devono trovare sulla via ferroviaria e non sulla via stradale
il loro sbocco naturale.
Questa nostra posizione di Consiglio, spero di aver interpretato
anche l'opinione degli altri sottoscrittori del nuovo testo, rimane
e intende rimanere come un punto fermo nel dibattito futuro che,
inevitabilmente, si svilupperà intorno ad eventuali future grandi
opere. Qui la posizione della nostra Regione, del suo Consiglio
regionale e del suo Governo non deve essere soggetta ad alcun tipo
di oscillazione.
Président
- La parole au Conseiller Lattanzi.
Lattanzi (PdL)
- Grazie, Presidente. È comprensibilissima
la motivazione che è alla base di questa iniziativa - mi permetto
di dire - chiaramente politica, perché vuole ribadire alcuni
concetti di posizione assolutamente politici.
Mi sorprende il convinto sostegno dell'Onorevole Caveri a questa
mozione, penso che lo ascolteremo, mi sorprende che dopo si sia
addirittura messo come sottoscrittore. Vedete, in questi giorni
siamo costretti... spero che nessuno, come è già successo, possa
strumentalizzare queste argomentazioni, perché è evidente che si
deve far riferimento alla sicurezza e la sicurezza ha un
significato, quello di proteggere le persone, e in queste ore
stiamo piangendo dei morti nel terremoto in Abruzzo. È iniziato
dopo una prima emergenza il dibattito sulle questioni della
sicurezza, su chi doveva controllare, su chi doveva costruire in
una certa maniera, sui regolamenti che si dovevano seguire, sulle
normative che dal 2005 con il "Governo Berlusconi" tra l'altro
erano state ribadite nelle aree sismiche, dove si prevedeva non
solo di costruire in una certa maniera, ma addirittura di mettere a
norma edifici esistenti. Siamo qui ad evidenziare come sono
crollati quei palazzi costruiti non solo dopo il 2005, ma anche
palazzi che dovevano rappresentare la sicurezza, quello della
Protezione civile, del Governo, del Comune, l'ospedale, i palazzi
che dovrebbero garantire
in primis
la sicurezza! Si fa un
gran parlare in questo momento di queste normative, del rispetto
delle norme di sicurezza, norme di sicurezza che hanno sempre una
sola finalità: quella di proteggere la persona.
Noi, quando già un decennio fa, ancor prima della disgrazia del
rogo, proponemmo il raddoppio del tunnel, sostenemmo che se ci
fossero state le risorse e la volontà di costruire una seconda
galleria a fianco al monotunnel che abbiamo a qualche chilometro da
questo palazzo, sarebbe stato più sicuro che avere un tunnel
solo... poi successero le disgrazie! Non voglio dire che avevamo
allora ragione noi, no, perché non è questo il tema. Il tema è che
la sicurezza si costruisce aumentando le opportunità di traffico in
una monocanna, e chiunque di noi l'attraversa al sabato per andarsi
a fare un giro a Chamonix si rende conto che vi sono sistemi di
sicurezza che rappresentano la prevenzione e garantiscono
l'immediato soccorso in caso di incidente; abbiamo visto l'altro
giorno un tir che si è incendiato nel tunnel, tutto fermato, tutto
sicuro: ma se è tutto così sicuro perché si chiede da parte vostra
la costruzione di un tunnel di sicurezza? Non serve, è già sicuro!
È evidente che si comprende che l'avere un tunnel a fianco di
sicurezza può aumentare il livello di sicurezza di quel tunnel.
Abbiamo sempre sostenuto una cosa molto chiara: siamo per il
raddoppio del tunnel per aumentare i coefficienti di sicurezza, non
abbiamo mai sostenuto la necessità di modificare il regolamento di
traffico per aumentare anche gli introiti - all'epoca si parlava
della Regione - e il numero di camion piuttosto che di auto o di
pullman che potessero entrare in quel tunnel. Abbiamo sempre detto
che due canne sono meglio di una e che, a parità di regolamento,
quindi di traffico e di controllo del traffico, che deve rimanere
rigido così com'è adesso, sarebbe stato meglio avere un tunnel
raddoppiato per una considerazione anche banale. Noi abbiamo, dopo
il tunnel, costruito un'autostrada e stiamo finendo una variante
che ci porterà ad avere all'imbocco del tunnel un'autostrada a
quattro corsie: due in entrata e due in uscita. Inevitabilmente
questa autostrada che oggi collega la Valle d'Aosta al resto
dell'Italia e che può collegare l'Italia al resto d'Europa con
quattro corsie, non ha alcun significato tecnico che si vada a
infilare in un monotunnel che prevede fra l'altro costi di
regolamentazione, di arresto del traffico qui, perché su non si può
andare, perché ci sono solo due corsie e ne arrivano quattro. Non
ha, a nostro avviso, alcun senso tecnico; con tutti gli ingegneri e
gli esperti con cui ci siamo confrontati, la risposta è sempre
stata una e inequivocabile: se ci fossero le risorse, sarebbe
meglio avere due tunnel invece che uno. Tutto il resto è demagogia,
perché il vero fattore è che se avessimo i soldi, sarebbe meglio
avere un tunnel a doppia canna invece che a una canna sola: questo
lo capirebbe un bambino di 5 anni!
Se poi vogliamo sapere se vale la pena fare una spesa di questo
tipo, se non ci sono altre priorità nel Paese, se è giusto andare
dal Governo nazionale e farci dare un investimento di questo tipo
con il CIPE, questa è un'altra faccenda! Ma noi, oggi, ancora una
volta, ci poniamo davanti al problema in maniera a mio avviso
puramente ideologica, così come fu ideologica l'opposizione alla
costruzione dell'autostrada della vostra parte politica che diceva:
"mai le autostrade in Valle d'Aosta"... se non avessimo
l'autostrada saremmo tagliati fuori dal resto del mondo! Credo che
nessun Valdostano, oggi, possa mettere in discussione l'autostrada
che nella parte a nord è decisamente qualificata, perché ritengo
che la parte nord sia una delle più belle autostrade d'Europa, in
quanto per quasi l'80 percento è sotterranea quindi a impatto zero,
tranne il fatto di togliere la terra da lì e metterla da qualche
altra parte, ma per lo più riciclata nella costruzione
dell'autostrada stessa; quindi non c'è alcun senso anche operativo,
strutturale, per dire "no" ideologicamente al raddoppio del tunnel,
sostenendo poi contestualmente che se si potesse fare la galleria
di sicurezza si dovrebbero fare 12 km di galleria per lasciarla
inutilizzata, perché la usiamo solo se ci sono degli incidenti! Ma
ditemi voi se ha senso spendere decine di miliardi di euro per
costruire un tunnel che rimarrebbe sempre inutilizzato, utilizzato
solo in caso di emergenze... ma che senso ha!
E noi vogliamo chiedere al Presidente della Giunta, oggi, di
ribadire la contrarietà anche in presenza di eventuali risorse al
raddoppio del tunnel, ma la disponibilità a costruire 12 km di
tunnel di sicurezza? Ma non siamo solo banali, siamo anche un po'
ridicoli! Se questo Consiglio appoggia questa posizione, noi ne
prendiamo atto. Continuiamo a ribadire che la sicurezza in quel
tunnel si otterrà quando quattro corsie di autostrada si
infileranno in quattro corsie di tunnel, dopodiché se voi dite che
è meglio avere quattro corsie di autostrada su due corsie di
tunnel, mettetevi in mezzo alla corsia quando passano due TIR e
vediamo chi di voi resiste un minuto! Per un minuto state sulla
riga di mezzo di quel tunnel e quanto passeranno gli specchietti a
30 centimetri da un TIR all'altro, voi state lì in mezzo e poi mi
dite che è sicuro... ma che film avete visto?
Ribadiamo la necessità di aumentare la sicurezza di quel tunnel,
di non aumentare il traffico, di tenere regolamentato quel traffico
com'è adesso, con tutti i processi di prevenzione. Se ci fossero le
risorse, però... costruire un tunnel di sicurezza invece che un
tunnel percorribile... sarebbe veramente una lucida follia!
Président
- La parole au Conseiller Rigo.
Rigo (PD)
- Grazie, Presidente. Credo che la breve
sospensione sia stata utile a tutti noi, sia stata utile al
Consiglio, è stata positiva. Alcune volte con la ragione si riesce
a fare sintesi delle posizioni, delle preoccupazioni e anche delle
analisi che sembrano inizialmente divergere.
In questo documento sono state recepite innanzitutto le
indicazioni, le preoccupazioni contenute nella mozione presentata
in Consiglio, così come sono state tradotte nel documento stesso le
ragioni, le osservazioni, le analisi, avanzate in Consiglio
regionale sulla discussione della mozione stessa. Analisi che
portavano un tema principale che era quello della sicurezza, che ci
deve vedere tutti - in prima persona questo Consiglio e il suo
Governo regionale - molto attenti e partecipi. Credo che anche la
doppia canna, o la doppia canna di per sé non possa essere una
ragione in più alla sicurezza; è una ragione in più per aumentare
il traffico commerciale e veicolare. Credo che il tunnel di
sicurezza, quello proposto nel documento, quello a cui ci si
richiama anche rispetto al traforo del Gran San Bernardo, è invece
direttamente collegato alla sicurezza in sé. Questa non credo sia
demagogia o una posizione ideologica, ma è una diversa valutazione
su un tema che ci deve vedere preoccupati, ma che ci deve
sollecitare a dare delle risposte in positivo. Non abbiamo bisogno
di aumentare il traffico commerciale, lo hanno ribadito il
Presidente Rollandin e il collega Caveri, quindi anche l'Europa ha
già scelto di privilegiare altre strutture che non sono quelle del
raddoppio dei trafori, ma sono quelle opportunità offerte da una
mobilità attraverso il treno, che deve essere aumentata e
potenziata.
In questo senso il documento è positivo, perché richiama le
analisi presenti nel Partito Democratico; ci riconosciamo nei tre
punti che sono alla base del documento che ribadisco: la
contrarietà nei confronti del raddoppio del tunnel del Monte
Bianco, la preoccupazione e anche l'attenta discussione di un
eventuale tunnel di sicurezza improntato a questo, e il continuo
monitoraggio - che già esiste - della qualità dell'aria, perché
dobbiamo avere in tempi precisi la capacità di analizzare quello
che succede nella nostra Regione. Ritengo sia positivo che il nuovo
Consiglio regionale, che per la prima volta ha dibattuto questo
tema in questa maniera, con un documento preciso, riaffermi alcuni
principi che sono qui richiamati.
Président
- La parole au Conseiller Agostino.
Agostino (UV)
- Merci, M. le Président. Questo nuovo
testo mi vede favorevole - mentre com'era formulato prima avevo
qualche dubbio - perché si è aggiunto:
"a presentare in
Consiglio la discussione su un eventuale tunnel di sicurezza"
;
infatti la mia motivazione era proprio quella: perché dire "no"
tout court
a un raddoppio del tunnel?... ma non raddoppio
nel senso di raddoppiare il traffico, la mia motivazione era quella
della sicurezza. Giustamente condivido anche l'analisi che ha fatto
il collega Lattanzi, il tunnel come è stato concepito e costruito
nel 1964 è troppo stretto e troppo piccolo per due TIR che si
incrociano: guardate che se non vanno più che piano, rischiano di
toccarsi con i due specchietti retrovisori, oltre al fatto che una
volta ogni 15 giorni viene chiuso per manutenzione il lunedì o la
notte o gran parte del giorno; quindi è prettamente per la
sicurezza! A parte che in questo momento i 1.600 TIR regolamentati
al giorno mi sa che sono in netto calo dal primo dell'anno, per cui
mi pare che questa crisi cominci a farsi sentire, mentre noi
dobbiamo augurarci di mantenerli, perché il calo dei TIR vuol dire
crisi del commercio, del turismo, che possiamo verificare anche
attraverso i passaggi sotto il tunnel; quindi non voglio il
raddoppio del tunnel per aumentare il traffico, ci mancherebbe! Non
ho mica bisogno di aggraziarmi i Verdi nel dire questo, tutt'altro!
L'unica cosa che non penso è proprio quella!
Io voglio il doppio tunnel solamente per la sicurezza e, siccome
nel nuovo testo della mozione viene aggiunta quella frase, sono
sicuramente d'accordo, ma solamente per questioni di sicurezza,
perché se succede qualcosa, c'è un disagio enorme per gli
automobilisti. Mi è successo di fare ore e ore di coda perché c'era
un TIR in avaria... se ci fosse un tunnel di sicurezza a fianco,
sicuramente questo disagio verrebbe a mancare!
Ribadisco il mio voto favorevole a questo nuovo testo della
mozione, perché avevo qualche dubbio a votare a favore del vecchio,
ma ribadisco: non voglio raddoppiare il tunnel, ci mancherebbe
altro, non siamo degli autolesionisti! A parte che i TIR attuali e
quelli futuri, con la nuova tecnologia, saranno sempre meno
inquinanti, quindi non parliamo più degli anni '60-'70 dove per i
TIR, lì dentro, non si vedeva. Sembrava di essere all'acciaieria ad
arco della Cogne... vi siete mai stati? Io sì, vi ho lavorato due
anni, e alle volte non ci si vedeva fra noi, e lì lo stesso: nel
tunnel quando c'erano i TIR che andavano a nafta, allora sì, ma
adesso non siamo più a quei livelli là! Ribadisco quindi il mio
voto favorevole a questa mozione, ma dico anche che in questo
momento dobbiamo quasi sperare di mantenere questo tipo di traffico
che abbiamo, perché stanno diminuendo giorno per giorno.
Grazie.
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente. Secondo me, qui, si
sta argomentando su un paradosso e il paradosso è che si sta
perdendo un sacco di tempo e facendo, come al solito, un sacco di
parole su un qualcosa che non esiste. Perché se ci fosse una
proposta concreta, un'idea più o meno sviluppata di raddoppiare il
tunnel, allora sarebbe naturale che questo Consiglio esprimesse un
suo punto di vista che sarebbe ormai il venticinquesimo, perché
nella scorsa legislatura... quante volte abbiamo affrontato questo
argomento? Poi a fasi alterne, a seconda degli umori del momento,
era più accentuata la contrarietà, alle volte non si metteva la
parola contrario perché non si voleva offendere il governante di
turno, comunque... ma qui si discute del nulla, perché purtroppo
non c'è neppure un'ipotesi di raddoppio! Dico "purtroppo", perché
il Governo italiano mi pare di capire, con tutto l'ostruzionismo
che c'è stato, sia il "Governo Berlusconi" vecchia edizione, sia il
"Governo Prodi", lo hanno ormai stralciato dai grandi piani, la
Valle d'Aosta non ha neppure la fortuna di essere inclusa nei
corridoi internazionali; sì, abbiamo questo vecchio traforo del
1963 che ha la sua canna unica, che ha avuto i problemi che
conosciamo nel 1999 e per il quale ormai è un'eresia parlare di una
possibile opera di raddoppio, e neppure lo Stato italiano più ci
crede! Parliamo quindi di un qualcosa che ci inventiamo noi per
fare un po' di
fumus
e ci riusciamo: di fatto anche stamani
ci stiamo arrovellando il cervello per dire le nostre.
Innanzitutto sarebbe bene avere la consapevolezza che non siamo
nel Paese di Heidi, siamo già l'estrema periferia nord-occidentale
dell'impero di cui ogni tanto ci si ricorda: ah, sì, c'è anche la
Valle d'Aosta, sì, 120mila abitanti che sono al di là della linea
doganale, esistono, parlano, dunque esistono... meno male! Tra
l'altro con l'
handicap
di essere annegati in un'Europa che
ha Regioni più consistenti sotto il profilo socioeconomico, di
essere tagliati fuori dai corridoi internazionali, ma facciamo
dell'autolesionismo, diamoci anche noi le mazzate sugli attributi
sensibili, senza che nessuno proponga alcunché! Questa è una linea
di azione che non è una novità assoluta, l'abbiamo già vissuta,
quando un certo fondamentalismo ambientalista imperversava in
quest'aula e che adesso viene ripreso con più timidezza dai novelli
esponenti di quell'area.
Mi ricordo che il Presidente Caveri, anche lui quando c'erano
queste incursioni fondamentaliste-ambientaliste, prendeva le
distanze dicendo: "evitiamo di parlare di raddoppio in maniera
esplicita"... Oggi però che si trova dall'altra parte del banco
dice: "possiamo anche firmare in prima istanza questa proposta per
cercare un accomodamento", che è forse più ideologico che non
concreto, e lo stesso Caveri lo sa, ma qui non siamo nel Paese di
Heidi, o forse qualcuno continua a credere che siamo nel Paese di
Heidi, sognando il trenino che arriva fin su, magari buca la
montagna e si va dall'altra parte...
Siamo nel 2009, siamo nel terzo millennio... mi rivolgo a chi
sostiene con una certa convinzione questo documento: qui siamo in
un luogo delle Alpi che sarebbe opportuno avesse un'apertura per
essere davvero
carrefour d'Europe
; mi ricordo che 15-20 anni
fa andava di moda definirci
carrefour d'Europe
, dovevamo
essere il crocevia. Purtroppo adesso siamo alla periferia, non so
se ve ne siete accorti, le grandi linee di transito dove la storia
ci insegna sono fiorite le culture e i commerci, gli antichi Romani
non so se avete idea di quella ragnatela di vie di comunicazione
che creavano da Roma
caput mundi
per arrivare fino alla
Bretagna, ai confini con l'Arabia o in Africa, c'era tutta una
ragnatela di vie di comunicazione sulle quali sono fiorite le più
grandi città, i più grandi commerci e le più grandi culture, oltre
a quella latina, romana.
Noi facciamo le classiche scelte: siamo piccoli, rimaniamo nel
nostro piccolo, non osiamo guardare al di fuori della finestra,
perché già solo l'aria respirata potrebbe inquinarci, ignoriamo il
fatto che fortunatamente la scienza evolve e le autovetture e gli
autoveicoli pesanti stanno andando verso formule meno inquinanti
come gli Euro 4 e gli Euro 5, un domani ci sarà l'idrogeno, ci
saranno formule elettriche che permetteranno l'avanzamento di
questi mezzi. Paradossalmente pretendiamo che qualcuno ci
costruisca il tunnel di sicurezza, che - come diceva il collega
Lattanzi - dovrebbe mettere il grano, perché siamo quel piccolo
popolo che merita anche questa attenzione. Allora, un minimo di
dignità va bene, ma anche di umiltà nei confronti di chi deve
sottoscrivere, credere in queste parole, ma credere facendo dei
ragionamenti concreti e magari presentarlo al Governo nazionale.
Non so se il Presidente Rollandin avrà il coraggio di andare a Roma
e dire, con qualunque Governo: il nostro Consiglio ha votato questo
documento, particolarmente pesante, sono 6 frasette in premessa, in
cui sosteniamo con convinzione "mai il raddoppio", il raddoppio è
l'eresia che si vuole combattere! Bisogna metterla al rogo,
bruciarla, anche se non esiste, bruciamola! È la caccia alla strega
che facciamo nel 2009, perché purtroppo questa strega magari ci
fosse, sarebbe anche una bella donna, piacevole. No, è invece un
fantasma che aleggia ogni tanto, e oggi dobbiamo di nuovo
condannarla!
Io credo che, come Consiglio regionale, in particolare mi
rivolgo al Presidente della Regione che è stato anche Senatore
nell'epoca in cui c'erano dei fermenti più concreti con il Ministro
Lunardi per ipotizzare un raddoppio, che poi è stato stoppato... ma
lo stesso Rollandin, se ricordo bene, non era così visceralmente
contrario a questa ipotesi, oggi sarebbe un peccato voler
sottolineare come Consiglio regionale l'esistenza del nulla. Non
esiste nulla, quindi siamo contrari, siamo contrari al nulla e, con
orgoglio, come comunità vogliamo affermarlo con questo documento,
evviva! Questo è un ulteriore passo che il Consiglio regionale fa a
dimostrazione della sua importanza, della sua consapevolezza di
come approfondisce gli argomenti.
Président
- La parole au Président de la Région,
Rollandin.
Rollandin (UV)
- L'inizio della discussione aveva
introdotto una serie di elementi che credo non fossero stati
ascoltati da chi è intervenuto adesso, perché sono state fatte una
serie di considerazioni sul cambiamento del tipo di autocarri oggi
utilizzati, sulle novità, sui nuovi regolamenti.
Due considerazioni vanno fatte. Sicuramente se si dovesse oggi
immaginare un traforo del Monte Bianco, lo si immaginerebbe in modo
diverso, con canne separate: questa credo che sia la logica su cui
andrebbero tutti per una questione di sicurezza. Se avessimo oggi
da immaginare qualcosa per la Valle d'Aosta a livello di
transito... certo la ferrovia è nella situazione che conosciamo, lo
abbiamo anche detto, possiamo solo immaginare che ci sia prima o
poi anche un progetto che tenga conto che questa non è più una
ferrovia. Era l'ultimo tratto militarizzato, così lo abbiamo
ricevuto, come l'ultimo tratto della Calabria, e noi siamo ancora
lì; non riusciamo neppure a far passare la Lunetta di Chivasso,
malgrado ci siano i soldi non riusciamo a sbloccare la situazione!
Per dire che oggettivamente il problema va affrontato per quel che
è.
Effettivamente non stiamo discutendo su una proposta, per cui si
dice: "non siamo d'accordo su questo, vogliamo qualcos'altro".
Credo che però abbiamo fatto un dibattito che pur non essendo
legato a un progetto che è lì alle porte, perché il progetto non
c'è, i punti che abbiamo voluto risottolineare sono essenzialmente
due, che mi sembrano essere stati ripresi da tutte le forze. Il
primo, quello che prima dell'incidente del tunnel non era così
eccezionale, imminente, importante, cioè la sicurezza, oggi lo è
per tutti, è patrimonio comune. Il secondo è che non siamo contro
l'aumento del traffico, ma possibilmente l'aumento del traffico
dovrebbe essere rimodulato in modo che la ferrovia riprenda un
ruolo, non diciamo solo in Valle, ma sul piano nazionale. Sappiamo
che a livello europeo ci sono dei corridoi che passano sopra le
Alpi con delle intersezioni ferroviarie che collegano la linea A 5
con la linea A 6, discussioni che non abbiamo ripetuto perché sono
note a tutti; l'unica sottolineatura che abbiamo voluto fare è che,
se ci dovrà essere un qualcosa nel futuro in merito al tunnel del
Monte Bianco, la priorità va alla sicurezza. Abbiamo detto che la
sicurezza è la nostra preoccupazione di base.
Io mi fermo qui, perché altrimenti andiamo a discutere su
progetti che non sono neanche all'orizzonte, ha ragione Tibaldi
quando ha riferito che in passato c'è stata una bozza di accordo
che poi è svanito perché non c'erano né i fondi, né la volontà del
Governo francese. Oggi l'unica sottolineatura vera è quella che
tutto il Consiglio si rende conto che quello che si farà per la
sicurezza va nella direzione giusta. Il resto aspettiamo di vedere
cosa potrà essere il futuro per la nostra Regione.
Président
- Je soumets au vote la motion dans le nouveau
texte, qui récite:
Mozione
Rilevato che ricorre quest'anno il decennale del rogo nel
Tunnel del Monte Bianco;
Tenuto conto dell'importanza di tale Tunnel per il
mantenimento e lo sviluppo delle fondamentali comunicazioni e
relazioni istituzionali, culturali ed economiche;
Preso atto delle dichiarazioni in merito al traforo del Monte
Bianco espresse recentemente da alcuni esponenti politici ed in
particolare sull'ipotesi di raddoppio dello stesso;
Considerato che il trasporto odierno e futuro dovrà
incentivare quello su rotaia e non quello su gomma, potenziando
quindi la rete ferroviaria soprattutto per i transiti
internazionali e interregionali;
Ribadite le posizioni politiche fermamente assunte in passato
dal Consiglio regionale in merito all'assoluta contrarietà nei
confronti del raddoppio del Traforo del Monte Bianco;
Segnalato come appare diversa l'eventuale valutazione su di
un tunnel di sicurezza (come già sta avvenendo per il Traforo del
Gran San Bernardo);
Il Consiglio regionale
Impegna
il Presidente della Regione a riaffermare l'assoluta
contrarietà nei confronti del raddoppio del Traforo del Monte
Bianco nelle sedi istituzionali opportune per le motivazioni
esplicitate in premessa e a presentare in Consiglio la discussione
su di un eventuale tunnel di sicurezza;
Impegna
altresì la Giunta regionale a potenziare i dispositivi di
monitoraggio della qualità dell'aria, al fine di regolare con
criterio i flussi di traffico.
Conseillers présents et votants: 30
Pour: 26
Contre: 4
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK