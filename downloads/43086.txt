Consiglio Regionale della Valle d'Aosta - Oggetto del Consiglio n. 532 del 22 aprile 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 532 del 22 aprile 2021 - Resoconto
OGGETTO N. 532/XVI - Interpellanza: "Notizie in merito alla
incompleta composizione degli organi del Conservatoire".
Bertin (Presidente) -
Punto n. 45 all'ordine del giorno.
Per l'illustrazione il vicepresidente del Consiglio Sammaritani, ne
ha facoltà.
Sammaritani (LEGA VDA) -
Intervento nuovamente con una
iniziativa che riguarda il Conservatorio. Non è una persecuzione, è
un'iniziativa che è stata riportata dal Consiglio precedente,
quindi la trattiamo oggi, è una interpellanza del mese di
marzo.
Rilevato che dall'esame dello statuto dell'Istituto musicale
pareggiato della Valle d'Aosta, Conservatoire de la Vallée d'Aoste,
pubblicato sul sito dell'istituto medesimo, che tale documento ha
subito le seguenti vicende: è stato approvato nella seduta del
consiglio di amministrazione del 29 febbraio 2008 e poi approvato
dalla Giunta regionale il 28 marzo 2008, è stato modificato una
prima volta il 29 ottobre 2012 e il 10 dicembre 2012 e poi
approvato dalla Giunta regionale in questa sua modifica, e poi è
stato ulteriormente modificato dal consiglio di amministrazione
nella seduta del 22 dicembre 2015, ma non risulta, da quanto è
pubblicato, l'approvazione della Giunta regionale.
Richiamato il disposto dell'articolo 48 dello statuto che
stabilisce che il medesimo entra in vigore il giorno dopo la
pubblicazione sul Bollettino ufficiale della Regione della Valle
d'Aosta della relativa delibera di approvazione da parte della
Giunta regionale. Rilevato altresì dall'esame del sito
istituzionale del Conservatoire che il Consiglio accademico risulta
attualmente composto soltanto dal direttore e da quattro docenti,
quando invece l'articolo 15 dello statuto indica quali componenti
di tale organo il direttore, quattro docenti e anche due studenti
designati dalla consulta degli studenti. Rilevato altresì, sempre
dall'esame del sito istituzionale del Conservatorio, che la
consulta degli studenti risulta composta da un solo studente
attualmente, almeno parrebbe, quando invece lo statuto all'articolo
19 prevede che essa sia composta da tre studenti, oltre agli
studenti facenti parte del consiglio accademico.
Alla luce di queste incongruenze che abbiamo rilevato,
interpelliamo l'Assessore per sapere se la Giunta regionale abbia
mai approvato la modifica dello statuto del Conservatorio avvenuta
il 22 dicembre 2015 e, in caso negativo, per quale ragione e se il
Governo regionale intenda procedere alla sua approvazione. E poi
ancora, se quanto risulta dal sito del Conservatorio, a proposito
della composizione del consiglio accademico e della consulta degli
studenti, corrisponda alla realtà e, in caso affermativo, da quanto
tempo e per quali motivi tali organi non risultino composti in
conformità allo statuto, anche con riferimento al disposto
dell'articolo 9 comma 3 del medesimo statuto.
Presidente -
Per la risposta l'assessore Caveri, ne ha
facoltà.
Caveri (VdA Unie) -
Premetto che sarò noiosissimo nella
mia risposta, perché dovrò destreggiarmi attraverso norme
giuridiche, però lei è avvocato, quindi è avvezzo anche ai limiti
delle norme giuridiche.
Le vicende modificative che hanno interessato lo statuto
dell'Istituto musicale pareggiato della Valle d'Aosta vanno lette
sulla base di due norme presenti nello statuto stesso. La prima è
l'articolo 41 dello statuto del Conservatoire, cioè "Modifiche allo
statuto" che dispone: "Le modifiche allo statuto sono deliberate
dal consiglio di amministrazione, acquisiti i pareri del consiglio
accademico, del collegio dei professori e della rappresentanza
degli studenti con la maggioranza di almeno i due terzi dei
componenti". L'articolo 48 invece, che è relativo all'entrata in
vigore dello statuto, prevede che il presente statuto entrerà in
vigore il giorno dopo la pubblicazione sul Bollettino ufficiale
della Regione autonoma della relativa delibera di approvazione da
parte della Giunta regionale. "Con l'entrata in vigore del presente
statuto" dice il comma 2 "è abrogato lo statuto approvato con la
delibera della Giunta regionale n. 854 del 28 marzo 2008".
Alla luce di queste disposizioni emerge come solo le nuove
stesure dello statuto, richieste da nuovi orientamenti legislativi,
prevedono, oltre all'approvazione da parte del consiglio di
amministrazione, anche l'approvazione da parte della Giunta
regionale, come indicato dall'articolo 48 che ho citato, mentre le
semplici modifiche allo statuto sono deliberate dal consiglio di
amministrazione secondo quanto stabilito dall'articolo 41. Con
delibera di Giunta n. 854 del 28 marzo 2008, come dicevo, si
approvava
in toto
il nuovo statuto del Conservatoire,
elaborato ai sensi del decreto del Presidente della Repubblica 28
febbraio 2003 n. 132, che ha un lunghissimo titolo "Regolamento
recante criteri per l'autonomia statutaria regolamentare e
organizzativa delle istituzioni artistiche e musicali", e di un
altro decreto legislativo che prevede le norme di attuazione
riguardanti l'alta formazione artistica e musicale.
Successivamente, con delibera 2470 del 22 dicembre 2012, la Giunta
regionale abrogava lo statuto in vigore dal 2008 e, a seguito
dell'approvazione del consiglio di amministrazione, approvava il
nuovo statuto ai sensi della legge regionale 18 luglio 2012 n.
22.
Con la modifica approvata dal consiglio di amministrazione in
data 22 dicembre 2015, invece, nessuno statuto è stato abrogato e
nessun nuovo statuto è stato approvato, bensì si è provveduto
soltanto a modificarne un articolo, azione questa che trova il suo
fondamento nel citato articolo 41 dello statuto e che non prevede
nessuna ulteriore approvazione da parte della Giunta regionale. In
definitiva, quanto sopra pare coerente con la netta differenza fra
le due modifiche in questione: l'una relativa all'adozione di un
nuovo e completo statuto, l'altra semplice specifica variazione del
medesimo. Su quest'ultima in particolare si tenga presente che
l'Istituto in questione, mediante un rinvio esplicito contenuto
nella legge regionale 22 del 2012, al decreto legislativo 136 del
2007 e alla legge nazionale 508 del 1999, ha il diritto di darsi un
ordinamento autonomo, è dotato di personalità giuridica e gode di
autonomia statutaria didattica, scientifica, amministrativa,
finanziaria e contabile. Anche allo scopo di vigilare sulle
modifiche allo statuto citato nel consiglio di amministrazione sono
comunque nominati tre rappresentanti della Regione. Mi dicono che
questa situazione è ormai così da anni e mi faccio carico,
comunque, di un eventuale approfondimento.
Secondo punto. Per quanto riguarda la composizione del consiglio
accademico, l'articolo 15 dello statuto prevede che sia composto
dal direttore, quattro docenti e due studenti designati dalla
consulta degli studenti. A sua volta la consulta degli studenti è
composta da tre studenti, oltre agli studenti eletti nel consiglio
accademico in base all'articolo 19. L'attuale composizione di tale
organo è il risultato delle seguenti vicende. In data 4 dicembre
2019 si sono svolte le elezioni della consulta degli studenti,
regolarmente indette con decreto del direttore n. 42 del 4 novembre
2021, alle quali è seguita la nomina della consulta con decreto del
direttore del dicembre 2019. La composizione della consulta degli
studenti era pertanto conforme alla previsione dell'articolo 19
dello statuto e successivamente la stessa aveva provveduto a
designare i due studenti membri del Consiglio accademico, secondo
quanto previsto dall'articolo 15 del medesimo statuto. In data 20
giugno 2020 tuttavia tutti gli studenti della consulta e del
consiglio accademico hanno rassegnato le dimissioni per motivi
personali e quindi, ai sensi del regolamento per questa elezione
degli studenti, è subentrato il primo ed unico candidato escluso
come componente sia della consulta sia del consiglio
accademico.
Devo dire - tra parentesi - che questo dimostra che il clima al
Conservatorio non è proprio idilliaco, ma ci stiamo lavorando nella
Commissione e riferirò poi in aula sulla situazione
complessiva.
In assenza di ulteriori candidati esclusi, non è stato possibile
procedere a nuove nomine al fine di rispecchiare la composizione
degli organi previsti dagli articoli 15 e 19 dello statuto, tenuto
altresì presente che il regolamento per le elezioni della consulta
che è in vigore non prevedeva la possibilità di effettuare elezioni
supplementari per sostituire i componenti in caso di decadenza o
cessazione dalla carica.
Tenuto conto della situazione che si è verificata e per giungere
a una composizione nuova degli organi che fosse conforme alle
disposizioni dello statuto, il 29 marzo 2021 il consiglio di
amministrazione del Conservatoire, acquisito il parere del
consiglio accademico, ha provveduto con propria deliberazione a
modificare e integrare il regolamento per le elezioni della
consulta degli studenti, prevedendo la possibilità di effettuare
elezioni supplementari che si svolgeranno non appena la delibera
sarà esecutiva.
Presidente -
Per la replica il consigliere
Sammaritani.
Sammaritani (LEGA VDA) -
Grazie Assessore, la ringrazio
anche per aver fatto quel cenno in modo molto, molto chiaro - le do
atto di questa trasparenza - al fatto che probabilmente in
Conservatorio, in questo momento, non sta filando tutto proprio
liscio come dovrebbe e questi elementi e queste cose che vengono
fuori ne sono un po' il segnale. Non tanto la questione
dell'approvazione dell'ultima modifica dello statuto, le cui
spiegazioni non mi convincono del tutto, devo dire, anche se
appunto, come giustamente ha detto lei, vanno approfondite, perché
secondo me si creerebbe una sorta di discrasia fra il fatto che uno
statuto che viene riformato totalmente debba di nuovo passare
all'esame della Giunta, mentre invece una riforma solo parziale,
che però non si sa mai quanto parziale, perché teoricamente
potrebbe essere anche in tanti passaggi di fatto una modifica
sostanziale totale, quindi creare questi precedenti diventa un po'
pericoloso. Ma niente di male, ci mancherebbe, era soltanto una
questione che abbiamo osservato e che saltava un po' agli occhi,
magari appunto a chi è un po' più esperto di queste questioni.
Quindi credo niente di particolarmente deleterio per
l'organizzazione dell'Istituto stesso.
Piuttosto un pochino più importante è il segnale di maggior
malessere che anche lei ha riconosciuto all'interno del
Conservatorio, questa questione degli studenti che mancano. Ho
esaminato anche oggi il sito e in effetti la composizione ancora è
sempre questa.
Il consiglio accademico è un organismo molto importante in tutte
le scuole di livello superiore, università e conservatorio che è
scuola di alta formazione, quindi di livello universitario
nell'ambito musicale. Far sì che vengano meno i rappresentanti
degli studenti è direi alquanto grave, comunque un segnale di
grande o trascuratezza nell'osservare le disposizioni dello
statuto, oppure di uno scarso interesse magari degli stessi
studenti a far parte di questi importantissimi e imprescindibili
organi istituzionali.
Ricordiamo, magari a chi è meno esperto e meno addentro, che il
consiglio accademico è il principale organo di indirizzo
dell'attività accademica, di tutte le attività didattiche della
scuola, quindi è molto importante che gli studenti ne facciano
parte, ne facciano parte consapevolmente, coscientemente e con
interesse.
Io non posso che fare delle ipotesi qui, ma a cosa è dovuto
questo? È dovuto magari a un senso di sfiducia degli studenti nei
confronti degli organi? A una mancanza di ascolto da parte invece
degli altri organi nei confronti degli studenti, o piuttosto magari
un'incapacità di questi organi istituzionali, presidenza,
direzione, eccetera, nel sensibilizzare gli studenti e spiegare
loro quanto sia importante invece far parte di questi organi.
Perché pensiamo anche che gli studenti un domani potrebbero essere
a loro volta componenti degli alti organismi o comunque insegnanti,
quindi docenti o appunto direttori o presidenti di questi
organismi. Quindi fare quest'esperienza è fondamentale all'interno
di un organo come una università o un conservatorio.
Direi che non è esattamente convincente neanche questo nella
risposta, che non è imputabile sicuramente a lei, perché l'articolo
9 e poi il comma 3 che io citato nell'iniziativa prevede, al di là
del fatto della norma sulla consulta in sé, in generale che per
tutti gli organi del Conservatorio si proceda nel più breve tempo
possibile, dice il comma 3, "A nomine o elezioni suppletive secondo
le modalità specifiche di ogni organo - questo sì - in caso in cui
venga meno appunto la composizione".
Quindi anche qui i lavori sono in corso, ho visto che la sua
attenzione è particolare e questo mi fa piacere, naturalmente anche
noi nell'ottica di una collaborazione monitoriamo e continuiamo a
monitorare. Staremo a vedere alle prossime puntate.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK