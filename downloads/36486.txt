Consiglio Regionale della Valle d'Aosta - Oggetto del Consiglio n. 558 del 26 giugno 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 558 del 26 giugno 2014 - Resoconto
OGGETTO N. 558/XIV - Interpellanza: "Valutazioni in ordine
alle modalità di distribuzione di buoni sconto utilizzabili presso
la Casa da gioco di Saint-Vincent".
Presidente -
Chi chiede la parola? Il Consigliere
Ferrero, ne ha la facoltà.
Ferrero (M5S) -
Grazie Presidente.
Torniamo a parlare della casa da gioco di Saint-Vincent, sulla
quale, inutile dirlo, terremo una lente di ingrandimento, anche per
essere vicini a quei lavoratori che hanno osato un po' di più dei
loro colleghi e hanno tenuto duro. Ecco, non siete da soli a tenere
duro, ci sono anche i consiglieri della minoranza, che hanno ancora
ben presente qual è la situazione che state vivendo e proprio in
relazione alla situazione che c'è nella Casa da gioco, in cui sono
stati chiesti dei sacrifici ai lavoratori è ancora più importante
vedere cosa sta succedendo, vedere come vengono spesi i soldi e se
vengono spesi quei soldi che sono stati sottratti alle buste paga
soprattutto dei lavoratori del Billia, che hanno gli stipendi più
bassi e che sono i più penalizzati. Sappiamo di una campagna
promozionale, che è stata svolta all'inizio dell'anno, questa era
un'interpellanza che volevo presentare - poi ci sono state le
vicissitudini di stop del Consiglio regionale - già molti mesi
addietro. In quel periodo si era verificata una distribuzione di
buoni omaggio da 10 euro sulle piste soprattutto da sci, di alcune
località valdostane, tra cui Cervinia. La distribuzione di questi
buoni era stata a nostro avviso maldestramente effettuata anche nei
giorni di sciopero della Casa da gioco. Per cui, cos'era successo?
Che alcune persone si erano recate a Saint-Vincent ed erano rimaste
con il buono in mano, se n'erano dovute andare perché non c'era
attività a livello di Casa da gioco. Il tutto affidato ovviamente a
una società privata, quindi con un costo e sostanzialmente non solo
un flop, ma anche una pubblicità negativa, perché tu vai a dire a
qualcuno "vieni da me, ti dò un servizio" e poi si trovano le porte
sbarrate. Certo, questa sarà una cosa che non ha riguardato
centinaia di persone, però fossero anche alcune decine, si tratta
di soldi che sono stati spesi malamente, di soldi che sono quelli
tolti dagli stipendi dei dipendenti e che sono stati buttati al
vento. Allora noi volevamo riuscire a capire com'erano
effettivamente andate le cose, se si poteva fare meglio.
Presidente -
Ha chiesto la parola l
'
Assessore
Perron, ne ha la facoltà.
Perron (UV)
- Grazie Signor Presidente.
Collega Ferrero, sul primo punto che lei evocava, la
distribuzione di questi voucher, che sono dei voucher validi per il
ritiro di prove di gioco gratuite presso il Casinò di
Saint-Vincent, viene programmata periodicamente, da parte del
Casinò in Valle d'Aosta. Lei ha citato l'esempio dei momenti sulle
piste di sci, ma soprattutto sul bacino di utenza primario della
clientela abituale e anche potenziale, soprattutto nell'ambito
delle cosiddette attività che sono denominate
raw show
, cioè
tutte le attività che prevedono il presidio di hostess e gazebo ad
aventi come concerti, partite di calcio, fiere, oppure
all'occasione di attività che vengono organizzate in luoghi di
grande assembramento, locali molto frequentati, piste da sci, come
lei citava, grandi centri commerciali, e prevedono appunto prove di
gioco gratuite, cioè di
promo-ticket o promo-fiche
e di
distribuzione di materiale promozionale, come gadget.
Venendo nel merito, non si è ritenuto opportuno sospenderla in
concomitanza con i giorni di sciopero, che hanno prodotto la
chiusura del Casinò, in quanto da verifiche attente che fa il
Casinò, l'utilizzo di questi voucher da parte di chi li ritira non
è quasi mai, sottolineo quasi mai, contestuale al momento del
ritiro, ma avviene anche in periodi successivi alla distribuzione.
L'efficacia, quindi, delle singole promozioni si diluisce nel tempo
e viene, ripeto ancora, monitorata puntualmente dal Casinò, per
meglio indirizzare la programmazione delle attività successive.
Peraltro, la comunicazione dello sciopero alla clientela
fidelizzata è stata comunicata, come è consuetudine fare, nei tempi
possibili, rispetto al momento della proclamazione dell'agitazione,
utilizzando i canali abituali, e cioè le telefonate, gli sms, le
mail. Quando lo sciopero viene indetto per una giornata intera,
come è successo a fine marzo, credo che lei evocasse questo
momento, i clienti vip con la prenotazione vengono informati tutti
telefonicamente, mentre i clienti vip senza prenotazione ricevono
sms o mail o avvisati in qualche altro modo. La clientela, poi,
occasionale, ne ha avuto in qualche modo conoscenza o leggendo gli
organi di informazione o trovandosi gli avvisi pubblicati sul sito
aziendale.
Nel caso in cui lo sciopero sia a ore, tutti i clienti possono
comunque leggere l'avviso esposto davanti alla sala da gioco. A
giudizio della Casa da gioco, quindi, l'interruzione dell'attività
di distribuzione di voucher non avrebbe pertanto prodotto un valore
aggiunto in nessun modo, se non quello di diffondere in qualche
modo una comunicazione ulteriormente negativa.
Punto 2: l'agenzia che ha curato la promozione è la Enjoy, che
ha sede ad Aosta; è stata scelta attraverso una procedura di gara
del regolamento acquisti, con la richiesta di tre preventivi a dei
fornitori qualificati. Le darei un po' di cifre, se le interessano,
le cifre che le cito sono tutte senza IVA, così non mi ripeto ogni
volta. L'impegno di spesa complessivo è pari a 14.200 euro diviso
in: 9.220 euro per 29 uscite, quindi più o meno al costo di 320
euro l'una, programmate nelle principali località sciistiche della
Valle d'Aosta; 5.000 euro per ulteriori 14 uscite sul bacino di
utenza primario del Canavese e del Torinese, in occasione dei
principali eventi organizzati per festeggiare il carnevale. Il
format delle specifiche promozioni cambia a seconda dei periodi
dell'anno in cui viene evidentemente programmato. Ad esempio,
quello oggetto in esame prevede maggiori attività di distribuzione
in Valle d'Aosta con il preciso intento, lei lo evocava, di
intercettare o di provare a intercettare i flussi turistici che
visitano la nostra regione per praticare gli sport invernali. È uno
scenario, questo, che cambia radicalmente passata la stagione
invernale, quando queste specifiche attività di promozione che
definiamo
mass market
sono e vengono praticamente
concentrate sul bacino di utenza primario, cioè il Piemonte, in
parte la Lombardia, in parte su Milano, in quanto i dati statistici
in possesso indicano capillarmente questi luoghi come quello di
migliore ritorno. Ogni ticket o promozione distribuita è dotata di
un codice a barre che identifica in modo chiaro quando e dove sono
stati distribuiti, quindi il ritorno si può facilmente verificare.
I ritorni da altre regioni italiane di questo tipo di attività sono
assolutamente molto contenuti e si reputa non economici rispetto ai
costi che bisogna sostenere per effettuarli. Evidenzio ancora che
in qualche modo tutte le Case da gioco nei rispettivi bacini di
utenza effettuano questo tipo di promozione.
Punto 3: gli operatori locali del turismo, largamente intesi,
nel senso più ampio del termine, che lavorano su tutto il
territorio valdostano sono o cercano di essere da sempre
massicciamente coinvolti nell'attività di distribuzione dei
voucher. Nei primi mesi del 2014 gli esercizi che sono regolarmente
convenzionati, tra alberghi e ristoranti, sono 90, ai quali si
devono aggiungere 15 eventi programmati sul territorio, i cui
organizzatori hanno distribuito ai partecipanti lo specifico
materiale promozionale. È ovvio che l'efficacia e la capillarità
delle distribuzioni massicce affidate ad agenzie esterne risulta
storicamente di molto superiore, in termini di ritorni verificati e
verificabili in qualsiasi momento, rispetto alla stessa attività
svolta dagli operatori locali. Inoltre, la stessa permette di
promuovere l'attività della Casa da gioco più in generale di tutto
il Casinò, al di fuori della Valle d'Aosta, in centri commerciali e
in occasione di eventi di rilievo nazionale con elevata
aggregazione di persone. Grazie.
Presidente -
Per la replica il Consigliere Ferrero ha
chiesto la parola, ne ha la facoltà.
Ferrero (M5S) -
Grazie Presidente.
Certamente la spesa rispetto a quanto è stato, diciamo, sciupato
dalla Casa da gioco, cioè i 14.200 euro più IVA, può sembrare anche
poca, ma per me non è poca cosa, perché c'è gente che con 14.200
euro ci campa un anno, quindi dobbiamo avere attenzione anche per
questo. Riguardo alla questione della gestione, sinceramente non
so, ma secondo me non lo sanno neanche tanto bene alla Casa da
gioco, dato che è stato assente finora uno specialista di
marketing, e non so fino a che punto sia più conveniente avere
l'hostess, sicuramente carina, che invita i potenziali clienti ad
andare al Casinò, piuttosto che responsabilizzare i maestri di sci,
le guide, i ristoratori, gli albergatori, che hanno intanto un
rapporto di fidelizzazione con certa clientela, che possono avere
un approccio che è molto più caldo di quello di quello del
biglietto che viene lanciato dalla hostess sulla pista per
agganciare il turista di passaggio. È una specie di pesca, alle
volte il turista può essere anche non così soddisfatto di questo
tipo di approccio. Parlando anche informalmente con alcuni
operatori turistici, in senso diciamo più ampio, hanno anche loro
semplicemente fatto una proposta: perché ad esempio la Casinò non
prevede semplicemente un minimo di merchandising a favore
dell'operatore che potrebbe essere il maestro di sci, che ha il
cappellino in goretex o il giubbottino con la scritta del Casinò, e
queste cose, affidando poi un numero di biglietti da distribuire,
nell'ambito di un rapporto che diventa veramente un rapporto, non
dico di amicizia, ma si crea una rete diciamo e un tipo di
distribuzione che è molto più calda rispetto alla hostess che ti
puoi trovare al centro di Milano o sulla pista di Cervinia.
Dico, è come il telemarketing, no, in cui ti rompono le scatole
al telefono, e quindi è una questione di saper fare un tipo di
approccio, che è un approccio un po' diverso, più amichevole,
tenuto conto che c'è stata anche questa disponibilità dagli
operatori del settore, che vorrebbero effettivamente fare sinergia
con il resto dell'economia valdostana. Un momento per evitare
quella divisione che per tanti anni c'è e continua a esserci, tra i
vari interlocutori economici, per cui ognuno guarda al suo
praticello, finché va bene va bene, quando inizia a seccare
disperato, si sbraccia. Cerchiamo, invece, di fare qualcosa prima
per evitare che si arrivi a quel punto quando c'è la disponibilità
delle persone, e risparmiando anche qualche soldino.
Presidente
- Grazie Consigliere Ferrero. Passiamo al
punto 18.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK