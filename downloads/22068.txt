Consiglio Regionale della Valle d'Aosta - Oggetto del Consiglio n. 1749 del 25 gennaio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
NORME DI ATTUAZIONE
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1749 del 25 gennaio 2006 - Resoconto
OGGETTO N. 1749/XII - Iter della norma di attuazione concernente
il trasferimento alla Valle d'Aosta delle competenze in materia di
servizi ferroviari. (Interpellanza)
Interpellanza
Ricordato che il Decreto Legislativo n. 422/1997, e
successive modificazioni, ha trasferito alle Regioni le funzioni ed
i compiti di programmazione e di amministrazione inerenti ai
servizi ferroviari di interesse regionale e locale;
Rilevato che, per quanto riguarda le Regioni a Statuto
speciale e le Province Autonome, tale trasferimento passa
attraverso apposite Norme di attuazione;
Evidenziato che, contrariamente a quanto avvenuto per le
altre Regioni, il trasferimento delle competenze alla Valle d'Aosta
in materia di servizi ferroviari non è ancora stato
attuato;
Ricordato che, in occasione della audizione in IV Commissione
del 18 giugno 2004, l'Assessore regionale ai Trasporti aveva
affermato che la bozza di Norma di attuazione riguardante i servizi
ferroviari era praticamente pronta ed avrebbe potuto iniziare il
suo iter;
Richiamata l'interrogazione del gruppo Arcobaleno discussa
nel Consiglio regionale del 14 luglio 2004;
il sottoscritto Consigliere regionale
Interpella
l'Assessore regionale ai Trasporti per sapere:
1) a che punto è l'iter della Norma di attuazione concernente
il trasferimento alla Valle d'Aosta delle competenze in materia di
servizi ferroviari;
2) quali sono i contenuti essenziali di tale normativa di
attuazione;
3) che cosa si intende fare per una rapido esame ed una
sollecita approvazione di tale Norma di attuazione.
F.to: Riccarand
Presidente - Non c'è illustrazione.
La parola al Presidente della Regione, Caveri.
Caveri (UV) - Risponderò io perché si tratta di una norma di
attuazione dello Statuto, quindi, pur essendo una materia
specifica, si tratta di un tema riguardante l'insieme delle norme
di attuazione che dobbiamo accumulare nella discussione con
l'attuale Governo, ma naturalmente è assai probabile che tali norme
di attuazione finiranno per essere spostate, traslate, in
particolare questa, nella discussione con il prossimo Governo. Da
questo punto di vista va detto che avremo ancora nella giornata di
domani una riunione della Commissione paritetica, ma è assai
probabile che tale tema per la sua complessità verrà spostato più
avanti, cioè diventerà argomento di discussione più avanti nel
rapporto con il Governo. È vero che abbiamo presentato
all'attenzione della Commissione paritetica un testo nel quale
vengono, tenendo conto delle norme di attuazione più recenti che
sono state varate sull'argomento, esaminate le problematiche
trasportistiche soprattutto rifacendoci alle norme di attuazione
dello Statuto della Regione siciliana e a quelle della Regione
Friuli Venezia Giulia. Non solo quindi norme di attuazione che
ineriscono il problema della ferrovia, ma più in generale norme di
attuazione che ineriscono il settore dei trasporti, compresa la
regionalizzazione della Motorizzazione civile, il settore degli
aeroporti, il settore del completamento di alcune norme concernenti
il trasporto anche pubblico locale e cose del genere.
Nella bozza che abbiamo presentato all'attenzione della
Commissione paritetica - comincio dal secondo punto - si prevede
che tutte le funzioni di programmazione e tutte le funzioni
amministrative riguardanti i servizi pubblici di trasporto di
interesse regionale e locale, qualunque sia il mezzo di trasporto,
transitino alla Regione; "tutte le funzioni amministrative". Esse
riguardano anche la Motorizzazione e tutta una serie di materie
concernenti la circolazione stradale, il trasporto merci, perché vi
sono ancora una serie di competenze residuali in capo allo Stato.
Per il settore ferroviario l'idea è quella di avere un passaggio di
funzioni della materia ferroviaria, quindi evidentemente sono sia
il troncone fra Aosta e la parte di ferrovia valdostana, sia la
parte fra Aosta e Pré-Saint-Didier. Sono 1.750.000 km/anno, questa
è la cifra del trasporto che ci riguarda. Naturalmente, come lei
sa, poi oggi una parte dei costi di tale servizio in realtà
riguarda anche la percorrenza fino a Torino, perché lo Stato oggi
paga questa parte di servizi. Tale trasferimento è tuttavia
subordinato alla stipula di accordi di programma speciali, nel
quadro dei quali devono essere quantificate le risorse necessarie
per garantire un livello di servizio appropriato, questo anche
nell'ottica dello sviluppo della riqualificazione del servizio
stesso. La Regione si riserverebbe in queste norme la possibilità
di reclamare per delle esigenze regionali anche il trasferimento a
titolo gratuito dei beni, dell'installazione e delle infrastrutture
di tali tronchi ferroviari situati sul territorio regionale, che
non vengono considerati come fondamentali per il sistema
ferroviario nazionale, così come il trasferimento di beni
appartenenti alle Ferrovie - quando dico "Ferrovie" non mi dilungo
sulla tipologia delle diverse società appartenenti alla "holding" -
che sono inutilizzati o che non sono adoperati per lo sfruttamento
della linea ferroviaria, anche in questo caso però si prevede un
accordo di programma. Come lei capisce, quindi c'è un "missile" a
due stadi: un primo stadio, la questione di ottenimenti veri e
propri di competenze in materia ferroviaria, questo consentirebbe a
noi di predisporre degli appalti per il funzionamento della linea;
un secondo stadio ipotetico, che sarebbe una specie di "messaggio
in bottiglia" inserito nella norma di attuazione, sarebbe quello di
reclamare il transito completo della linea, che oggi è di proprietà
di "RFI".
Devo dirle che oggi non credo che questa norma di attuazione
sarà una di quelle varate dalla Commissione paritetica. Può darsi
che si riesca ad estrapolare la questione della Motorizzazione
civile, ma dubito che si possa trovare l'accordo sull'insieme.
Credo però di dover dire che l'esempio di questi mesi delle altre
Regioni, in particolare di quelle a statuto ordinario, e la
situazione catastrofica delle ferrovie dal punto di vista del
degrado delle strutture e della cattiva organizzazione dei servizi
devono farci riflettere su tale modello di trasferimento alle
Regioni. Modello che è molto diverso da quello seguito in altri
Paesi europei, lei sa che la regionalizzazione dei servizi
ferroviari è una caratteristica della "délocalisation"
francese, dove nella vicina
Rhône-Alpes si è sperimentato in prima istanza questo trasferimento
a livello regionale delle ferrovie. L'insoddisfazione totale
addirittura peggiore di quella che si registra in Valle d'Aosta
deve farci riflettere. Oggi siamo di fronte a una richiesta di
alcune Regioni italiane, anche a noi vicine, di risoluzione dei
contratti sulla base di questa modellistica, in cui non è più lo
Stato a stipulare i contratti - in certi casi si è aperto anche ai
privati, come lei sa -, credo che questo debba costituire un
elemento di riflessione. In realtà, il "busillis" ritengo sia
quello di riflettere a fondo sulla qualità dell'infrastruttura; a
questo riguardo l'Assessore competente ha già annunciato che
presenterà un'apposita deliberazione analoga alla deliberazione
presentata sul futuro dell'aeroporto e anche la presenza della
ferrovia all'interno delle cosiddette "grandi opere" suona come una
garanzia a sintesi anche dell'insieme di studi che in questi anni
abbiamo condotto e anche di alcune opere che nel frattempo sono
state realizzate o sono in corso di realizzazione, come la
riduzione dei passaggi a livello e la dotazione di nuovi treni
lungo la linea. Credo che il problema di fondo sia capire se e
quanto lo Stato intenda investire rispetto a quella cifra
ipotetica, ma molto elevata che abbiamo messo nelle grandi opere.
Sono dei costi di ristrutturazione della linea che da sola la
Regione non può affrontare. Dovendo riassumere - e prima di
rispondere alla terza domanda -, abbiamo, da un lato, sicuramente
la necessità di vederci trasferite delle funzioni amministrative
nella gestione della linea cui corrispondano delle giuste risorse
economiche, che oggi per la maggior parte gravano sulle casse dello
Stato; dall'altro, dobbiamo valutare la possibilità dell'opzione di
un trasferimento vero e proprio della linea, cosa che è avvenuta in
quell'impianto che lei conosce, in quella ferrovia sud-tirolese che
viene sempre portata ad esempio e che vede la convivenza su Merano
sia di una linea a carattere ormai totalmente regionale, compresa
l'infrastruttura, sia del rimanente utilizzo delle Ferrovie dello
Stato.
Per quanto riguarda la terza domanda, credo si debba aspettare
l'esito delle elezioni politiche per discutere di questo argomento
nell'ambito di un nuovo accordo di programma quadro fra Stato e
Regione in materia di servizi ferroviari, che viaggi in parallelo e
in contemporanea con una norma di attuazione scritta bene. Credo
però, da questo punto di vista, si debba dare atto che una serie di
cose sono state fatte, le ripeto: l'accordo di programma quadro per
eliminare 11 dei 23 passaggi a livello sul troncone Aosta-Chivasso
per migliorare l'intermodalità delle stazioni di Châtillon, Verrès,
Pont-Saint-Martin e per approfondire lo studio di modernizzazione
della linea; l'Assessore competente porterà una deliberazione
apposita sul futuro della ferrovia. Così come l'acquisto dei 9
treni "Minuetto" e la previsione di un nuovo "APQ" che riguardi
Chivasso e l'inserimento dei lavori necessari per la cosiddetta
"unghia di Chivasso" all'interno dei lavori complessivi di "RFI".
Ritengo che questa questione dell'"unghia di Chivasso", essendo
anche cambiata nel frattempo l'Amministrazione regionale
piemontese, sia uno dei temi assolutamente dirimenti, visto che,
per fortuna, la Regione Piemonte ci ha già comunicato un cambio di
strategia rispetto ai "no" del precedente Assessore; questo
consentirebbe una forte velocizzazione. Naturalmente di tale norma
di attuazione credo vi sia bisogno, ma chiarendo fin dall'inizio
che il trasferimento non potrà essere un insuccesso, come è
avvenuto purtroppo nel caso delle Regioni a statuto ordinario.
Presidente - La parola al Consigliere Riccarand.
Riccarand (Arc-VA) - Prendiamo atto delle informazioni che ci ha
dato il Presidente Caveri, che però indicano che siamo ancora in
"alto mare" per quanto riguarda questa norma di attuazione, che
vedrà la luce entro tale legislatura parlamentare perché, se ho
capito bene, non ci sono le condizioni per concludere positivamente
questo iter. Quello che chiediamo è che tale tema, su cui la Valle
d'Aosta è rimasta indietro rispetto alle altre Regioni, sia tenuto
ben presente nell'agenda del Governo, perché ci sembra
fondamentale, per avere un governo effettivo del servizio del
trasporto ferroviario in Valle, che anche le competenze
amministrative siano infine trasferite alla nostra Regione, in modo
che ci troviamo con gli strumenti amministrativi, oltre che con
adeguate risorse finanziarie, per intervenire in modo più efficace
sul servizio di trasporto, che attualmente è del tutto
insoddisfacente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK