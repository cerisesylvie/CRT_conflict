Consiglio Regionale della Valle d'Aosta - Oggetto del Consiglio n. 2312 del 23 ottobre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2312 del 23 ottobre 1986 - Resoconto
OGGETTO N. 2312/VIII - DISEGNO DI LEGGE CONCERNENTE:
"RIFINANZIAMENTO PER L'ANNO 1986 DELLA L.R. 28.12.1984, N. 76
CONCERNENTE LA COSTITUZIONE DI FONDI DI ROTAZIONE PER LA RIPRESA
DELL'INDUSTRIA EDILIZIA".
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.) -
Come i Consiglieri avranno potuto vedere,
il disegno di legge è estremamente sintetico, d'altra parte non era
necessario scrivere di più. Trenta miliardi vengono utilizzati come
rifinanziamento dei fondi di rotazione di cui alla legge
28.12.1984, n. 76.
Con questi trenta miliardi siamo in grado di coprire tutte le
richieste che perverranno a tutto il 31 dicembre 1986.
Colgo l'occasione per dare alcuni dati che possono essere
interessanti. Delle domande pervenute al 31.3.86 relative alla
legge 76/84 sono stati ammessi a mutuo 732 richiedenti. L'importo
disponibile è di 50 miliardi, sono state trasmesse alla FINAOSTA
540 pratiche che corrispondono al 74% dei 732 ammessi a mutuo,
queste pratiche hanno già avuto la regolare perizia e da parte
dell'Assessorato ai Lavori Pubblici hanno avuto tutto il percorso
dell'iter.
Le somme impegnate sono di L. 34.089.500.000, i mutui erogati
dalla FINAOSTA sono 289 per un importo di L. 17.764.000.000 pari a
circa il 40% delle 540 pratiche trasmesse alla FINAOSTA.
Posso ancora aggiungere, a livello di informazione, che sono
stati presentati al 30.6.1986 (cito a memoria) circa 400 pratiche,
che sono state esaminate e dovranno essere prodotti i documenti per
il perfezionamento dell'iter entro il 7 novembre. Dalle prime
indicazioni che abbiamo, pare che tra coloro che hanno richiesto il
mutuo per l'acquisto di alloggio ci siano alcune difficoltà proprio
a reperire l'alloggio. Queste sono prime indicazioni, non so se poi
si verificheranno appieno al 7 novembre, al momento della chiusura
del ricevimento dei documenti.
PRESIDENTE:
È aperta la discussione. Ha chiesto di
parlare il Consigliere Mafrica, ne ha facoltà.
MAFRICA (P.C.I.) -
L'Assessore Fosson in televisione ha
fornito dei numeri, oggi in Consiglio ha fornito dei numeri
diversi. L'Assessore dice che le pratiche deliberate dalla Regione
sono 732 e 540 sono state concluse dal punto di vista della
perizia; la sua tesi in sostanza è che il suo Assessorato ha fatto
buona parte del lavoro. Cominciamo a dire che non siamo soddisfatti
della rapidità con cui vengono fatte le perizie perchè a fronte di
queste 732 domande, e invece secondo i dati dell'Assessorato alle
Finanze sono 767 le domande, la somma delle domande ammesse a mutuo
secondo le delibere di Giunta, questi dati forse sarà bene
controllarli, sono 767 e non 732. Comunque non voglio discutere su
questa differenza; quello che contesto è il fatto che sia adeguata
la velocità di perizia da parte della Regione, perchè se sono 540,
le domande complessivamente sono più di 1100, quindi lavoro ancora
ce n'è da fare per prendere visione anche delle ultime domande del
secondo trimestre dell'86.
Poi, oltre i ritardi della Regione nel fare le perizie, ci sono
dei ritardi che risultano abbastanza inspiegabili da parte della
FINAOSTA. Se guardiamo le domande che sono relative al primo
semestre '85, su 150 domande d'acquisto ce ne sono ancora 42
interamente da finanziare per oltre due miliardi e otto di importo.
Qui si tratta di persone che hanno fatto domanda nel primo semestre
'85: siamo alla fine dell'86 e ci sono 42 persone su 150 che
attendono il finanziamento avendo in mano la delibera della Giunta.
Quindi facciamo rilevare questo ritardo da parte della Regione nel
fare le perizie, questo ritardo da parte della FINAOSTA
nell'erogare le somme.
Ci saranno delle ragioni, però per il cittadino che attende
(possiamo fare anche se necessario dei nomi precisi) è
inspiegabile, una volta che ha deciso di acquistarsi l'alloggio ed
ha già fatto il compromesso, aspettare un anno e mezzo prima di
avere queste posizioni.
Quindi votiamo a favore della legge, siamo d'accordo che tutti i
mutui che rientrano debbano essere finanziati, sollecitiamo
ulteriormente sia l'Assessorato ai Lavori Pubblici sia la FINAOSTA
ad accelerare le pratiche. Non comprendiamo perchè, una volta che è
stata fatta la perizia, e che l'Amministrazione regionale dice che
questa casa vale il mutuo di 70 milioni, poi ci siano ulteriori
perdite di tempo in alcuni casi da parte della FINAOSTA nella
richiesta delle garanzie. Si ha anche il sospetto che alcune
pratiche viaggino più rapidamente di altre; di fatto ci sono
persone che hanno presentato domanda nel primo trimestre 1986 e
hanno già avuto i soldi, e persone che lo hanno fatto nel primo
trimestre 1985 e che non l'hanno ancora avuto.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.) -
Non per ripetere quanto ha detto
il Consigliere Mafrica, che corrisponde alla realtà, ma per
affrontare un problema delicato, e cioè che è necessario
l'intervento dell'esecutivo nei confronti della FINAOSTA. Per quale
motivo? Quando un alloggio viene valutato 70-80 milioni,
addirittura si dice che ci sia una delibera del Consiglio di
Amministrazione della FINAOSTA secondo cui non vengono concessi i
70 milioni previsti dalla legge, ma addirittura si conceda una data
percentuale, dal 50 al 55 al 60%.
Poi volevo fare una domanda all'Assessore. Egli ha detto che
questi trenta miliardi sono sufficienti per tutte le domande che
potrebbero essere presentate al 31.12.86; però nella relazione
dice: almeno parziale. Vorrei chiarimenti in merito.
PRESIDENTE:
Ha chiesto di parlare il Consigliere
Segretario Tamone, ne ha facoltà.
TAMONE (U.V.) -
Non volevo intervenire perchè non è che
voglia difendere l'Assessore Fosson, che sa bene farlo da solo, ma
voglio dire al Consigliere Mafrica che ha fatto bene a non far
parlare il Consigliere Tonino, perchè se avesse detto il
Consigliere Tonino quello che ha detto il Consigliere Mafrica mi
sarei arrabbiato anche di più. Il Consigliere Tonino è in
Commissione e sa benissimo di cosa parliamo; siamo partiti con una
inerzia enorme, per cui ci siamo trovati addosso tante di quelle
domande che se avessimo dovuto fare un ufficio regionale
proporzionale a queste domande, avremmo dovuto mettere 40 tecnici a
fare questo. In Commissione quando con l'Ing. Fosson parliamo di
queste cose, cosa ci diciamo? Che tecnici che fanno questi lavori
non si inventano, e i tecnici che devono valutare i giovani che
vanno poi in giro a fare le perizie, sono tutte persone corrette e
ci hanno detto che è inutile mettere a fare questo lavoro gente cui
devono poi insegnare il mestiere.
Io sono tra coloro che sono passati dal mutuo vecchio stile, e
voglio dare due risposte: una al Consigliere Mafrica e una al
Consigliere Baldassarre. Il mio mutuo vecchio stile è di 16
milioni, mi hanno fatto aspettare tre anni prima di darmelo,
inoltre mi hanno ipotecato la casa che in questo momento varrà 150,
se non 200 milioni. Quindi la FINAOSTA, su un mutuo di 70 milioni,
come minimo di garanzie che chiede moltiplicherà per 1,5,
altrimenti come fa ad avere la garanzia di qualcosa di serio?
Poi facciamo una riflessione ad alta voce e non se come andrà a
finire. Può darsi che la Regione un giorno decida di affidare
questi incarichi a qualcun altro, può darsi che la questione dei
mutui possa essere ripensata; però non credo che migliorerà la
situazione da questo punto di vista.
PRESIDENTE:
È chiusa la discussione generale. Ha chiesto
di parlare l'Assessore ai Lavori Pubblici Fosson, ne ha
facoltà.
FOSSON (D.C.) -
Sostengo soltanto che il 74% di pratiche
trasmesse non sono poche, perchè ci sono difficoltà oggettive, con
questo non voglio dire che la situazione sia ottimale e cercheremo
di renderla ancora migliore.
Devo una precisazione al Consigliere Baldassarre: in effetti
sulla relazione della legge c'è scritto "probabilmente", ma alla
fine del mio intervento precedente avevo detto che dalle
indicazioni che abbiamo, tutti quelli che hanno fatto domanda entro
il 30.6 per l'acquisto di un alloggio, si trovano in difficoltà a
reperire questo alloggio. Quindi cadranno un certo numero di
domande e mi è permesso di affermare che saremo quasi sicuramente
in grado di coprire tutte le domande al 31.12 in aggiunta a quanto
scritto sulla relazione, che è stata fatta prima.
PRESIDENTE:
Si passa all'esame dell'articolato. Do
lettura dell'art. 1:
Art. 1
(Rifinanziamento fondi di rotazione)
La LR 28.12.1984, n. 76, concernente la costituzione di fondi
di rotazione per la ripresa dell'industria edilizia è rifinanziata
per l'esercizio 1986 con lo stanziamento di lire 30.000
milioni.
PRESIDENTE:
Pongo in votazione l'art. 1 testè letto:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 2:
Art. 2
(Norme finanziarie)
L'onere di lire 30.000 milioni derivante dall'applicazione
della presente legge graverà sul cap 25355 della parte Spesa del
Bilancio di previsione della Regione per l'esercizio finanziario
1986.
Alla relativa copertura si provvede mediante iscrizione sul
cap 1300 del bilancio per l'anno in corso di maggiori entrate
accertate per lire 30.000 milioni derivanti dalle quote fisse di
ripartizione dell'imposta sul valore aggiunto di cui all'art. 3
lettera a) della legge 26.11.1981, n. 690.
PRESIDENTE:
Pongo in votazione l'art. 2 testè letto:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Do lettura dell'art. 3:
Art. 3
(Variazioni del bilancio di previsione)
Al bilancio di previsione della Regione per l'esercizio 1986
sono apportate le seguenti variazioni:
Parte Entrata in aumento:
cap 1300 "Quote fisse di ripartizione delle entrate ed
imposte erariali di cui agli artt. 2 lettera d) e 3 della legge
26.11.1981, n. 690 Lire 30.000 milioni.
Parte Spesa in aumento:
cap 25355 "Spese per la costituzione di fondi regionali di
rotazione per la ripresa dell'industria edilizia.
- LR 28.12.1984, n. 76"
- LR, n.
L. 30.000 milioni
PRESIDENTE:
Pongo in votazione l'art. 3 testè letto:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE: Do lettura dell'art. 4:
Art. 4
(Dichiarazione d'urgenza)
La presente legge è dichiarata urgente ai sensi del 3° comma
dell'art. 31 dello Statuto Speciale ed entrerà in vigore il giorno
successivo a quello della sua pubblicazione nel Bollettino
Ufficiale della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE:
Pongo in votazione l'art. 4 testè letto:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
Ha chiesto di parlare il Consigliere Mafrica
per dichiarazione di voto, ne ha facoltà.
MAFRICA (P.C.I.) -
Ribadiamo il nostro voto favorevole
alla legge; ribadiamo altresì la richiesta di accelerazione
dell'esame delle pratiche da parte dell'ufficio tecnico ed anche da
parte della FINAOSTA.
Non condividiamo le osservazioni fatte dal Consigliere Tamone,
perchè se i cittadini devono aspettare quanto aspettano quando si
rivolgono alla banca e fornire le stesse garanzie, quando la legge
invece dice che fino al 100% si è garantito dall'immobile, è
inutile far funzionare questo meccanismo.
PRESIDENTE:
Si passa alla votazione sul complesso della
legge per scrutinio segreto:
VOTAZIONE PER SCRUTINIO SEGRETO
ESITO DELLA VOTAZIONE
Presenti: 29
Votanti: 29
Favorevoli: 27
Contrari: 2
Il Consiglio approva
PRESIDENTE:
I lavori sono terminati, riprenderanno nel
pomeriggio alle ore 16.
La seduta è tolta.
La seduta termina alle ore 12,44.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK