Consiglio Regionale della Valle d'Aosta - Oggetto del Consiglio n. 694 del 23 giugno 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 694 del 23 giugno 1999 - Resoconto
SÉANCE DU 23 JUIN 1999 (MATIN)
OGGETTO N. 694/XI Iniziative per un rilancio del settore
economico produttivo valdostano, anche alla luce delle istanze
dell'Associazione valdostana industriali. (Interrogazione)
Interrogazione Richiamata l'Assemblea Generale dell'Associazione
Valdostana Industriali che si è tenuta il 20 maggio scorso ad
Aosta;
Preso atto di quanto è emerso dal dibattito interno;
Tenuto conto che gli Industriali hanno chiesto ad alta voce alla
Giunta regionale "una maggiore attenzione non solo ai lavoratori,
ma soprattutto a chi investe, a chi rischia, a chi crea occupazione
e con ciò contribuisce ad accrescere la ricchezza e il benessere
della Valle d'Aosta";
Sottolineato altresì che gli interventi hanno più volte
sollevato l'esigenza di trovare tra gli Industriali e la Regione
sinergie comuni per affrontare e risolvere due tematiche molto
importanti e delicate, quali l'abbassamento del costo del denaro e
lo snellimento burocratico, che rappresentano attualmente gli
ostacoli più difficili da superare per un forte rilancio
dell'imprenditoria locale;
i sottoscritti Consiglieri regionali
Interrogano
L'Assessore competente per conoscere:
1) quali sono le scelte operate dalla Giunta regionale per un
rilancio del settore economico produttivo valdostano, anche alla
luce di quanto è emerso dall'Assemblea degli Industriali;
2) quali iniziative sono già state poste in essere e quali lo
saranno in un prossimo futuro per venire incontro alle istanze
sollevate dagli Industriali, in modo da rendere possibile un
rilancio dell'imprenditoria valdostana.
F.to: Lanièce - Comé - Viérin M.
Si dà atto che, dalle ore 10,26, presiede il Vicepresidente La
Torre.
Presidente La parola all'Assessore all'industria, artigianato ed
energia, Ferraris.
Ferraris (GV-DS-PSE) L'interrogazione, come è scritto nelle
premesse, prende spunto dall'Assemblea generale dell'Associazione
valdostana industriali e prenderei anch'io spunto da questo per
citare una frase che era contenuta nella relazione del Presidente
dell'associazione, il quale dice che: "Il sistema economico
valdostano, che aveva attraversato una fase particolarmente
difficile a partire dagli anni '80, vede oggi in fase di
completamento il processo di reindustrializzazione delle aree
legate alla grande impresa evidenziando una buona capacità di
rigenerazione grazie al concorso congiunto d'iniziative private e
pubbliche…" e che
"… Nonostante la difficile situazione,
l'industria valdostana ha confermato una relativa solidità".
Nella sostanza l'Associazione industriali, pur manifestando
alcune preoccupazioni, riconferma il fatto che ci troviamo di
fronte ad un tessuto industriale che ha avuto capacità di reazione
e si parla anche di relativa solidità.
Per quanto riguarda le questioni poste, nelle stesse
dichiarazioni degli industriali si riconosce come ci sia stata una
costante attenzione da parte della Giunta regionale nei confronti
dei problemi dell'occupazione e della competitività delle imprese,
attenzione che si è tradotta in numerosi provvedimenti legislativi
a sostegno dell'industria e dell'artigianato oltre che alle altre
componenti del settore economico e produttivo valdostano, tenuto
conto del fatto che ci sono anche precisi impegni a questo
proposito nel programma di legislatura.
Gli industriali insistono sulla necessità di andare verso una
modernizzazione del Paese e della Regione, un processo di
modernizzazione che va assecondato tenendo conto anche di
compatibilità sociali di carattere più generale che riguardano
problemi di equità e di coesione sociale.
Ora, si condivide la necessità di procedere verso un modello che
guardi al federalismo anche nel campo economico, un obiettivo che è
previsto nel programma di maggioranza e quindi verso un
rafforzamento del ruolo dei soggetti economici che sono presenti
nella Regione e che sono importanti per lo sviluppo della
stessa.
La Giunta regionale intende procedere sulla strada di un
confronto con le parti sociali, con un modello di concertazione che
è stato adottato sia a livello regionale, ma non solo; a questo
riguardo sono state avviate alcune iniziative, cito fra le altre:
l'avvio di un gruppo di lavoro che sta operando per la riforma dei
servizi camerali e di un altro gruppo che sta lavorando a un testo
unico in materia d'incentivazione nel settore industriale e
artigianale. È in via di predisposizione anche una revisione della
legge sulla formazione professionale, solo per citare alcuni
temi.
Credo che il clima di concertazione sia fondamentale per
affrontare le questioni poste e riprese nella relazione da parte
del Presidente dell'AVI, in particolare le questioni del credito
alla burocrazia. Per quanto riguarda il credito, il Presidente
dell'AVI nella stessa relazione apprezza gli interventi che sono
venuti dalla Presidenza della Giunta rispetto al problema del
credito e al problema del sistema creditizio più in generale. Ci
sono stati già nella passata legislatura dei provvedimenti in
materia, ricordo la legge n. 12/98; c'è un provvedimento che verrà
in discussione in Consiglio, che è il disegno di legge n. 35, che
prevede interventi per favorire l'estinzione di mutui con
contributi in conto interesse della Regione e la contestuale
stipulazione di nuovi mutui agevolati.
È vero che le questioni del costo del denaro sono state
affrontate dalla Giunta, ma è altrettanto vero che la Giunta non è
l'unico decisore in questa materia e qui non si può non
sottolineare come nel nostro Paese, in particolare in Valle
d'Aosta, esista una forte forbice fra i tassi di sconto ufficiali e
il costo del denaro, cosa che rimarchiamo come questione da
modificare.
Per quanto riguarda lo snellimento burocratico, non sto a
ripetere quanto avevamo detto nel passato Consiglio sulle questioni
relative allo sportello unico; vorrei solo ricordare come
l'applicazione della legge n. 54/98 vada nella direzione del
principio di sussidiarietà e come le nuove disposizioni in materia
di procedimento amministrativo, di diritto di accesso ai documenti
amministrativi e di dichiarazioni sostitutive siano esempi
importanti della volontà di migliorare il rapporto fra cittadino,
imprenditore e pubblica amministrazione. Non sto a ricordare la
legge sull'urbanistica ed altre.
L'opera di delegificazione riguarda anche l'Assessorato
dell'industria in quanto è in preparazione un provvedimento in
materia di artigianato che attraverso un testo unico andrà
all'abrogazione di almeno una dozzina di leggi regionali. Qui non
si tratta di sommare in un'unica norma disposizioni contenute in
diverse leggi; l'obiettivo è quello di omogeneizzare le procedure,
semplificarle e rinnovare gli strumenti d'incentivazione.
Si tratta di fare in modo che si vada verso un'innovazione delle
normative di cui la Valle d'Aosta è dotata. Siamo di fronte a
situazioni congiunturali, la vicenda del Tunnel del Monte Bianco è
sicuramente significativa, ma credo che siamo di fronte ad un
sistema produttivo che non deve tanto essere rilanciato quanto
ulteriormente consolidato. Al di là di situazioni congiunturali
negative, che possono interessare particolari comparti produttivi o
particolari aziende, la questione che intendiamo ribadire è quella
di mantenere un adeguato livello di concertazione, far sì che il
sistema Valle d'Aosta nel suo insieme sia in grado di migliorare la
competitività, conquistare nuovi mercati ed attrarre
investimenti.
Per fare questo, proprio con l'Associazione industriali, che è
stata recentemente incontrata da parte della Giunta e precisamente
il 4 giugno, si è deciso di programmare due ulteriori incontri, uno
nel mese di agosto e uno nel mese di settembre su temi specifici
che posso così sintetizzare: la questione della politica
industriale, la gestione delle aree industriali e la locazione
degli immobili; l'attuazione delle politiche del lavoro; la
formazione professionale; il problema dei trasporti, in particolare
la questione del traforo; il problema del credito e delle
incentivazioni; il problema dello snellimento burocratico e della
riforma dei servizi camerali; questioni legate all'edilizia e, non
ultima, la questione dell'energia che ha particolare importanza
nella nostra Regione.
Per concludere, ci troviamo in un clima che, grazie anche al
miglioramento della situazione internazionale - penso alla
questione del Kosovo -, consentirà di affrontare a livello
nazionale le questioni legate allo sviluppo e all'occupazione.
La situazione economica, per stessa ammissione del Presidente
della Confindustria, Fossa, sembra evidenziare qualche segno di
ripresa e anche i giornali di oggi segnalano una ripresa
dell'occupazione nel nostro Paese; se questo sarà il quadro di
riferimento, un apparato produttivo come quello regionale, che è
strettamente interconnesso a quello nazionale e a quello
internazionale, non potrà che trarne benefici. Comunque, ripeto, il
confronto è aperto e continuerà con l'Associazione industriali così
come con le altre associazioni che sono interessate allo sviluppo e
al consolidamento dell'economia di questa Regione.
Presidente La parola al Consigliere Lanièce.
Lanièce (Aut) Prendo atto della risposta dell'Assessore
all'industria. Quest'interrogazione è stata presentata alla luce
dell'Assemblea generale dell'AVI nella quale erano emerse alcune
sollecitazioni, alcune istanze che gli stessi industriali avevano
rivolto all'Amministrazione regionale.
Ovviamente non si tratta di una richiesta d'interventi
assistenziali, visto che anche noi, come Autonomisti, non vogliamo
che ci siano da parte dell'Amministrazione regionale degli
interventi assistenziali nei confronti del settore industriale
valdostano; si tratta invece solo di porre in essere, come ha detto
poco fa l'Assessore, delle sinergie, delle concertazioni, fra il
mondo imprenditoriale e l'Amministrazione regionale, indirizzate a
mettere il mondo imprenditoriale nelle condizioni di poter meglio
operare.
I due obiettivi che il mondo imprenditoriale ha sollevato nel
corso dell'Assemblea riguardavano il problema del costo del denaro
e quello dello snellimento burocratico. Per quanto riguarda il
primo aspetto, il costo del denaro in Valle d'Aosta, come tutti
quanti possono verificare, è di un punto e mezzo più alto rispetto
alla media delle altre regioni e quindi ci vorrebbe un intervento
da parte dell'Amministrazione regionale nei confronti degli
istituti bancari nazionali, ma anche attraverso una concertazione
con le casse rurali valdostane e con la stessa BVA, magari
riprendendo quel famoso progetto della creazione di un polo
creditizio valdostano: questa potrebbe essere una prima azione di
cui però non ho sentito parlare l'Assessore.
Vorrei pertanto sapere se c'è da parte della Giunta la volontà
di riprendere in mano questo progetto che potrebbe in questo caso
servire in modo immediato per rispondere alle istanze del mondo
imprenditoriale valdostano.
Un altro elemento importante è quello dello snellimento
burocratico. L'Assessore ha detto che sono stati posti in essere
alcuni interventi, ma da quanti anni sentiamo in quest'aula parlare
di volontà dell'Amministrazione regionale di snellire le procedure
burocratiche? Eppure ancora oggi dobbiamo constatare che proprio
questa lentezza della burocrazia pubblica rende arduo lo
svolgimento dell'attività, in questo caso imprenditoriale, ma anche
di altri settori. Ovviamente su questa direzione occorre agire il
più in fretta possibile.
L'Assessore ha poi elencato alcuni interventi. Per quanto
riguarda il settore creditizio ha parlato d'interventi per favorire
l'estinzione di mutui con contributi in conto interessi, in pratica
il disegno di legge regionale n. 35; però se andiamo a vedere
l'ambito di applicazione di questo disegno di legge, non è che si
rivolga al mondo imprenditoriale perché parla in modo particolare
di agricoltura, c'è qualcosa per quanto riguarda l'edilizia, si
parla anche di provvidenze per i lavoratori emigrati, c'è qualcosa
in materia di turismo e trasporti e soltanto la lettera d) parla di
artigianato. È vero che c'è una volontà, però questo disegno di
legge riguarda più altri settori, per essere precisi, che non
quello dell'imprenditoria e dell'industria.
Perché non ricordare il problema della CREL che ho sollevato
appena lo scorso Consiglio? Quest'ente, che era stato creato per
cercare d'intervenire a sostegno del settore economico e
produttivo, è un ente inesistente, nel senso che non funziona, non
riesce neanche a nominare in tempi brevi un presidente. Anche
questo a dimostrazione che, se da una parte c'è la volontà di
creare, attraverso il gruppo di lavoro per le riforme camerali, la
camera di commercio che potrebbe essere utile, allo stesso tempo si
mantiene in essere un ente che ha dimostrato il suo pieno
fallimento.
Speriamo che vengano posti al più presto in atto dalla Giunta
regionale degli interventi che vadano nella direzione di quanto è
stato chiesto dagli industriali anche perché non sono state chieste
delle cose assurde, ma delle cose facilmente ottenibili come quella
di snellire la burocrazia e quella di intervenire per far sì che ci
sia un costo del denaro più abbordabile per le nostre imprese.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK