Consiglio Regionale della Valle d'Aosta - Oggetto del Consiglio n. 454 del 6 marzo 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 454 del 6 marzo 2019 - Resoconto
OGGETTO N. 454/XV - Reiezione di mozione: "Impegno a
sollecitare l'Azienda USL a distribuire al personale medico
questionari di valutazione del benessere organizzativo".
Rini (Presidente)
- Punto n. 5 dell'ordine del giorno.
Pour l'illustration, la parole à la collègue Russo.
Russo (M5S)
- Questa mozione ha come oggetto la richiesta
di sollecitare la Direzione dell'USL affinché provveda alla
somministrazione di questionari di valutazione del benessere
organizzativo al personale medico in forza presso i tre presidi
ospedalieri, presso i quattro distretti socio-sanitari e a medici
di base. Ciò al fine di raccogliere dati utili per coinvolgere il
personale medico nella presa in carica di alcune importanti
problematiche che caratterizzano il nostro sistema sanitario
regionale. La
customer satisfaction
è quindi qui mirata non
al cliente esterno, cioè al paziente come già avviene, ma al
cliente interno, cioè i dipendenti, che sono il cuore di tutte le
organizzazioni sanitarie in quanto professionisti che erogano
prestazioni e servizi ad altre persone, i pazienti che hanno
bisogno di aiuto.
Vogliamo inquadrare la mozione all'interno dell'attuale
situazione del sistema sanitario nazionale, che il 23 dicembre del
2018 ha compiuto 40 anni e che sta affrontando uno dei momenti più
difficili dalla sua istituzione: l'emergenza per la carenza del
personale sanitario. Dopo lo sciopero nazionale del 23 novembre
2018 i sindacati dei medici del sistema sanitario nazionale hanno
ottenuto le prime risposte alle loro richieste in seguito
all'incontro del 21 gennaio 2019 con la Ministra Giulia Grillo.
L'impegno da parte del Ministero è su due punti in particolare: la
modifica del comma 687 della legge di bilancio che rinviava al
rinnovo del contratto nazionale dei dirigenti medici e lo sblocco
del tetto di spesa per il personale. Inoltre il problema dello
sblocco del turnover introdotto dalla legge n. 296 del 2006, che,
con il vincolo della spesa per il personale sanitario, ha impedito
di sostituire i medici pensionati con i nuovi assunti. Si aggiunge
la situazione dei finanziamenti per le nuove assunzioni e per i
posti destinati alla formazione specialistica dei neo-laureati. Da
tempo il numero dei laureati è superiore alle borse per la
formazione specialistica disponibili. Il numero dei dipendenti
insufficienti, turni e orari senza limiti con retribuzioni ferme al
2010, la rarefazione delle progressioni di carriera e la burocrazia
asfissiante nel trionfo della medicina di carta, lo svilimento di
un ruolo che una volta era professionale e altamente riconosciuto a
livello sociale, sta rendendo sempre più faticoso il lavoro nei
reparti ospedalieri e nei servizi territoriali di molte Regioni
italiane e anche della nostra Regione. In questo contesto è
d'obbligo fermarsi a riflettere sul ruolo centrale occupato dalle
risorse umane nell'ambito di tutte le organizzazioni, in
particolare quelle sanitarie, e sulla funzione svolta dalla
motivazione ai fini del raggiungimento di un'alta
performance
personale e quindi aziendale. Qui vogliamo
sottolineare l'importanza della valorizzazione delle risorse umane
tramite l'attuazione di una politica gestionale volta all'ascolto
attivo dei bisogni e allo sviluppo delle capacità e delle
competenze dei dipendenti. Il personale che si sente ascoltato nei
propri bisogni lavorativi e individuali infatti sarà soddisfatto e
orientato a mantenere un rapporto di fidelizzazione con l'azienda,
attivare comportamenti positivi di cittadinanza organizzativa,
ovvero quei comportamenti a favore dell'organizzazione che sono
attivati volontariamente dalla risorsa, pur non essendo specificati
o richiesti a livello contrattuale e a garantire un maggiore
impegno nello svolgimento dei compiti. Il termine "motivazione"
significa energia investita dagli individui nella realizzazione
della prestazione lavorativa e nell'appartenenza all'organizzazione
che fa sì che un dipendente continui ad impegnarsi in modo costante
nel proprio lavoro producendo effetti positivi per sé stesso e per
l'intera organizzazione. La motivazione svolge un ruolo
fondamentale in tutte le mansioni e in particolare in quelle che si
svolgono in ambito sanitario. Il personale medico è in costante
contatto con i pazienti il cui andamento della patologia è in gran
parte legato alla diagnosi e alla presa in carico della globalità
del paziente stesso. Le teorie elaborate fino a oggi hanno indicato
come la motivazione dipenda dalle caratteristiche individuali delle
persone, senza senso di autoefficacia, autostima, personalità, ma
anche soprattutto dalle effettive condizioni di lavoro in cui
queste si trovano a operare e che possono favorire, o al contrario
inibire, la spinta motivazionale della persona. I medici sono prima
di tutto delle persone. Le relazioni aziendali devono poggiare su
un sentimento di fiducia. È importante favorire continue condizioni
di crescita per il personale sia tramite la realizzazione di corsi
di formazione tecnici, sia tramite corsi di attività incentrati
sullo sviluppo interiore della persona.
Un altro aspetto importante è costituito dalla costante
diffusione e circolazione delle informazioni tecnico-organizzative,
rendendo in tal modo le persone consapevoli delle politiche interne
all'organizzazione della situazione attuale dell'azienda, favorendo
in questo modo la condivisione di informazione e di competenze.
Siamo certi - lo abbiamo già detto durante i precedenti Consigli -
che i direttori delle varie strutture e complessi semplici, abbiano
conoscenza degli aspetti critici dal punto di vista tecnico del
reparto che gestiscono, differente è conoscere come i singoli
dirigenti medici percepiscano e vivano l'ambiente di lavoro, la
relazione con i colleghi e il direttore stesso, sia nei reparti,
sia negli ambulatori presenti nel territorio. Un medico motivato
con un forte senso di appartenenza all'organizzazione per cui
lavora, costantemente formato dal punto di vista tecnico ma anche
personale, che conosce e condivide quali sono i suoi obiettivi, è
certamente garanzia di un elevato
standard
di prestazione
sanitaria e di efficace ascolto dei bisogni del paziente. La
customer dei dipendenti rappresenta una delle strategie di profitto
di un'organizzazione, identificare i vari aspetti delle criticità
significa investire nella prevenzione del problema, piuttosto che
nella gestione dell'emergenza. È evidente che gli elementi
fondamentali affinché una customer effettuata ai dipendenti sia
efficace sono: la definizione di
item
chiari relativi agli
aspetti da indagare definiti prioritari; la categoria dei
dipendenti a cui si somministra il questionario, che deve essere
una categoria omogenea; la modalità di somministrazione del
questionario stesso e la restituzione - questo è l'aspetto
importantissimo - dei risultati ai dipendenti, che deve essere
effettuata in maniera ponderata.
Fatte queste premesse, chiediamo l'impegno all'Assessore
affinché, come detto all'inizio di questa illustrazione, venga
sollecitata la Direzione dell'USL alla somministrazione di
questionari di valutazione del benessere organizzativo entro il
mese di giugno 2019, al personale medico in forza presso i tre
presidi ospedalieri, presso i consultori e ai medici di base. Ciò
al fine di raccogliere dati utili per coinvolgere il personale
medico nella presa in carico di alcune importanti problematiche che
caratterizzano il nostro sistema sanitario regionale.
Presidente
- Apriamo la discussione generale. Ci sono
richieste di intervento? Ha chiesto la parola la collega Pulz in
discussione generale.
Pulz (ADU VDA)
- Vorrei soltanto dire che il questionario
proposto dai colleghi Cinque Stelle è ritenuto dal personale medico
e sanitario, almeno quello che abbiamo intercettato noi, per poter
prendere posizione con cognizione di causa, e lo dico molto
sinceramente, un'inutile perdita di tempo, nonché una spesa
superflua. I motivi per i quali sia i medici ospedalieri che i
medici del territorio che il personale infermieristico hanno più
volte espresso la loro insoddisfazione e anche preoccupazione sono
già noti anche a chi, come me, non fa parte di quel mondo.
D'altronde vi sono state anche recenti manifestazioni pubbliche
proprio sotto Palazzo regionale di protesta durante uno sciopero e
gli stessi Assessori alla sanità che si sono avvicendati negli
ultimi tempi hanno accennato qui in aula, se non ho capito male,
alla presenza di
dossier
dove le criticità dei vari settori
sanitari sono già state esplicitate. Il problema è piuttosto quello
di cercare di affrontare quelle criticità, quindi non fare un
ulteriore test di indagine ma affrontare quelle criticità e
soprattutto cercare di avanzare delle soluzioni. Le problematiche
maggiori, da quello che risulta, si legano a carenze di personale
in alcuni ambiti e a esubero in altri, a carenza di risorse
finanziarie a fronte altresì di sprechi. Rispetto a un questionario
sul benessere nei luoghi di lavoro, sarebbero senz'altro più utili,
a nostro avviso, incontri aperti a tutti gli operatori sanitari,
non soltanto ai primari ospedalieri; incontri in cui venissero
esplicitate senza nessun timore tutte le disfunzioni che si notano,
o ancora di più servirebbe, a mio avviso, un sopralluogo notturno
da parte dell'Assessore e dei dirigenti USL nei reparti
ospedalieri, sopralluogo che, mio malgrado, mi è capitato di dover
fare in Geriatria acuti. Credo che con pochissimo sforzo si
potrebbe così prendere immediatamente atto delle difficili, per non
dire difficilissime, condizioni in cui opera il personale sanitario
e in cui i pazienti, cioè potenzialmente tutti noi, sperano di
riuscire a sopravvivere. Il voto di Ambiente Diritti Uguaglianza -
faccio già la dichiarazione di voto per portarmi avanti con i
lavori visto che siamo forse un po' in ritardo - quindi è
contrario.
Presidente
- La parola al collega Sammaritani.
Sammaritani (LEGA VDA)
- Noi invece - lo diciamo fin da
subito - saremo favorevoli perché la sanità, lo sappiamo tutti, è
in crisi per fattori sia endogeni che esogeni, nel senso che ci
sono problematiche interne e ci sono problematiche anche che
derivano dall'esterno, e mi spiego, perché, per esempio, il grande
esodo di medici anche verso l'estero è una delle piaghe che
attualmente sta colpendo la nostra sanità. I nostri medici sono
comunque ancora oggi dei medici molto preparati, sono medici
validi, e sono ambiti anche dalle altre Nazioni, che naturalmente
prima ancora che formare loro dei medici, preferiscono andare a
pescare i medici degli altri e tra questi i primi stagni nei quali
preferiscono pescare è proprio il nostro, con chiaramente grossi
danni dal punto di vista economico, perché basti pensare che
formare un medico costa mediamente almeno 180 mila euro allo Stato,
e quindi diciamo che ogni volta che un medico se ne va dall'Italia,
noi ci perdiamo una Ferrari praticamente, quindi non è poca cosa.
Abbiamo delle criticità anche sotto il profilo demografico, nel
senso che c'è una "gobba" demografica dei medici che è ormai
piuttosto anziana, nel senso che gran parte dei medici italiani più
o meno appartiene alle classi fra gli anni Cinquanta-Sessanta,
quindi stanno andando in pensione al ritmo di due al giorno, forse
con quota 100 o anche di più, quindi tutti elementi che sono
fortemente indicatori di varie criticità che vanno combattute.
Iniziative come queste sicuramente, come giustamente diceva la
collega Pulz, non saranno risolutive e forse non andranno a
sviscerare tutte le criticità così complesse come quelle che ho
appena soltanto accennato. Il dimostrare una certa sensibilità nei
confronti dei medici e anche sotto il profilo quindi della loro
situazione, del benessere organizzativo come si suol dire, comunque
penso che sia un fattore positivo, poi chiaramente non sarà tutto
qui il problema e non sarà sicuramente risolvibile attraverso
questo tipo di iniziative, però è sicuramente l'indicazione di una
sensibilità nei loro confronti, perché qui si parla nella mozione
specificamente di personale medico. Se riusciamo quindi anche in
questo modo - ma non soltanto, evidentemente le strategie da
mettere in campo saranno ben altre e ben più complesse - a
dimostrare una certa sensibilità verso i problemi organizzativi che
i medici possono trovare, io credo sia un fatto positivo.
Personalmente i medici che ho interpellato invece sono comunque
favorevoli a questo tipo di iniziative, anche solo, come dicevo,
proprio per manifestare il nostro interesse, la nostra attenzione
verso questa categoria che è così fondamentale per la nostra
società. Il voto della Lega quindi sarà favorevole.
Presidente
- La parola alla collega Nasso.
Nasso (M5S)
- Io non ho nient'altro da aggiungere
all'articolata esposizione della collega Russo ma vorrei proporre
un ragionamento e provare a far cambiare idea alla collega Pulz
visto che il suo gruppo si chiama Ambiente Diritti Uguaglianza, qua
si parla dei diritti dei lavoratori affinché possano lavorare in
condizioni sempre migliori e quale migliore occasione che
sottoporre assolutamente un economico test, qua non si parla di
grandi somme, lei ha giustificato la sua scelta dicendo: perché far
spendere soldi alla Regione, si tratta magari di una risma di carta
e la consulenza di pochi psicologi per dire, adesso io non lo so,
non abbiamo fatto questa valutazione... e uguaglianza appunto per
cercare di mirare a un obiettivo comune osservando un percorso
proprio affinché si riesca a instaurare un benessere organizzativo
all'interno di una struttura molto importante. Forse i medici, le
persone che ha intervistato lei hanno messo un veto, un pregiudizio
politico, su invece, secondo me, un obiettivo comune che è
assolutamente senza colori, speriamo di farle cambiare idea.
Presidente
- La parola alla collega Minelli.
Minelli (RC-AC)
- Anch'io anticipo con questa
dichiarazione anche l'espressione del voto, che sarà favorevole nei
confronti di questa mozione e concordo con quanto è stato detto
bene sia dalla collega Russo ma anche dal collega Sammaritani che
ha interpretato in qualche modo la mia stessa visione. Non sarà di
certo l'esito di questi questionari a cambiare in modo determinante
la situazione della sanità ma il fatto di ascoltare, di prendere in
carico le manifestazioni di disappunto in qualche caso delle
persone a cui sarà richiesto di compilare questo questionario, può
essere utile per stabilire una serie di politiche di indirizzo in
questo senso, nell'ottica del miglioramento della sanità regionale.
Il nostro voto quindi sarà a favore.
Presidente
- Se non ci sono altre richieste di
intervento, possiamo chiudere la discussione generale. Per la
replica, la parola all'Assessore Baccega.
Baccega (UV)
- Un tema importante che ha visto quasi
tutti i gruppi intervenire sul quale abbiamo concentrato tutta
l'attenzione possibile e immaginabile. Evidentemente la
presentatrice della mozione, insieme ai suoi colleghi, ha
evidenziato il fulcro fondamentale di questo percorso: la forte
carenza dei medici che abbiamo in questo momento e sul quale ci
stiamo concentrando in modo anche significativo, lo vedremo nei
prossimi 15 interventi che dovrò fare in questo Consiglio in merito
all'attività ispettiva. Senza entrare nel merito delle questioni
sindacali, arrivando dal privato, so molto bene che, laddove il
clima di lavoro è un clima genuino, si ha più efficacia e si ha più
produttività.
Entrando nel vivo dei quesiti e delle questioni che riguardano
la mozione, l'Azienda USL ha proceduto, come in passato, alla
ricostituzione del Comitato unico di garanzia: un comitato per le
pari opportunità, per la valorizzazione del benessere di chi lavora
e contro le discriminazioni, quindi non solo personale medico ma un
personale più allargato; questo comitato non prevede maggiori
costi, è un comitato interno all'USL ed è formato da diversi
soggetti. La scelta dell'azienda concordata con l'Assessorato,
proprio perché l'Assessorato aveva preso atto di una situazione di
crisi anche interna e di meno motivazioni... di critiche che
andavano nella direzione di cercare di costruire qualcosa di
meglio... allora a quel punto si è scelto di andare nella direzione
del Comitato unico di garanzia. Un percorso già fatto in passato
prendendo spunto da quanto realizzato a livello regionale nel 2015
e nel 2017 con gli enti del comparto unico della Valle d'Aosta dove
si era proposta una rilevazione del benessere organizzativo e la
Direzione dell'USL, su impulso e in accordo con l'Assessorato, ha
chiesto al neo-comitato di inserire nel suo piano d'azione
interventi finalizzati alla comprensione del clima aziendale
individuando strumenti di rilevazione calibrati alle specificità
proprie del contesto sanitario.
Il 29 novembre scorso è stata organizzata dal Comitato unico di
garanzia la sessione formativa, che aveva un titolo ben definito:
"L'ambiente di lavoro fra fatiche e benessere. Cosa possiamo
fare?". La conclusione dei lavori di elaborazione e di analisi dei
dati raccolti ha permesso di evidenziare l'importanza non solo dei
metodi scelti per la rilevazione ma anche delle finalità e degli
obiettivi a questa sottesi. Proprio perché siamo ben consapevoli
della delicatezza del ruolo delle operatrici, degli operatori
sanitari e socio-sanitari, si ritiene che il percorso di
valutazione del benessere organizzativo in un'azienda sanitaria
debba essere preparato con attenzione, esplicitando e condividendo
gli aspetti anche con la parte sindacale rappresentata appunto nel
Comitato unico di garanzia in termini di metodi, di scopi e di
fini. L'azienda ci segnala che in passato sono stati realizzati
numerosi progetti proprio finalizzati a promuovere il
raggiungimento della salute organizzativa, cito com'è proprio
indicata, intesa "Come capacità di un'organizzazione di connotarsi,
crescere e svilupparsi promuovendo e mantenendo un adeguato
benessere fisico e psicologico e alimentando costruttivamente la
convivenza sociale di chi lavora cercando di superare la dicotomia
tra individuo e organizzazione". Su questo tema possiamo anche
richiamare il progetto "Bussola, orientamenti etici sostenibili",
oggetto di cofinanziamento del Fondo sociale europeo nel 2009-2011.
L'idea progettuale sottesa a "Bussola" nasce proprio a seguito
delle riflessioni sviluppate in azienda grazie sia all'analisi dei
risultati dell'indagine del benessere organizzativo promossa dal
Dipartimento della funzione pubblica, svolta soprattutto
dall'Azienda USL nell'anno 2007, sia agli esiti del progetto della
Carta etica a dar valore ai valori, oggetto di cofinanziamento del
Fondo sociale europeo 2007-2008; quindi due interventi.
In conclusione, sulla base di queste esperienze del passato, e
ringraziando per la sollecitazione - ma ci eravamo già mossi in
questa direzione - si rassicura che attraverso il neo-costituito
Comitato unico di garanzia sarà promosso l'avvio del percorso
finalizzato ad addivenire alla rilevazione che appunto richiedete
con questa mozione, ponendo particolare attenzione alle questioni
che, grazie anche all'esperienza pregressa, si sa possano essere
evidenziate. Alla luce di queste considerazioni e sulla base di
questa risposta, noi ci asteniamo rispetto a questa mozione a meno
che non vogliate ritirarla perché il percorso è già avviato.
Presidente
- Siamo in replica, per dichiarazione di voto,
la parola al collega Restano.
Restano (GM)
- Ho atteso la replica dell'Assessore per
comprendere bene la sua risposta e le indicazioni relative. Da
dipendente USL non posso fare a meno di intervenire e testimoniare
che un'indagine, nel senso che ha rappresentato l'Assessore era già
stata fatta in tempo addietro ovviamente, così come la collega Pulz
ha rappresentato il personale che opera all'interno della sanità
non è composto solo da medici, i medici rappresentano circa 300-400
unità di personale sanitario, ma tra questi vi sono gli assunti, i
convenzionati specializzati, i medici di medicina generale, i
pediatri di libera scelta. Tutti sono portatori di istanze
importantissime ma anche diverse a seconda degli indirizzi che sono
dati loro, gli ospedalieri hanno delle esigenze, quelli che operano
sul territorio, come peraltro lei ha richiamato, oppure nei
distretti, ne hanno altre, rappresentano circa il 20% scarso della
popolazione lavorativa all'interno della sanità. Notevole è
l'apporto dato dalle professioni sanitarie alle quali appartengo e
che non posso dimenticare e, a mio modo di vedere, così come era
stato fatto in passato, tutti devono essere coinvolti, al di là del
mezzo utilizzato. L'Assessore ha richiamato il Comitato unico di
garanzia, che penso preveda anche il responsabile dei lavoratori
per la sicurezza all'interno di questo, mi sembra di rammentare
che, per il benessere organizzativo o lavorativo, all'epoca
l'incidenza più forte l'ebbe quella della valutazione dell'ambiente
di lavoro. Quello che io mi raccomando e chiedo è che venga
coinvolto tutto il personale: dagli amministrativi al personale
delle professioni sanitarie, per arrivare ai medici e tutto l'altro
personale laureato, quindi chimici, biologi che non sono inseriti
all'interno del personale medico, di dirigente medico ma di altre
professioni. Ho dimenticato di citare i veterinari, chiedo scusa.
Il mezzo utilizzato credo poco interessi al personale, l'importante
è che si raggiunga l'obiettivo e se l'Assessore ha indicato una
strada, spero che questo venga realizzato in tempi brevi e nel modo
che io ho richiamato. Vi ringrazio.
Presidente
- La parola alla collega Russo.
Russo (M5S)
- Volevo fare solo due precisazioni: prima di
tutto la mozione era stata finalizzata ai dirigenti medici
semplicemente perché l'idea di partenza era quella di prendere in
carico l'attuale problema importantissimo della fuga dei medici,
quindi era stato pensato solo per i dirigenti medici per questo
motivo e solo in prima battuta. Sono contenta che si sia già
partiti con una definizione dei questionari di
customer
.
Rispetto a questo, volevo solo fare un'osservazione: la customer,
secondo me, funziona molto bene quando ci sono due aspetti: prima
di tutto quando gli
item
della customer vengono fatti
ad
hoc
e differenziati chiaramente in base alla categoria a cui si
vanno a somministrare. Il secondo aspetto è la restituzione dei
risultati, che possiamo decidere come farla, quindi quanto più la
restituzione dei risultati è fatta in modo specifico e sono
differenziate le varie categorie meglio è, nel senso che a questo
punto i problemi vengono presi in carico realmente e la soluzione
dei problemi viene fornita a chi l'ha richiesta, in modo tale che
ci sia sempre un collegamento tra chi pone il problema e chi invece
risponde.
Presidente
- Possiamo mettere in votazione l'atto?
Apriamo la votazione. La votazione è chiusa.
Presenti: 35
Votanti: 17
Favorevoli: 16
Contrari: 1
Astenuti: 18 (Baccega, Barocco, Bertschy, Bianchi, Borrello,
Certan, Chatrian, Daudry, Farcoz, Fosson, Marquis, Morelli, Nogara,
Restano, Rini, Rollandin, Testolin, Viérin)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK