Consiglio Regionale della Valle d'Aosta - Oggetto del Consiglio n. 1701 del 19 dicembre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1701 del 19 dicembre 1990 - Resoconto
OGGETTO N. 1701/IX - Progetti per migliorare il traffico
della strada statale 406
(Interpellanza).
Presidente - Do lettura dell’interpellanza in
oggetto:
Interpellanza
Considerato che, nonostante i numerosi lavori eseguiti
dall’ANAS sulla Statale 406, si verificano code
interminabili di autoveicoli in prossimità del Comune di
Valtournenche e dell’incrocio con la Statale 26;
preso atto che tale situazione crea disagio ai residenti ed
impedisce l’afflusso turistico alla Valle del
Cervino;
rilevato che da anni gli enti locali hanno predisposto progetti
e studi al fine di sensibilizzare l’ANAS e la
Regione;
i sottoscritti Consiglieri regionali
interpellano
la Giunta regionale per sapere:
1) quali rapporti esistono fra Regione - Enti locali - ANAS su
questo problema;
2) in quale modo si intende realizzare lo svincolo
all’imbocco della Statale 406;
3) se la soluzione della galleria a Valtournenche è stata
accettata;
4) con quali tempi si pensa di poter iniziare i lavori.
Presidente
- Ha chiesto di parlare il Consigliere
Maquignaz, ne ha facoltà.
Maquignaz (Ind)
- Bisogna dire che in questi ultimi anni
l’ANAS sulla strada statale 406, a parte le
questioni che tutti ben conosciamo legate allo sgombero della neve,
ha eseguito una serie di lavori che hanno migliorato notevolmente
la viabilità nella valle del Cervino. Desidero però porre in
evidenza la situazione di disagio e di imbarazzo che si è creata, e
che persiste tuttora, in due punti, cioè a Valtournenche e
all’incrocio fra la ss 406 e la ss 26. A
Valtournenche in modo particolare, dove c’è la
strozzatura del campanile e dove c’è la partenza
dell’ovovia, e a Châtillon,
all’incrocio dove si creano durante le feste delle
code interminabili che creano una grave situazione di disagio non
solo ai turisti e agli ospiti che frequentano quella valle, ma
soprattutto agli abitanti che ormai hanno rinunciato a scendere da
quella valle durante il periodo delle festività.
Credo che a questo problema si debba trovare una soluzione; mi
rendo conto che tale situazione di disagio si trova non solo
all’imbocco della valle del Cervino, ma anche
all’imbocco della valle di Gressoney e della Val
d’Ayas, ma in questa valle la situazione è
particolarmente drammatica perché le due o tre ore di coda sono un
fatto normale.
A Valtournenche sono state prospettate due soluzioni: la prima
consisteva nella realizzazione della circonvallazione, che
prevedeva la possibilità di dirottare il transito degli autoveicoli
sulla destra orografica del comune di Valtournenche. Questa
soluzione credo sia stata un po’ accantonata, anche
perché sul piano dell’impatto ambientale crea una
serie di problemi. Ultimamente sembra invece andare avanti la
soluzione della galleria che dovrebbe passare sotto il centro
abitato del comune di Valtournenche.
Per quanto riguarda invece l’altro problema, che
si verifica all’incrocio fra le due statali a
Châtillon, la situazione è estremamente drammatica e merita la
nostra particolare attenzione. In passato sono state fatte una
serie di riunioni fra i comuni interessati, con la comunità
montana, con la Regione e credo anche con
l’assessore competente (allora
l’Assessore Fosson) e con i rappresentanti
dell’ANAS.
Desideriamo quindi conoscere a che punto sono le trattative,
come si pensa di risolvere questo problema, se ad esempio
attraverso la realizzazione di uno svincolo, se si pensa di
realizzare la galleria a Valtournenche sotto un centro abitato, e
in particolare quali sono attualmente i rapporti fra
l’ANAS, la Regione, i comuni interessati e la
comunità montana.
Con l’occasione ricordo la discussione che ci fu
in Consiglio regionale sulla convenzione fra l’ANAS
e la Regione, per sapere a che punto è questa convenzione, se è
stata definitivamente approvata e se ci sono novità in
proposito.
Presidente
- Ha chiesto di parlare
l’Assessore ai Lavori Pubblici Martin, ne ha
facoltà.
Martin (ADP)
- Il problema della strada statale 406, sia
per quanto riguarda il traffico nel comune di Valtournenche, sia
per quanto riguarda l’imbocco a Châtillon sulla
strada statale 26, fa parte del discorso cosiddetto della grande
viabilità in Valle d’Aosta, tant’è
che è inserito in un piano che comprende anche gli svincoli delle
altre valli laterali e l’adduzione al Traforo del
Gran San Bernardo fino alla strada statale 27.
Su questo problema ci sono stati in passato e ci sono tuttora
dei contatti con l’ANAS, per vedere di addivenire
alla firma di una convenzione, che questo Consiglio aveva già
approvato alcuni anni fa, e per vedere di poter ottenere dei
finanziamenti da parte dell’ANAS e la possibilità
stessa da parte della Regione di partecipare alle spese per
l’ammodernamento della viabilità.
In particolare, per quanto riguarda Valtournenche, come diceva
il Consigliere Maquignaz, è stata abbandonata l’idea
della circonvallazione, mentre sta proseguendo lo studio di un
progetto che riguarda una galleria sotto l’abitato
di Valtournenche.
Esiste una progettazione di massima e questo progetto è stato
inserito nello stralcio attuativo del piano decennale che è stato
inviato alla Direzione generale dell’ANAS nel mese
di ottobre, naturalmente dietro accordo con la Regione. Fanno parte
di questo piano diversi interventi, fra cui quello di
Valtournenche, che da una stima di massima ammonta a circa 90
miliardi. Non sappiamo al momento attuale a quanto ammonti il
finanziamento destinato alla Valle d’Aosta per il
piano completo, quindi non possiamo a tutt’oggi dire
se questo progetto potrà essere finanziato con i finanziamenti che
sono destinati alla Valle d’Aosta.
Per quanto riguarda l’imbocco della strada
statale 406 a Châtillon con la strada statale 26, in questo senso
si è mossa la comunità montana perché vi è stato un interesse da
parte della SAV (Società Autostrade Valdostane), che era
interessata anche alla costruzione di questo svincolo. Ci sono
state delle riunioni a cui ha partecipato anche la Regione; si è
tuttora in fase di costituzione di un comitato e
dell’approvazione di una convenzione fra la SAV e la
comunità montana, comitato al quale dovranno partecipare gli enti
interessati, cioè la Regione, la SAV, la comunità montana e i
comuni interessati. Vi è da dire per la verità che il comune di
Châtillon si era mosso in questa direzione perché esiste il
problema dell’imbocco con la strada statale 26, ma
esiste anche il problema della viabilità interna al comune di
Châtillon, che nei periodi di punta è attraversato da numerose
macchine; si formano delle code, anche se per la verità ultimamente
la società autostrade ha provveduto ad ampliare il casello di
Châtillon, ma tutto questo non è sufficiente in quei momenti di
punta. La convenzione è all’esame della comunità
montana per la firma e c’è la possibilità che la SAV
possa partecipare al finanziamento di questo progetto.
Sono stati dati degli incarichi da parte della comunità montana
a dei tecnici per la preparazione dei progetti, che sono a livello
di progetti di massima, non sono ancora dei progetti definitivi;
penso però che si aspetti la firma di questa convenzione per poter
decidere.
Per quanto riguarda la convenzione Regione-ANAS, questa è stata
ripresa e purtroppo abbiamo perso un po’ di tempo
ultimamente perché, dopo aver discusso di questa convenzione con il
capo compartimento dell’ANAS, questo signore è stato
recentemente trasferito, in Valle d’Aosta vi è un
nuovo capo compartimento che ha assunto il suo incarico da poco
tempo, quindi la questione ha dovuto essere rivista ed è già stato
fatto un incontro con il nuovo capo compartimento
dell’ANAS.
Vi è comunque la disponibilità sia da parte del compartimento
della Valle d’Aosta sia naturalmente della Regione
di addivenire ad una conclusione di questa convenzione, di poter
firmare questa convenzione. A questo scopo è stato richiesto da
parte dell’ANAS di costituire un apposito gruppo di
lavoro, che esamini le questioni aperte e quanto prima possa
arrivare ad una stesura definitiva di questa convenzione e poi ad
una firma della stessa.
Naturalmente, non sapendo ancora esattamente a quanto ammontano
i finanziamenti per la Valle d’Aosta, non si può
conoscere a tutt’oggi quando questi lavori potranno
iniziare, anche perché non si dispone ancora di progettazione
esecutiva. Quello che posso garantire è che vi è la disponibilità
della Regione ad intervenire in questo senso e vi è grande
attenzione a questo problema perché ci rendiamo conto che problemi
di traffico esistono sulla strada statale 406, come anche sulle
altre statali, sono naturalmente dei problemi che vanno risolti, se
vogliamo anche dare una certa immagine di tipo turistico alla
nostra Regione.
Presidente
- Ha chiesto di parlare il Consigliere
Maquignaz, ne ha facoltà.
Maquignaz (Ind)
- Mi dichiaro sostanzialmente soddisfatto
della risposta dell’Assessore. Prendo atto con
soddisfazione che per quanto riguarda la galleria di Valtournenche,
questa è stata inserita nel piano decennale, anche se logicamente
questo non sarà sufficiente per arrivare alla soluzione del
problema. Quello che però oggi mi interessa, lo ribadisco ancora
una volta, è di segnalare all’attenzione
dell’Assessore e della Giunta regionale la necessità
di trovare una soluzione allo svincolo all’incrocio
delle due statali, e questo vale sia per la comunità montana del
Marmore sia per le altre comunità montane.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK