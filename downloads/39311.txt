Consiglio Regionale della Valle d'Aosta - Oggetto del Consiglio n. 2564 del 25 gennaio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
AMBIENTE
Flora e fauna
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2564 del 25 gennaio 2017 - Resoconto
OGGETTO N. 2564/XIV - Interrogazione: "Azioni di monitoraggio
realizzate per verificare le modalità di coesistenza fra lupo e
attività agricola-pastorale".
Presidente -
Punto n. 10 all'ordine del giorno. Ha
chiesto la parola l'assessore Testolin, ne ha facoltà.
Testolin (UV) -
In merito al quesito dell'interrogazione,
"quali azioni di monitoraggio in continuo e di altre misure sono
state realizzate al fine della coesistenza del predatore con
l'attività agricola-pastorale", si sottolinea come il territorio
regionale sia costantemente monitorato da personale del Corpo
forestale della Valle d'Aosta. Attualmente il monitoraggio avviene
in maniera sistematica attraverso l'utilizzo di ventotto transetti
distribuiti sull'intero territorio regionale, che sono percorsi
dagli agenti del Corpo forestale almeno due volte al mese, al fine
di raccogliere ogni possibile elemento utile a stabilire la
presenza del predatore. Tutti i dati raccolti sono poi inviati alla
Struttura flora, fauna, caccia e pesca per la loro elaborazione.
Dall'ultimo rilevamento effettuato nelle scorse settimane, risulta
essere presente sul territorio regionale un numero di esemplari in
linea con i dati già comunicati in Consiglio regionale negli scorsi
mesi.
Il programma di monitoraggio è in fase di ulteriore
potenziamento e lo stesso potrà contare a regime sulla
collaborazione tecnica di un esperto del settore, al fine di
predisporre un protocollo di monitoraggio genetico specifico per la
Valle d'Aosta, gestire le analisi genetiche e implementare la
formazione specialistica, sia del personale regionale che di
ulteriori altri soggetti interessati, e di sviluppare strategie
ad hoc
in merito ai sistemi di prevenzione per gli
allevatori sulla base delle esperienze acquisite sia a livello
alpino che appenninico.
La conoscenza del numero e della distribuzione dei lupi è
fondamentale per poter procedere alla definizione delle tipologie
di misure preventive da sostenere attraverso i contributi, al fine
di determinare i risarcimenti dei danni provocati dagli animali
predatori, così come peraltro previsto dalla legge n. 17 del 2010.
Si fa inoltre presente che il monitoraggio esaustivo dei lupi
presenti sul territorio è una delle condizioni previste dal nuovo
Piano nazionale di gestione del lupo, che dovrebbe essere approvato
il prossimo mese e che sarà elemento assolutamente necessario, tra
l'altro per poter sottoporre al Ministero competente eventuali
altri richieste di intervento in merito alla gestione del lupo
stesso. Peraltro, è notizia giornalistica di oggi che ieri è stato
approvato in via tecnica questo piano di gestione del lupo, che
prevede tra gli altri ventidue punti, tra cui anche la possibilità
di introdurre in casi particolari il contenimento dello stesso. Per
questo pensiamo che l'attività svolta in questi mesi, che si
protrarrà in futuro, possa essere assolutamente in linea con le
indicazioni del Ministero così come attualmente evidenziate.
Per quanto concerne il secondo punto, "quali sono stati gli
esiti delle indagini in merito all'uccisione dell'esemplare di
lupo", come già segnalato nelle comunicazioni diffuse nei giorni
scorsi e puntualmente riprese dagli organi di stampa locali, le
competenti strutture dell'Assessorato e l'Istituto zooprofilattico
sperimentale del Piemonte, Liguria e Valle d'Aosta, con annesso
CERMAS, hanno portato a determinare le attività di indagine ed
esame di laboratorio effettuati sulla carcassa del lupo femmina
trovato morto il 9 gennaio scorso a Introd. Rispetto a quanto
inizialmente ipotizzato dal primo esame visivo del personale
intervenuto sul luogo del ritrovamento, che aveva inizialmente
fatto presumere come causa del decesso un colpo d'arma da fuoco,
ipotesi peraltro plausibile anche agli occhi del personale più
esperto, gli esami di laboratorio e l'attività di indagine hanno
consentito di accertare che le cause del decesso sono dovute a un
trauma accidentale per un ramo che ha perforato il torace
dell'animale, provocando un grave pneumotorace e la conseguente
morte del lupo. Tale ipotesi è stata peraltro suffragata dalle
attività di indagine svolte e dalla determinazione del luogo
dell'incidente.
Colgo questa occasione per ringraziare tutto il personale che ha
operato sin da subito nell'attività di indagine e per sottolineare
come la stretta sinergia tra le strutture dell'Assessorato, del
Corpo forestale, del CERMAS e dell'Istituto zooprofilattico
sperimentale abbia consentito di chiarire in tempi brevi gli
sviluppi della situazione e di dare prontamente contezza della
dinamica, del tutto accidentale, di questo evento.
Presidente -
Ha chiesto la parola il consigliere Roscio,
ne ha facoltà.
Roscio (ALPE) -
Grazie Assessore per i chiarimenti.
Partirei dall'ultimo punto, quello sulle cause della morte: era
necessario avere chiarezza, ma alla fine non è il tema vero della
questione, che forse interessa anche al di là dell'episodio
singolo. Questa vicenda ha assunto dei contorni un po' strani:
sembrava in un primo momento si trattasse di un abbattimento,
mentre adesso l'Assessore ci ha parlato di un evento accidentale.
Ma indipendentemente dalle cause che possono avere portato alla
morte di questo esemplare, va detto che per sua natura il lupo è un
animale un po' particolare, perché tende più a dividere l'opinione
pubblica, che non a metterla insieme. Da un lato vi è chi si
schiera in sua difesa senza se e senza ma, dall'altra vi sono anche
interessi legittimi di chi opera nel settore dell'agricoltura e
dell'allevamento, che devono essere tutelati, quindi è molto
difficile riuscire a far coesistere queste due necessità.
Oltretutto ricordo che si tratta di una specie protetta ed è stato
anche ricordato che è proprietà esclusiva dello Stato, quindi con
tutte le conseguenze.
Al di là di questo, ci sono un paio di cose che non sono ancora
chiare e che bisognerebbe invece provare a seguire con attenzione.
Da un lato, indipendentemente dalle cause del decesso di questo
animale, la reazione che c'è stata nell'immediato e nei giorni
seguenti sulla rete è stata veramente violenta: vi erano dei toni
altissimi, veri e propri insulti, anche senza sapere quali erano le
cause. Un clima veramente di odio nei confronti dell'episodio, al
quale bisogna porre molta attenzione, perché la rete è globale e
l'attenzione che poi viene portata ben al di fuori della Valle
d'Aosta, non giova sicuramente alla stessa. Questo è un tema che va
affrontato con un'attenzione molto particolare e per questo
coglierei l'occasione per chiedere all'Assessore a proposito del
piano nazionale, che anche noi abbiamo visto ieri essere stato
approvato in via tecnica e che oltretutto prevede l'abbattimento
legale di alcuni esemplari. Io credo che se si arrivasse a questo
anche sul nostro territorio, le reazioni sarebbero quanto mai poco
produttive nei confronti della regione.
Noi riteniamo che bisogna lavorare alla prevenzione, proprio a
seguito di questo episodio. L'Assessore ci ha detto che si
sarebbero potenziate le attività di monitoraggio e di controllo,
proprio per evitare che si arrivi a episodi di abbattimento, sui
quali oltretutto già il WWF ha lanciato una campagna di attenzione.
L'Assessore non si è espresso su questo, ma noi speriamo che vi sia
l'intenzione invece di lavorare di più sulla prevenzione per poi
non ricorrere successivamente a rimedi che non faranno sicuramente
del bene a nessuno, neanche agli interessi legittimi. Da questo
punto di vista, noi chiediamo il massimo impegno.
Giustamente ringraziamo anche noi tutti coloro che lavorano sul
campo in questa direzione, ma chiediamo all'Assessore di avere
un'attenzione e di fare in modo che non scenda l'attenzione su
questo argomento, perché spesso succede che quando si crea
l'evento, poi si corre immediatamente ai ripari, mentre qui serve
esattamente il contrario: occorre un'attenzione costante per
evitare che poi si creino dei casi che veramente non farebbero del
bene alla collettività valdostana.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK