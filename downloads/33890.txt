Consiglio Regionale della Valle d'Aosta - Oggetto del Consiglio n. 1916 del 14 luglio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1916 del 14 luglio 2011 - Resoconto
OGGETTO N. 1916/XIII - Relazione annuale al Consiglio
regionale sull'andamento della gestione della "Casino de la Vallée
S.p.A.", ai sensi dell'articolo 8 della legge regionale 30 novembre
2001, n. 36, recante "Costituzione di una società per azioni per la
gestione della Casa da gioco di Saint-Vincent".
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Ai sensi dell'articolo 8 della legge n. 36 è previsto che ci sia
una relazione al Consiglio sull'andamento della gestione della Casa
da gioco; vorrei quindi esporre brevemente la relazione, che credo
tutti abbiano, quindi non sto a leggerla integralmente, credo sia
una tortura inutile.
Credo che siano opportuno sottolineare alcuni aspetti relativi
alla chiusura dell'esercizio precedente, che aveva fatto registrare
per la Casa da gioco un utile di bilancio pari a 6.569 euro e per
la gestione alberghiera una perdita di 4.600...4.000.000, chiedo
scusa, 6.000.000 prima e 4.600.671 adesso, con un risultato
aggregato pari a 1.968.000 euro. Il risultato dell'esercizio
attuale manifesta quindi un miglioramento complessivo pari a
1.800.000.000 circa, che sarebbe stato superiore chiaramente, oltre
9.000.000 di euro, se la Casa da gioco avesse continuato a gestire
unicamente le proprie attività istituzionali. È chiaro che il
discorso è collegato con la STV. Il risultato ottenuto è l'effetto,
sul fronte dei ricavi, di un incremento dei proventi sia di gioco
che delle vendite alla clientela esterna relative all'unità
alberghiera, a cui è stata fatta un'intensa campagna per evitare,
da una parte, che ci fosse un atto concorrenziale con quelle che
sono le attività alberghiere della cittadina e dei comuni vicini e,
dall'altra, per incrementare la gestione soprattutto congressuale e
la gestione di utilizzo in parallelo alle strutture esistenti. Le
operazioni di concentrazione aziendale e di rafforzamento
patrimoniale hanno contribuito ad incrementare la liquidità
aziendale, peraltro già di per sé migliorata, che alla data del 31
dicembre 2010 risulta pari a 31.000.000 circa, superiore di
4.000.000 rispetto a quella rilevata al 31 dicembre 2009; questo è
legato a tutte le attività che devono poi essere svolte. La
capacità di generare liquidità infatti è la condizione
indispensabile per affrontare l'importante programma di
investimenti costituito dall'insieme dei due piani di sviluppo, che
sono stati richiamati anche questa mattina, casinò e Billia,
approvati dal Consiglio regionale il 15 aprile 2009 ed il 28 luglio
2010.
Il 2010 è stato un esercizio molto importante per lo sviluppo
futuro della società, caratterizzato sia dal risultato positivo
degli incassi - che dopo molto tempo hanno invertito il trend
negativo -, sia da importanti operazioni interne che sono state qui
enunciate, e che sono state confermate nella loro bontà dalle
differenti assemblee. Le operazioni hanno portato il capitale
sociale...le operazioni a cui facciamo riferimento sono le
operazioni di consolidamento degli immobili della STV e della
Casino...il tutto si è chiuso in poco tempo, tant'è che l'assemblea
straordinaria del 30 dicembre 2010 ha deliberato l'ulteriore
aumento di capitale sociale con conferimento della residuale
componente immobiliare non ancora trasferita. Le operazioni di cui
sopra hanno portato il capitale sociale ad un importo di
104.995.000 euro, raggiungendo quindi l'obiettivo che era già stato
auspicato nella relazione del 2009: di arrivare alla fusione delle
due società e di dotare di un patrimonio idoneo a supportare il
processo di investimenti previsto dal piano di sviluppo conglobato
di Casino e Billia.
Nell'ambito generale è da ricordare che perdurano gli effetti
negativi delle normative esistenti, il discorso antifumo, eccetera,
che hanno influito negativamente su tutte le case da gioco. Non è
da dimenticare il fattore esterno fortemente penalizzante per
attività della casa da gioco legato alla continua crescita del
mercato dei giochi pubblici, quindi la concorrenza che lo Stato, a
livello generale, fa sulla politica dei giochi, che continuano a
registrare incrementi di notevole rilevanza, rispettivamente del
più 25 e più 34 percento, con una forte concorrenza che è evidente
per tutti, come per le altre case da gioco.
La crescita degli introiti lordi di gioco, così come quella
delle presenze, sono la conseguenza del processo di
riorganizzazione, di recupero di efficienza, rinnovamento e
cambiamento che ha interessato l'azienda negli ultimi due anni; in
primo luogo hanno prodotto risultati gli interventi programmati
sull'offerta di gioco, che è stata ampliata e rinnovata, in
particolare quella relativa ai giochi elettronici.
In tema di marketing si è proseguito con il consolidamento di
una nuova immagine aziendale e questo ha avuto degli effetti molto
positivi. L'attenzione riposta nella gestione della clientela in
tema di fidelizzazione, ampliamento e rinnovamento dell'offerta del
gioco ha completato l'offerta. L'incorporazione di STV ha portato
all'acquisizione della gestione del Grande Hôtel Billia e la
riqualificazione dell'offerta che verrà traguardata tramite la
creazione del Saint-Vincent Resort & Casino, un resort che si
candida a diventare - nel prossimo triennio - un polo del
divertimento, vero e proprio punto di riferimento per il nord ovest
d'Italia. Credo che sono gli
atout
che la casa da gioco avrà
da portare avanti. I piani di sviluppo che interessano la casa da
gioco sono stati richiamati, i lavori di sistemazione della sala
multiuso su cui si è già detto, che hanno portato a risultati molto
positivi in confronto con le altre zone di interesse comune; i
lavori di restyling delle sale da gioco, della hall d'ingresso e
del ristorante
Brasserie
, e di restyling delle sale sono
stati consegnati. Nell'ambito delle attività progettuali è stato
ritenuto essenziale effettuare preliminarmente il restyling del
ristorante
Brasserie
, che si sta completando adesso. I
lavori di predisposizione delle reti che erano altrettanto
interessanti per la sicurezza; i lavori di realizzazione della
nuova centrale termica dovrebbero iniziare nel corso dell'estate
2011, quindi questa estate; le opere per la creazione del
Saint-Vincent Resort & Casino, anche qui, i progetti sono ormai
ultimati e si dovrebbe procedere. In relazione alle condizioni
operative ed allo sviluppo dell'attività della casa da gioco in
termini di andamento degli ingressi, dei proventi lordi di gioco e
dei settori di gioco, nel 2010 gli introiti lordi di gioco si sono
attestati a quota 98.175.988 euro, evidenziando un incremento pari
al 4,13 percento (più 3.904.908 euro).
Nell'esercizio 2010 si è consolidato il recupero delle presenze,
il cui trend positivo era iniziato nel secondo semestre del 2009;
il numero degli ingressi è passato da 589.328 nel 2009 a 610.000
con un più 3,5 percento. I proventi di gioco evidenziano un
incremento complessivo che è stato ricordato e come ho già detto
rispetto alle altre case da gioco, che hanno fatto registrare:
Campione meno 11,9 percento (in franchi svizzeri, è una notazione a
margine); Sanremo meno 6,4 percento, e Venezia meno 4,4 percento.
Per quanto riguarda i singoli settori di gioco, il risultato ha
interessato tutte le linee di prodotto, sia i giochi da tavolo -
che registrano un incremento pari a 2.211.000 -, sia i giochi
francesi - Chemin de fer più 42 percento, Poker più 23 percento -;
l'unico risultato negativo è il Trente et Quarante che è meno 10,18
percento (questo è uno dei pochi casinò che ha ancora questo gioco,
quindi su questo credo ci sarà da riflettere); Roulette americana
meno 19,6 e Craps meno 12 percento. I giochi elettronici segnalano
una crescita pari a 1.689.000, più 3,89 percento. Le presenze
congressuali segnano più 88,43 percento, con un incremento di
camere occupate pari al 92,82 percento ed un incremento di pasti
serviti pari al 65,26 percento. Detto incremento è dovuto ad
un'intensa attività di vendita diretta ed indiretta tramite invio
di newsletters con pacchetti congressuali e promozioni varie,
invertendo così il trend a ribasso che perdurava ormai da diversi
anni. Le presenze individuali danno un più 27,93 percento. Queste
sono le notazioni principali per quanto riguarda i giochi,
l'andamento economico e l'andamento anche della parte STV, relativi
al 2010.
È stata messa in coda una nota per i primi mesi del 2011, che
danno una tenuta; c'è ancora una crescita pari all'uno percento
rispetto allo stesso periodo dell'anno precedente; chiaramente
l'anno scorso la crescita era maggiore, perché nel 2009 la
situazione era più difficile, mentre negli altri casinò la
situazione è molto più delicata. Non si può comunque non
sottolineare la straordinaria performance della Sala Evolution, la
quale, dal 1° gennaio 2011 ad oggi, pur contenendo soltanto il 37
percento della totalità degli apparecchi elettromeccanici (223 su
599), introita oltre il 55 percento dei proventi del settore;
quindi sotto questo profilo l'investimento è stato sicuramente
molto importante. Per l'attività dell'unità produttiva servizi
alberghieri, i primi mesi dell'anno in corso hanno evidenziato una
crescita significativa delle camere occupate da parte della casa da
gioco (più 28 percento), per effetto della sempre più agguerrita
attività commerciale, mirata all'incentivazione delle presenze,
posta in essere nei confronti della clientela con il potenziale di
gioco più elevato (i cosiddetti VIP). La riflessione sul mercato
congressuale, in termini di occupazione camere, sicuramente si è
risentito in questo primo semestre della congiuntura negativa, per
cui, rispetto all'andamento molto importante del 2010, quest'anno
c'è stata una crescita abbastanza ridotta nei primi mesi del 2011.
Conseguentemente c'è stata una riduzione del consumo pasti, ma
credo che questo l'abbiate visto. In termini di quantitativi delle
attività di contatto con la clientela VIP c'è stato un aumento, con
l'obiettivo di generare presenze presso la sala da gioco; i ritorni
sono stati sicuramente degni di nota in termini di presenze, in
particolare si sono registrati picchi in concomitanza dei week-end
ad invito abbinato alle gare di Chemin de fer, che sono state fatte
per attirare questi clienti. La programmazione di visite nelle
principali città italiane di residenza dei clienti VIP ha sortito
gli effetti desiderati, quindi su questo si sta ancora puntando. I
dati provvisori alla data del 30 giugno evidenziano, dopo il
sostanziale pareggio registrato nei mesi aprile e maggio, una forte
ripresa della presenza dei clienti VIP, più 15,67 percento, e di
quelli fidelizzati, più 5,91 percento. Sotto questo profilo si è di
fronte ad una ripresa importante. Credo che queste siano le
notazioni, del resto la relazione l'avete letta quindi non penso
che ci siano ulteriori osservazioni.
Notiamo con soddisfazione che, malgrado le difficoltà e la
situazione molto difficile dal punto di vista economico, i
risultati sono positivi; chiaramente non è più il tempo di alcuni
decenni fa, non ci sono più le condizioni, non c'è più il mercato,
non c'è più il tipo di clientela di allora per nessuno dei casinò
italiani. Si stanno aprendo sempre più sale per giochi elettronici,
di fatto dei mini-casinò, le proposte fioccano sotto questo
profilo, proposte di legge di apertura di nuovi centri con Bingo
abbinati a macchinette elettroniche, quindi è chiaro che la
concorrenza aumenta, anche se di fatto non sono aperti dei casinò
in quanto tali, ma sono tutti dei mini-casinò che potenzialmente
possono attrarre, soprattutto nella nostra zona, dei potenziali
clienti che erano indirizzati verso la nostra casa da gioco.
Con questo credo che i risultati siano positivi e gli
intendimenti del piano strategico votati da questo Consiglio, che
si stanno attuando, credo che vadano nella direzione di prepararsi
per affrontare i prossimi anni e per cercare di mantenere un trend
positivo da parte della casa da gioco.
Président
- La discussion est ouverte.
La parole au Vice-président Chatrian.
Chatrian (ALPE)
- Merci M. le Président.
Qualche riflessione e qualche considerazione dopo l'intervento
del Presidente Rollandin, un po' sbrigativo e difficile da seguire,
dato che ha messo sul tavolo nuovi dati che noi non abbiamo. Sulla
Sala Evolution noi non ne avevamo del tutto; degli ultimi dati che
ci ha fornito, sul 2010 qualcosa abbiamo anche noi.
Partirei da un dato assodato, incontrovertibile, direi:
9.837.000 euro sono i milioni affluiti nelle casse regionali nel
2010, quale quota parte degli introiti della nostra casa da gioco,
un po' meno di 10.000.000 di euro. Ecco la cifra che fotografa la
realtà dei conti della Casino S.p.A. e con questa la deriva
apparentemente inarrestabile di un'impresa che trova
giustificazione alla sua esistenza, soprattutto nel fatto che
dovrebbe essere un pilastro della solidità del sistema economico
valdostano. Casino de la Vallée e l'ex partecipata STV S.p.A.,
chiude con un segno contabile positivo, è stato detto, ma è
soprattutto grazie al nuovo rapporto fra Regione e casa da gioco
che trattiene adesso per la propria gestione il 90 percento dei
proventi lordi. Nella relazione si fa riferimento - come di
consueto - al perdurare degli effetti delle nuove normative che, in
questi ultimi anni, avrebbero contribuito a penalizzare in modo
concreto l'attività della nostra casa da gioco. Non voglio né
ripetere le considerazioni che sono state già fatte, né riprendere
tutti gli aspetti della relazione sulla gestione, allegata al
bilancio, come citava prima il Presidente, che ha data per
letta.
Provo a fare con voi qualche riflessione nel merito, qualche
considerazione sulla gestione operativa e sulla capacità di
programmazione che lasciano spazio a qualche dubbio. Prendo ad
esempio i lavori di restyling delle sale da gioco, della hall di
ingresso e del ristorante
Brasserie
; nella relazione si
scrive in modo vago che si attiverà la procedura per
l'individuazione di un operatore economico qualificato al quale
affidare l'esecuzione dei lavori, che si auspica inizieranno entro
il corrente anno per le sale da gioco. Sarebbe interessante sapere
nei dettagli quale tipo di procedura e quali sono stati i tempi,
anche per la realizzazione della nuova centrale termica, e come
sono stati affidati questi lavori.
Il progetto per la creazione della Saint-Vincent Resort,
denominato "progetto esecutivo prima fase", che dovrebbe essere
pronto entro il 18 luglio 2011, si riferisce al progetto esecutivo
relativo all'Hôtel 4 stelle e al Centro congressi; viene
riparametrato, riprogrammato rispetto agli annunci del 2010 e forse
i lavori inizieranno nell'autunno 2011. Perché queste
considerazioni? Perché a nostro avviso una programmazione seria ed
affidabile non c'è, ed è invece doverosa, darebbe credibilità ai
progetti, darebbe rassicurazioni circa la competenza dei gestori
della nostra casa da gioco e, in un momento particolare come quello
attuale, di difficoltà economica e non solo, darebbe forse maggiore
peso all'azione dell'Amministrazione che, in questa vicenda,
dovrebbe esercitare il suo ruolo determinante di controllo e di
indirizzo. Usando un termine che lei spesso utilizza, per aggredire
il mercato bisogna essere, oltre che credibili, affidabili, e anche
rigorosi nel rispetto dei tempi e nell'operatività dei processi,
non semplici. Per noi queste sono caratteristiche fondamentali e
qui non si evidenziano molto, non si chiede di essere precisi sul
giorno esatto, ma almeno azzeccare la stagione prevista nel
programma, quanto meno programma depositato ed annunciato. Per
quanto riguarda l'individuazione di operatori economici
qualificati, ribadiamo l'assoluta necessità, al di là del rispetto
delle norme in materia, di bandire gare pubbliche, in modo che la
trasparenza e la selezione, a fronte di requisiti e criteri ben
definiti, siano garantite insieme ai probabili vantaggi di tipo
economico che ne risulterebbero.
Secondo i dati in possesso della casa da gioco, la clientela VIP
è cresciuta parecchio; su questo specifico target sembra che ci
stia già lavorando in particolare per migliorare l'attività di
contatto e di recupero dei clienti cosiddetti "poco attivi" o
"inattivi". Una parentesi: 500.000 euro sono le mance in meno per
la casa da gioco sui giochi francesi nei primi sei mesi del 2011
rispetto al 2010. Più volte, in quest'aula, il dibattito si è
acceso proprio su questo argomento delicato, più volte ci siamo
sentiti annunciare dati rassicuranti o moderatamente positivi;
però, a nostro avviso, è lecito avere qualche dubbio. Le
assicuriamo, Presidente, che ho avuto modo di vedere con i miei
occhi le sale praticamente vuote, sia per i giochi americani, sia
per quelli francesi, e c'era più personale dell'azienda nei due
piani che giocatori! Non stiamo parlando di 10 o di 5 anni fa! A
proposito di personale, il numero di addetti della casa da gioco
nel 2010 ha subito una contrazione pari a 51 persone, anche la STV
ha perso 3 addetti. Ad oggi le unità presenti sono 652, al 31
dicembre 2007 erano 778, la differenza è di 126 risorse in meno,
pur sapendo che ad oggi, con l'incorporazione della STV, le persone
impiegate sono 840: questi sono dati che devono farci riflettere,
perché segnalano che la crisi della società, oltre che sul bilancio
regionale, ha impatti negativi anche sull'occupazione.
Vorrei farvi notare che nel 2010 la società ha dovuto sostenere
oneri straordinari, pari a quasi 1.000.000 di euro per chiudere con
una transazione la causa di lavoro indetta da 13 dipendenti. Della
questione abbiamo discusso anche in quest'aula, in estrema sintesi
questo grande o piccolo sbaglio in tema di comunicazione di
licenziamenti è finito a carico di tutta la collettività...ma il
premio produttivo al dirigente di riferimento è stato
riconosciuto...ci sembra un po' strano! I proventi lordi sono
cresciuti di 3.900.000 euro rispetto al 2009, è stato prima
esplicitato, anno che possiamo definire "disastroso"; c'è stata una
piccola inversione rispetto al 2009, ma il 2009 è stato un anno che
possiamo definire così. Dunque un'inversione registrata, oltre che
limitata in valore assoluto, non va sovrastimata, perché è frutto
più di un naturale rimbalzo che di azioni specifiche volte a
recuperare l'efficienza e la produttività.
Nella relazione si dice che nella prospettiva dell'attuazione
del resort non esiste, in azienda, un numero sufficiente di persone
che abbiano un potenziale adeguato; si imporrebbe pertanto un
progressivo cambiamento della forza lavoro che assicuri un
innalzamento qualitativo della stessa, come la mobilità di persone
fra le due società, iniziative di riduzione del personale e
formazione e, in ultimo, ma non per importanza, non si annuncia la
definizione di strumenti e di canali di ricerca di nuovo personale.
Mi soffermo su questo ultimo punto e rinnovo la proposta, affinché
l'azienda si doti finalmente di strumenti trasparenti per il
reclutamento del personale. Cerchiamo di creare le condizioni
affinché giovani o meno giovani, ma dotati di qualifiche,
requisiti, titoli o semplicemente di esperienza, abbiano la
possibilità di partecipare a selezioni rigorose ed efficaci. Visto
il momento, credo sia d'obbligo adottare metodi di assoluta
trasparenza ed imparzialità nella ricerca di personale. Ricordo
che, anche se si tratta di una società di diritto privato, essa è
sorretta interamente da capitale pubblico.
Per quanto riguarda il paragone con gli altri casinò e la
leggenda che saremmo più bravi degli altri o - come sovente ho
sentito dire in questi anni - che perdiamo meno degli altri, senza
riparlare degli anni gloriosi, vorrei farvi notare che la quota di
mercato nazionale del nostro casinò oscilla dal 23 percento del
2007 al 21 del 2008, al 20,8 del 2009 e, infine, al 22 nel
2010...non ho parlato di 15-20 anni fa, ho parlato degli ultimi 4
anni! Volutamente non ho riportato i dati degli anni in cui la
nostra casa da gioco aveva un peso nettamente maggiore ed una quota
di mercato maggiore: questo per dire che i dati, per essere letti
correttamente, vanno contestualizzati. Se si fanno paragoni,
bisogna prendere in considerazione tutti i parametri: dai costi di
gestione agli introiti, dal numero di persone occupate al valore
dell'indotto, dalla produttività per addetto ai costi straordinari
a carico dell'azionista, e altro ancora. Dal 2007 ad oggi, in meno
di 4 anni, i dipendenti della casa da gioco sono diminuiti di 126
unità e, nel 2010, la Regione - e quindi la collettività valdostana
- ha incassato solamente 9.800.000 euro dalla casa da gioco. Non
voglio mettere sul tavolo altri numeri, ma i versamenti, fino a
pochi anni fa, avevano ben altro peso! A questo proposito vorrei
farvi presente quanto versato alla collettività, nelle casse
pubbliche, per il 2010, nelle altre tre case da gioco italiane:
Sanremo ha versato nel 2010 circa 19.000.000 di euro (ho avuto
delle difficoltà a reperire questi dati, lo premetto); Campione
circa 50.000.000 di euro, la casa da gioco dal 2007 ha una nuova
sede e le spese sono state sostenute interamente dal Comune per un
importo di 150.000.000 di euro; Venezia ha versato, nel 2010, alle
casse comunali circa 85.000.000 di euro...il 2010 si è però
concluso con una perdita di 28.000.000, comportando una riduzione
di capitale. Quindi questa è la situazione nelle altre tre case da
gioco di perdite eventuali di capitale o comunque cifre che sono
state erogate agli azionisti: Ripeto: Sanremo circa 19.000.000 di
euro; Campione circa 50.000.000 di euro (dal 2007 la struttura è
nuova e l'investimento globale è stato di circa 150.000.000 di
euro); Venezia 85.000.000 di euro, ma che ha concluso con una
perdita di 28.000.000 comportando una riduzione di capitale. Se
proprio vogliamo fare dei paragoni, c'è materia su cui
confrontarci!
Termino dicendo che il Casinò di Saint-Vincent, proprio perché
non è una bisca, deve essere gestito con serietà e competenza, ma
deve essere più performante, più organizzato e, in un momento di
crisi come l'attuale, deve essere trasparente nelle procedure di
acquisizione di servizi e forniture, come nel reclutamento di
eventuale nuovo personale. Non solo è legittima questa nostra
richiesta, ma è fondamentale perché la nostra casa da gioco
riacquisti la sua credibilità e, seppure in un contesto sfavorevole
per molte ragioni, anche l'efficienza economica che potrebbe
raggiungere con beneficio per tutti i valdostani azionisti.
Grazie.
Président
- La parole au Conseiller Tibaldi.
Tibaldi (PdL)
- Grazie Presidente.
Leggendo
Il Sole 24Ore,
l'altro giorno, ho preso
conoscenza di un dato, che peraltro è sempre crescente, che è di
9.900.000.000 di euro, e che sta a significare i proventi fiscali
dei giochi gestiti dallo Stato in Italia: il gestore Stato, a
livello nazionale, riesce ad incassare questa cifra ed a portarlo
nelle casse dell'Erario...immaginiamo il volume di moneta che fa
girare e di giocatori che coinvolge a tutti i livelli! È
paradossale, se pensiamo che siamo in un momento di crisi piuttosto
pesante, non solo in Italia, e con la crisi pesante c'è una
contestuale esigenza di aumento di gioco, di rischio, del poco
capitale che è in possesso delle persone, pur di cercare,
attraverso la fortuna, di aumentar le proprie risorse disponibili;
così dicono gli esperti: fa parte di una regola non codificata, ma
di cui dobbiamo prendere atto.
Nell'ambito di questo contesto si inseriscono anche i quattro
casinò italiani; leggendo a pagina 25 della relazione proposta
dalla Casino S.p.A., si vede che nel 2010 hanno visto un'ulteriore
contrazione della loro quota di mercato (meno 2,81 percento).
Questo significa che le quattro case da gioco sono ancora meno
appetibili rispetto a tutti gli altri giochi che sono proposti sul
mercato, incluso quello online, che sappiamo essere in diffusione
crescente. Al meno 2,81 percento del 2010 si aggiunge il meno 7,55
percento del 2009, il meno 4,36 del 2008...insomma, è un continuo
stillicidio di piccole cifre, ma sempre negative, che si sommano e
che stanno riducendo lo spazio di mercato dei casinò. È naturale
che le case da gioco devono inventarsi qualcosa per poter riuscire
a tenere la china o, per quanto possibile, risalirla.
Non possiamo negare che il 2010, nonostante tutto, ha visto la
Casa da gioco di Saint-Vincent aumentare in termini di ingressi e
presenze ed il volume di gioco di qualche milione di euro rispetto
allo scorso anno, quindi concludere con un utile netto di 3.700.000
di euro. Non credo che si tratti di un rimbalzo, perché potremmo
considerarlo un rimbalzo se l'anno precedente ci fosse stato
veramente un crollo generale del mercato. È, tutto sommato, una
tenuta che non va disconosciuta. Ovviamente il riparto di proventi,
i 9/10 che vengono riconosciuti al gestore, sono la chiave di volta
di questo risultato; non possiamo negare che il 90 percento
lasciato al gestore permette non solo l'equilibrio contabile, ma
anche un margine operativo che - abbiamo visto - viene accantonato
per gli investimenti.
L'assetto societario unico della Casino S.p.A. è auspicabile,
che oltre ad essere stato formalizzato attraverso i passaggi
giuridici necessari ed anche organizzativi dia anche, in termini di
qualità e di celerità, i risultati sperati; in questo, Presidente,
vorrei sottolineare il fatto che la qualità e la celerità degli
investimenti sono di fondamentale importanza per ridare
competitività a Saint-Vincent, con quella formuletta che dovrebbe
diventare un nuovo oggetto di appeal per nuova clientela o per
fidelizzare ulteriormente quella presente, in un mercato che è
sempre più difficile. È per questo che è spiacevole leggere -
questo risale al giugno scorso - che il progetto del Grand Hôtel
Billia si sia impantanato nella rete della burocrazia, in
particolare della commissione edilizia di Saint-Vincent - ho letto
sul giornale, avrà occasione il Presidente di precisarlo, ne sarò
ben lieto -, ma senza entrare nel merito delle valutazioni tecniche
e progettuali (conosco il progetto solo nelle linee essenziali che
ci vennero illustrate in una IV Commissione allargata con tanto di
sopralluogo in quel di Saint-Vincent), valutazioni che
legittimamente una commissione edilizia deve fare. È però un
peccato che il primo step abbia già visto un blocco e, di
conseguenza, il cronoprogramma abbia subito un rallentamento. Se
non è così, ne siamo lieti, e questo vuol dire che quella celerità
che dobbiamo recuperare attraverso una serie di azioni da
individuare con esattezza, secondo una cronologia puntuale, sulla
base di priorità che riguardino non solo la cantierizzazione delle
varie opere, ma anche il mantenimento di sale e di offerte aperte
per la clientela, che deve ovviamente accedere a Saint-Vincent, non
solamente perché ci sono dei cantieri deve essere tutto quanto
bloccato, e questo gioco difficile di equilibrio fra
cantierizzazione e mantenimento efficiente della gestione aperta,
secondo noi rimane indispensabile. Indispensabile perché la fretta
qui non è cattiva consigliera, ma qui la fretta è quanto mai
indispensabile per riposizionarsi su questo mercato.
Ho letto anche sulla relazione, con una nota di rammarico, che
nell'esercizio 2010 non è migliorata la competitività e
l'attrattività dell'offerta che caratterizza il comprensorio, al
cui interno opera il casinò; cioè abbiamo un comprensorio che è
ancora sofferente, che soffre anch'esso per una crisi congiunturale
che non possiamo ignorare, ma è un comprensorio che deve convivere
sinergicamente - noi auspichiamo che questo avvenga, e questo è un
secondo consiglio che mandiamo al suo indirizzo - con quello che
nascerà fra qualche anno a Saint-Vincent, fra 4 stelle lusso e 5
stelle ed un casinò completamente rimodellato e rimodulato, a
partire da quella Sala Evolution che sembra stia dando dei
risultati interessanti.
In questo contesto anche le porremmo l'attenzione su un altro
aspetto, che non va sottovalutato: l'attenzione che bisogna
rivolgere ai rapporti con il personale. Tensioni sindacali e stati
di agitazione non vanno a promuovere ed agevolare l'offerta ed il
servizio di qualità di una casa da gioco come la nostra, tensioni
fra personale e dirigenti. Non voglio parteggiare per gli uni
piuttosto che per gli altri, ma sono situazioni che non vanno
sottovalutate, perché sono indice di disagio interno nei rapporti
probabilmente non solo economici, anche perché sappiamo che i
trattamenti economici sono di tutto rispetto per quanto riguarda il
personale, forse ancora di più per quanto riguarda i dirigenti,
perché se i risultati del 2010 hanno avuto un segno lievemente
positivo, i dirigenti non hanno perso tempo per attribuirsi dei
premi di gestione e di risultato che sono stati...direi munifici!
Allora un'attenzione anche a questo aspetto e a questi rapporti
interni, che non possono essere lasciati alla mercé delle due
parti, ma da parte dell'azionista di riferimento, la Regione,
devono essere governati.
Per quanto riguarda la relazione, nel suo complesso, è ricca di
dati. Rimane l'aspetto del Grand Hôtel Billia che non va
sottovalutato. Lei prima parlava di un dato importante, cioè una
liquidità di cassa che si sta accumulando, 31.000.000 di euro, già
anticipata anche dall'amministratore Frigerio, quando in IV
Commissione ci venne a illustrare gli aspetti delle modifiche al
disciplinare che stamani abbiamo approvato. Ecco, liquidità di
cassa che sarà in buona parte utilizzata per gli investimenti, ma
che va oggi - però penso anche domani e dopodomani - a compensare
il disavanzo di un Grand Hôtel Billia che, sì, ha segnato dei dati
positivi, ma da zero a più uno non è difficile fare il risultato,
sono comunque disavanzi ancora pesanti! Ecco perché insistiamo
sulla qualità e sulla celerità degli investimenti: perché sono la
parte fondamentale, la missione fondamentale attraverso la quale
possiamo contare su un rilancio che permetta alla casa da gioco di
esistere e resistere in questo mercato che è sempre più
difficile.
Président
- La parole au Conseiller Donzel.
Donzel (PD)
- Egregio Presidente, cari colleghi,
sicuramente torniamo su una questione che, almeno in questa
legislatura, ha avuto una svolta decisiva, per cui probabilmente
quelli che succederanno a noi nella prossima legislatura
affronteranno questo con un'altra ottica, ma noi non possiamo
prescindere dal fatto che questa è la legislatura in cui si è fatto
un riparto nuovo con la casa da gioco, che ha creato delle
condizioni profondamente diverse.
L'analisi nuda e cruda dei dati ci consente di dire che
effettivamente, nel raffronto del breve periodo con l'anno
precedente, raffronto 2009-2010, i numeri sono chiarissimi e c'è
un'inversione di tendenza positiva: questo va riconosciuto. Però,
molto correttamente, nella stessa relazione sono stati allegati i
dati che presentano il periodo che va dal 2006 al 2010. Se noi
andiamo invece a confrontare questi dati, dal 2006 al 2010 rispetto
agli ingressi, quindi non semplicemente nel confronto annuale,
sicuramente i dati del casinò per quanto riguarda gli ingressi ci
pongono all'ultimo posto fra le case da gioco: questa non è una
cosa che ci possa far esaltare di ottimismo. Bene l'inversione di
tendenza, ma non dimentichiamo che a far leva su questo ci fu anche
un provvedimento, a fine 2009, che consentì ai valdostani di
entrare a favorire questi numeri. Questo è un dato che fa sì che,
almeno a livello di presenze, siamo in controtendenza rispetto agli
altri casinò che hanno recuperato la condizione o sono molto al di
sopra della condizione del 2006, mentre noi fatichiamo ancora a
tornare a quella condizione, pur essendo molto positiva
l'inversione di tendenza. La stessa situazione, per certi versi,
almeno nel confronto con alcune case da gioco, si verifica per
quanto riguarda gli introiti lordi; se qui ancora più positiva,
rispetto agli ingressi, è l'inversione di tendenza, perché per
quanto riguarda gli introiti l'inversione di tendenza è sicuramente
il dato che ci fa differire dal livello nazionale, dove invece c'è
un costante arretramento e quindi su questo dato l'inversione di
tendenza è positiva, va detto che siamo ben lontani dal tornare al
regime 2006. Quindi la strada è in salita e, come bene hanno
riportato altri colleghi, è la tipologia del gioco nei casinò che
risente di una concorrenza spietata da altre forme di gioco. Quindi
rispetto a questi dati il giudizio che diamo noi è positivo
rispetto al breve periodo, ma non nutriamo questo particolare
entusiasmo, anzi diciamo di essere vigilanti perché proprio la
difficoltà che c'è, la competizione spietata che c'è, fa sì che
questo terreno di impresa sia particolarmente difficile.
Se andiamo a vedere altre questioni che mi stanno
particolarmente a cuore, il discorso più generale di com'è
collocato il casinò nel contesto di Saint-Vincent, non posso
nascondere dati che magari qui sono solo accennati ma che indicano
una criticità generale del comprensorio e questo va detto non certo
a causa degli operatori della casa da gioco, senza nessuna
responsabilità degli amministratori, ma in generale di quella
lentezza di cui la politica non ha deciso di fare opere o strutture
in quell'area e non ha mandato avanti progetti che sono rimasti
sulla carta da tantissimo tempo. C'è una sofferenza generale delle
attività economiche nel comune di Saint-Vincent e il fatto che se
le rimpallino gli uni contro gli altri (responsabilità del casinò,
responsabilità degli albergatori, dei negozianti, eccetera) è
indice che si fa fatica a tenere una regia, a dare un progetto
complessivo a Saint-Vincent, a Châtillon cioè al comprensorio con
all'interno la casa da gioco. Poi magari siamo solo noi che abbiamo
la percezione di questa difficoltà nelle relazioni, ma c'è uno
scollamento anche nei confronti dell'Amministrazione comunale, alle
volte vista come elemento che impedisce con la burocrazia di
procedere in modo agevole a ristrutturazioni ed iniziative, e altre
volte è nell'ambito comunale che si percepisce una certa distanza
fra decisioni prese altrove e la realtà del paese. Quindi
sicuramente sul concetto globale di comprensorio c'è molto da
lavorare e questi dati, ancorché nel breve periodo leggermente
positivi, siano da stimolo a risolvere queste criticità e non
siano, invece, quelli che dicono: ormai abbiamo imboccato la strada
giusta, tutto funziona, avanti così.
Noi, in attesa di vedere funzionante di nuovo a pieno regime il
Centro congressi, abbiamo più volte sottolineato come vorremmo non
trovarci impreparati di fronte al fatto che, mentre aspettiamo che
si compia completamente la ristrutturazione, Saint-Vincent perda
questa dimensione forte congressuale che dovrebbe avere. Ho
assistito ad un episodio che può darsi sia un episodio marginale,
ma che giudico molto importante, come il Premio del giornalismo di
Saint-Vincent, straordinario evento, veramente una cosa di qualità
e di pregio, di cui mi complimento con l'Amministrazione per averlo
fatto; la mia sorpresa, però, è stata quella che ad un evento di
una tale importanza ci fosse pochissima gente. Non so come dire,
forse bisogna, ma non è il compito della politica, è il compito dei
manager, riflettere su come si investono in scelte anche ottime e
di qualità i denari, però poi non c'è quel riscontro e quella
risposta che dovrebbero avere determinate situazioni.
Un'ultima considerazione riguarda la questione del personale. Si
era partiti con una volontà di dialogo forte con il personale e ci
ritroviamo di nuovo in situazioni di forte conflittualità, che
sicuramente vanno da parte del management governate. Quindi bisogna
assolutamente impedire che ritorni un esasperato clima conflittuale
all'interno della casa da gioco. Mi permetto di nuovo di ribadire,
come ho fatto in alcune interpellanze, che l'utilizzo di personale
nella casa da gioco dovrebbe rispondere ai criteri di massima
qualità e di selezione fatta in un certo modo, e non sia, invece,
l'inizio di un gioco al risparmio anche sul personale che possa
abbattere la qualità.
Concludo dicendo che c'è molto ancora da lavorare, soprattutto
il punto più debole in questo momento è ritrovare la fiducia e la
collaborazione fra la maggior parte degli operatori turistici di
Saint-Vincent con la casa da gioco. Non può essere che casinò e
Billia insieme siano vissuti e sentiti come elementi competitivi
sul territorio; bisogna che troviamo il modo di reincollare questa
situazione, perché è antipatico che un operatore turistico dica ai
suoi clienti non andate a giocare al casinò, perché ha paura di
perdere due clienti. Mi sembra una cosa surreale, quando dovrebbe
essere sinergia comune promuovere Saint-Vincent ed il
territorio.
Président
- La parole au Conseiller Salzone.
Salzone (SA-UdC-VdA)
- Grazie Presidente.
Nell'analisi del bilancio del Casinò de la Vallée nel 2010
bisogna tener conto per la prima volta che l'esame deve essere
contestualizzato all'attività complessiva della Casino e della
partecipata STV. I dati chiudono l'esercizio con un utile al netto
delle imposte pari a 3.700.000 euro: ponendo un raffronto con lo
scorso esercizio ed analizzando i risultati, possiamo verificare
che la casa da gioco aveva registrato un utile di bilancio di circa
6.500.000, mentre per la gestione alberghiera si era registrata una
perdita di 4.600.000 euro, con un parziale di circa 2.000.000; il
risultato dell'esercizio attuale rappresenta un miglioramento di
circa 1.700.000 euro: questo è un dato scontato.
È opportuno evidenziare come il trend dell'esercizio 2010, in un
contesto di forte crisi del settore, possa esibire dati tutto
sommato positivi, lo si può constatare segnalando due aspetti
sostanziali: il primo è determinato dal fatto che dopo molto tempo
la società è stata in grado di invertire un trend negativo degli
incassi; il secondo lo si può desumere dal fatto che tutte le altre
case da gioco concorrenti, non reggendo il mercato, hanno
rappresentato dati in perdita, e ne consegue che l'azione messa in
atto dall'amministrazione del casinò, attuando una seria
ristrutturazione, sembrerebbe la strada giusta. Sui dati si può
anche disquisire, si può dire che il risultato positivo è dettato
anche dalla presenza dei valdostani, che possono giocare nelle sale
slot, ma rimane pur sempre un dato globale di cui discutere.
Naturalmente motivi di preoccupazione permangono, ha ragione il
collega Chatrian, sappiamo che alcune serate, soprattutto di inizio
settimana, destano preoccupazione per la mancanza di clientela, ma
questo fatto deve tener conto, senza doverci ripetere ogni volta,
che la crisi generale ha coinvolto in modo particolare il settore
(è stato molto ben spiegato e non mi addentrerò).
L'impegno della Regione in questi anni è stato determinante: il
disciplinare, prima, e l'aumento di capitale sottoscritto lo scorso
anno per accompagnare la fusione delle due società interessate, è
un ulteriore tassello al progetto di rilancio della casa da gioco.
Infatti l'elaborazione del progetto, che ha previsto l'integrazione
fra il Grand Hôtel Billia e il Casino de la Vallée, è andato ad
implementare il piano di sviluppo approvato già nel 2009. Nel
frattempo, sottolineando una buona dinamicità, sono terminati i
lavori di sistemazione della sala multiuso del casinò, completati
con l'accesso di viale Piemonte, e sono in fase di realizzazione i
lavori relativi alle pertinenze dei parcheggi. Sempre lo scorso
anno è iniziato l'iter della progettazione finalizzata all'avvio
dei lavori all'interno del complesso, che prevede la creazione del
Saint-Vincent Resort & Casino, rimodulato nei tempi previsti
dal piano di sviluppo. Nel frattempo la società ha optato
preliminarmente per il restyling del ristorante
Brasserie
,
in quanto con la prosecuzione dei lavori presso il complesso
alberghiero e le sale da gioco si rende necessario mantenere il
servizio di ristorazione a livello adeguato.
Fra i progetti importanti previsti dal piano di sviluppo vi è la
realizzazione della nuova centrale termica, lavori che dovrebbero
iniziare fra breve. Contestualmente all'avvio del piano di
sviluppo, la società, tramite l'area tecnica, si è orientata agli
interventi di manutenzione ordinaria e straordinaria della
struttura, interventi che hanno anche interessato l'apertura della
Sala Evolution, del primo lotto, sala dedicata al gioco elettronico
e dotata di un bar e di un ristorante di prestigio, che si è
rivelata di forte impulso sotto l'aspetto commerciale e operativo.
Tra le novità già realizzate vale la pena di ricordare anche
l'apertura della Sala Poker Room, si è rivelata un successo
indiscutibile, le sale sono sempre piene; infatti, oltre a
rappresentare una struttura unica di questo genere in Italia, ha
contribuito a richiamare nuova clientela, fra cui quella residente
in Valle d'Aosta, la quale, se da una parte rappresenta una fetta
importante di giocatori, dall'altra consente di ampliare in modo
significativo il nutrito e rinnovato parco slot. Nel contesto
dell'ampio e importante progetto, l'integrazione fra STV e Casino
de la Vallée ha senza dubbio risposto alle esigenze di tipo
strategico che la società si è data; la società si è data questa
impostazione per raggiungere quegli obiettivi indispensabili e da
tutti noi auspicati, finalizzati a rilanciare un settore che nel
passato ci ha visti primeggiare non solo a livello nazionale, ma
anche a livello internazionale.
Rimane da fare un cenno sulle prospettive di riorganizzazione
interna che, almeno per quanto riguarda gli obiettivi, ci paiono in
linea con i programmi già impostati e condivisi fin da quando è
iniziata la ristrutturazione, cioè la riduzione di personale di cui
si parla tanto, la mobilità del personale fra le due società, altra
cosa molto importante, e l'attività di formazione ed addestramento;
anche questo è un fatto da rilevare, perché il concetto della
formazione e dell'addestramento in un momento di così grave crisi
del settore ci consente di avere di nuovo quel personale che, negli
anni, è stato il fiore all'occhiello del casinò, persone alcune
delle quali rimangono ancora nel casinò stesso. Possiamo affermare
che già nel 2010 le azioni di integrazione messe in atto dalla
società hanno consentito una migliore gestione del personale,
nell'ottica di utilizzare anche risorse umane provenienti dai
servizi dell'Hôtel Billia in sostituzione del personale nella casa
da gioco. I corsi di formazione a cui facevo riferimento prima sono
a sostegno della mobilità interna e alcuni trasferimenti sono già
avvenuti con risultati soddisfacenti, mentre altri sono ancora in
corso.
Se da una parte possiamo affermare che l'impostazione attuata
dall'amministrazione della società pare bene avviata e condivisa da
più parti, oggi registriamo, nostro malgrado, il riaffiorare
all'orizzonte di situazioni con contestazioni fra personale,
dirigenti e sindacati difficilmente comprensibili. È pur vero che
quando ciò accade qualcosa non funziona, le colpe o le ragioni -
come l'esperienza ci insegna - non sono mai unilaterali, ma sono
frutto di mancanza di dialogo o, peggio ancora, di non rispetto di
accordi precedentemente raggiunti: questo - lo riconosciamo - è un
fatto inaccettabile ed è tutto da verificare. Oggi, quindi,
all'amministratore unico Luca Frigerio, al quale abbiamo concesso
finora la nostra fiducia, segnaliamo quest'anomalia, un'anomalia
che non va certo ad inficiare il buon lavoro fin qui svolto e da
noi condiviso. Certo che, rivolgendoci a tutti coloro che operano
nella sala da gioco, compreso il personale, ci fa riflettere il
fatto che qualcuno non voglia riconoscere lo sforzo anche economico
attuato da questa Amministrazione regionale per rilanciare la casa
da gioco, e ciò è per noi motivo di forte preoccupazione.
Abbiamo più volte affermato che il rilancio turistico ed
economico di Saint-Vincent e dell'intera nostra comunità combacia
indiscutibilmente con l'impegno tendente alla salvaguardia dei
posti di lavoro e, come abbiamo sempre affermato, questo fatto
rappresenta per tutta l'Amministrazione un obiettivo primario. Per
questi motivi le notizie di queste ore, che vedono nuovamente i
sindacati ed il personale in conflitto con l'azienda, ci paiono
eccessive e scomposte...tornare allo strumento dello sciopero in un
momento così devastante per la nostra economia rischia di non
essere capito dalla gente, in modo particolare da coloro che hanno
redditi che non garantiscono la terza settimana o, peggio ancora,
da coloro che il proprio lavoro non lo trovano. Diciamo queste cose
non per banalizzare, ma perché è bene far comprendere a tutti che
una parte importante delle risorse regionali è impegnata proprio
nella casa da gioco, frutto di scelte politiche ponderate e questo
fatto è, per noi amministratori, motivo di grande responsabilità
che deve far riflettere tutti. Ecco perché ci preme ribadire che
solo se saremo in grado di far convergere obiettivi, strategie,
lungimiranza verso tutti gli attori del progetto, che a loro volta
dovranno dimostrare professionalità, responsabilità ed impegno,
allora forse potremo dire di aver fatto qualcosa di buono per il
futuro della nostra Regione. Grazie.
Président
- Est-ce que je peux fermer la discussion
générale?
La discussion générale est fermée.
La parole au Président de la Région, Rollandin.
Rollandin (UV)
- Grazie Presidente. Voglio anzitutto
ringraziare tutti i colleghi che sono intervenuti e che hanno non
solo messo in luce le note positive, ma anche le criticità, com'è
giusto in una relazione di un anno di attività all'interno della
casa da gioco. Colgo l'occasione per ringraziare la commissione che
ha lavorato, che ha sentito l'amministratore Frigerio, che voglio
qui ringraziare, credo anche a nome di quanti hanno ricordato il
lavoro svolto da lui e da tutti quelli che collaborano con
l'Amministrazione. Sicuramente non è stato un periodo facile - è
stato ricordato -, ma i risultati credo dimostrino che è stata
un'attività svolta con costanza, con una presenza continua: questo
è un altro aspetto che è stato innovativo rispetto ai consigli di
amministrazione precedenti. Credo che il fatto di avere una
presenza fisica abbia comunque valso a plasmare una certa
attenzione, un certo clima di ricomposizione e di presa di
responsabilità rispetto ad una sfida che è molto delicata. Nella
relazione, come avete visto, non sono stati usati dei toni
trionfalistici; si è detto con molta onestà quali sono le
risultanze economiche, quali sono i problemi sociali e di sviluppo,
quali sono i problemi finanziari e le strategie che la casa da
gioco sta portando avanti.
Per quello che ha ricordato il collega Chatrian, come ha detto
il collega Tibaldi, anch'io mi permetto di dire che stigmatizzare
il risultato come un naturale rimbalzo è obiettivamente forzato, i
dati dimostrano che c'è stato un riconoscimento di un'azione, che
sono arrivati di nuovo i giocatori, che c'è stata un'inversione di
tendenza legata ad un fatto costante che è iniziato nell'ultimo
semestre 2009, che è andato avanti per tutto il 2010, e che
continua anche nel 2011. Credo che questo sia un dato di fatto che
non può essere letto come un rimbalzo. Un'altra annotazione che è
stata sottolineata molto bene dal collega Salzone: credo che si è
cercato di impostare all'interno della casa da gioco un'azione che
tenesse conto dell'efficacia e dell'efficienza di chi ci lavora.
Era una nota che non era più di moda all'interno della casa da
gioco, c'erano studi che erano stati fatti, si riconosceva
un'eccedenza di personale, e devo dire che con coraggio si è
cercato di applicare dei dati oggettivi che portavano a dire che,
per com'era la situazione, non si poteva immaginare di mantenere un
numero di persone eccedente.
Noi tutti ci auguriamo che a poco a poco ci sia una ripresa, che
porti anche a vedere una nuova selezione per giovani che possono
presentarsi a questa esperienza, essendo il più possibile duttili,
disponibili a lavorare non soltanto per un gioco solo, ma
possibilmente che siano in grado di svolgere diversi giochi. Questa
è una rigidità: per alcuni giochi si è portati a dire che alcuni o
fanno quello oppure non sanno fare altro, mentre ormai la tendenza
va nella nuova direzione, di avere personale che sia in grado di
svolgere diverse mansioni, proprio per l'esigenza che è legata ad
un nuovo modo di gestire il casinò. Nel contempo, si è parlato di
investimenti e di strategie: si sono ricordate le criticità nella
realizzazione e nel mantenimento degli step. Voglio dire al collega
Tibaldi, che aveva ricordato che c'era stata una criticità con la
commissione edilizia e che aveva avuto un'eco di stampa importante,
che il tutto si traduceva poi in due particolari legati ad una
sottolineatura di uno della commissione edilizia; poi questo stesso
progetto ha avuto i suoi aggiustamenti, è andato nella competente
Conferenza dei servizi dove è stato approvato e l'iter non ha avuto
alcun rallentamento. Quindi il discorso è andato avanti
normalmente: questo per tranquillizzare il collega.
Sugli investimenti, per quanto riguarda il Billia e la
ristrutturazione nel suo complesso, in particolare gli hôtel a 4 e
5 stelle, ci siamo affidati ad esperti che potessero seguire questa
strutturazione e poter anche accompagnare questo che sarà il
futuro, cioè andare verso - ricordo quello che diceva Salzone - non
solo la riduzione, ma anche la formazione di personale e
l'inserimento di giovani, o comunque l'utilizzo ottimale di
persone, che forse nel tempo non hanno avuto la possibilità di
ottenere quella formazione che oggi è necessaria per un servizio di
alto livello. Questa è una scommessa che tutti assieme facciamo per
il futuro, per avere da una parte, nel momento in cui si fa
l'investimento, già la capacità di presentare il prodotto e di fare
formazione, in modo che quando sarà finita l'opera, ci sia la
possibilità di avere il personale adeguato per portare avanti
questo progetto. Quindi non possiamo che condividere anche le
preoccupazioni che a questo livello ci sono state, ma non si può
immaginare, oggi, di non tener conto nella dovuta considerazione il
rapporto con il personale, come è stato ricordato.
Ultimamente c'è stato qualche problema sindacale, qualche
rivendicazione che è stata oggetto di attento ed approfondito esame
da parte dei responsabili. Ricordo che ultimamente anche le
delegazioni sindacali...è dell'altro giorno una lettera dove le
varie delegazioni, di tutte le sigle, invitano gli stessi referenti
che hanno presentato queste richieste a riconsiderarle, tenendo
conto del momento e della situazione. Sono le stesse sigle
sindacali, le stesse delegazioni che portano a questa riflessione,
e credo sia di buon senso.
Noi, quindi, abbiamo la coscienza di aver fatto il possibile per
cambiare marcia, per innestare un processo che potesse tener conto
di tre azioni sinergiche: da una parte, una revisione strutturale
che è stata accompagnata da una ricomposizione della proprietà che
ha permesso di mantenere i tempi...perché voglio sottolineare che,
se non si fosse fatta la fusione fra Casino e STV, ci sarebbero
stati tanti problemi, anche burocratici, all'interno della
commistione di proprietà, per cui per le concessioni edilizie, per
le richieste di pareri sarebbe diventato un processo quasi
interminabile. Nel momento in cui si è creata questa situazione di
unità di gestione, le cose sono cambiate, la proprietà unica
chiaramente ha agevolato tutto quello che si sta portando avanti di
questi tempi. Nel contempo voglio dire che l'altra attenzione è
sicuramente al comprensorio. Il comprensorio è molto importante,
tutti lo hanno ricordato, questa mattina abbiamo accettato
giustamente di pensare a Châtillon-Saint-Vincent ed alla Valle nel
suo insieme; ora, sicuramente avremo un periodo in cui, con gli
interventi edilizi, qualche sofferenza ci sarà, sia a livello di
congressi che di ristrutturazione alberghiera, perché quando si fa
una ristrutturazione...come adesso che è stata chiusa la
Brasserie
, chiaramente si è dovuto spostare perché si doveva
lavorare. Quindi alcuni disagi ci saranno, ma quello che conta è
che non abbiano delle ricadute negative. Per il comprensorio da
parte dell'amministrazione del casinò c'è una partecipazione attiva
al consorzio di Saint-Vincent da parte del casinò, oltre che un
finanziamento delle attività e, a seguire, tutte le gestioni che
già al tempo erano state presentate come problema, cioè quello di
non avere una concorrenzialità al ribasso fra quelle offerte che
allora venivano fatte sulle camere del casinò e che andavano al di
sotto dei prezzi delle camere degli alberghi della cittadina
stessa. Quindi credo che questi temi siano stati risolti in modo
adeguato.
Nell'ottica di quello che è il futuro, crediamo che sia sui
rapporti con il Comune - che sono ottimali e che sono
nell'interesse generale, quello di avere una crescita di questa
potenzialità e anche dei Comuni vicini -, sia su quello con gli
operatori turistici, ci sia un raccordo preciso che porti a
valorizzare l'attività che viene svolta. Quindi, con le ovvie
mancanze che ci possono essere, noi cerchiamo di rispettare i tempi
ed i cronoprogrammi a suo tempo indicati, per massimizzare lo
sforzo che l'Amministrazione regionale fa, tenendo conto che c'è
stata una modifica sostanziale del riparto, per dare la possibilità
di non dover ricapitalizzare, come avevamo fatto per due anni di
fila, perché non dimentichiamo che ogni sei mesi si andava alla
ricapitalizzazione della società. Questa è storia recente,
l'abbiamo vissuta anche noi, in quest'aula, e altri prima di
noi.
Con questo credo non si possa che affermare che faremo buona
memoria delle indicazioni che sono emerse dai colleghi, questo è
stato un dibattito importante e di livello, perché non si è mai
banalizzato il rapporto che, pur nella crudità delle cifre, dà
delle indicazioni su quello che sarà il futuro. Sotto questo
profilo faremo il possibile per attivare quelle misure che meglio
valorizzeranno una risorsa qual è quella del casinò. Grazie.
Président
- Le Conseil prend acte du rapport annuel sur
la gestion de la Casino de la Vallée.
Il Consiglio
Premesso che:
- la legge regionale 30 novembre 2001, n. 36, recante:
"Costituzione di una società per azioni per la gestione della Casa
da gioco di Saint-Vincent", prevede, all'articolo 8, la
presentazione annuale da parte del Presidente della Regione di una
relazione sull'andamento della gestione della Casino de la Vallée
SpA;
- il Presidente della Regione ha trasmesso copia del bilancio
di esercizio della Casino de la Vallée s.p.a. al 31.12.2010,
completo della relazione sulla gestione, della relazione del
Collegio Sindacale, della relazione della società di certificazione
e della ricevuta dell'avvenuto deposito del bilancio all'Ufficio
Registro Imprese di Aosta;
Prende atto
della relazione.
Relazione
(omissis)
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK