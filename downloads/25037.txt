Consiglio Regionale della Valle d'Aosta - Oggetto del Consiglio n. 272 del 17 dicembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 272 del 17 dicembre 2008 - Resoconto
OGGETTO N. 272/XIII - Interpellanza: "Eventuale acquisizione,
da parte della Compagnia Valdostana delle Acque, di macchinari
idraulici dalla Cina".
Interpellanza
Premesso che la Compagnia Valdostana delle Acque (CVA),
società per azioni controllata dalla Regione tramite la finanziaria
regionale Finaosta S.p.A., costituisce un'importante realtà
economica della Valle d'Aosta;
Appreso che un gruppo di dirigenti, funzionari e consulenti
si sarebbe recentemente recato più volte in Cina per valutare
l'eventuale acquisizione di macchinario idraulico in
genere;
Considerato che, a tutt'oggi, risulta che siano le aziende
europee a fornire tecnologie performanti, impianti ad alto
rendimento e know-how al mercato elettrico cinese e ai paesi
emergenti;
ciò premesso, i sottoscritti consiglieri regionali
Interpellano
il Presidente della Regione per sapere:
1) quali figure aziendali del gruppo facente capo a CVA
S.p.A. si sarebbero recate in Cina secondo quanto esposto in
Premessa, quando si sarebbero realizzate le trasferte e per quale
importo di spesa complessivo;
2) quali materiali, tecnologie o impianti sarebbero risultati
oggetto di interesse, per quali destinazioni funzionali e se si
intendono perfezionare gli acquisti;
3) se le eventuali acquisizioni dai cinesi comporteranno
soluzioni improntate all'efficienza, alla sicurezza e alla
modernità tecnologica;
4) se è suo intendimento proporre, o quantomeno suggerire, al
management della controllata CVA di operare secondo metodologie
meno dispendiose e più coerenti con i parametri d'avanguardia
richiesti dal mercato e dalle normative europee.
F.to: Tibaldi - Lattanzi
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente. Ci tocca tornare a
parlare di CVA, perché è una società importante e ogni tanto si
distingue per qualche aneddoto che ci stuzzica. Questa
interpellanza l'abbiamo proposta, perché siamo stati incuriositi da
una serie di visite aziendali che sono state effettuate da alcune
figure aziendali - abbiamo indicato genericamente dirigenti,
funzionari e consulenti, poi sarà il Presidente a precisare chi,
come e perché - che si sarebbero recentemente recati in Cina per un
giro di orizzonte, per vedere quale macchinario idraulico può
essere acquisito per essere installato in valle.
Con tutto il rispetto per la Cina, che è una potenza economica
mondiale, abbiamo visto l'esplosione cinese, o meglio della
"Cindia" (Cina più India) che ha condizionato e condizionerà i
destini economici del mondo e anche gli assetti politici, ma
sappiamo che a questa esplosione economica produttiva non sempre
corrisponde una adeguata e attuale capacità tecnica nel presentare
e produrre questi beni. Sappiamo che l'Unione Europea è piuttosto
fiscale nel fissare determinati parametri per quanto riguarda i
controlli e la sicurezza, sappiamo che la Cina è una delle regioni
del mondo che ignora volentieri i parametri europei e di
conseguenza ha dei suoi standard produttivi di qualità e di
sicurezza che sono distanti rispetto ai nostri. Ci risulta anche
che le tecnologie cinesi non siano così performanti da un punto di
vista idraulico e idroelettrico, che abbiano dei rendimenti che
sono inferiori a quelli europei. In particolare ci è stato detto
che se i rendimenti di aziende europee oscillano al di sopra del 90
percento, quelli cinesi sono al di sotto del 90 percento, con
livelli di efficienza, anche in termini di redditività energetica e
di denaro, inferiori a quelli europei.
Normalmente sono i paesi europei ad essere esportatori di
tecnologia, d'intelletto e di ricerca, visto che il vecchio
continente se si chiama vecchio è perché ha esportato civiltà e
conoscenza nel resto del mondo (con il massimo rispetto per le
altre civiltà). Allora ci fa specie che CVA, fiore all'occhiello
delle aziende valdostane - in questo panorama critico l'energia è
un settore che tira, perché CVA è una società che sta macinando
volumi di utili - debba ricorrere al mercato cinese per individuare
delle tecnologie che sappiamo essere presenti a due passi da casa o
nella domestica Europa, dove ci sono aziende fornitrici di società
elettriche che sono all'avanguardia nel mondo. Per questo abbiamo
coniugato questi due fatti: da un lato il pellegrinaggio di questo
gruppo di manager, funzionari e consulenti di CVA in estremo
oriente, dall'altro per capire se questo pellegrinaggio ha qualche
fine economico e di conseguenza una
utilitas
per quanto
riguarda i progetti espansionistici e di investimento di CVA in
valle.
Abbiamo proposto quattro domande: vorremmo sapere quali figure
aziendali si sarebbero recate in Cina e quando si sarebbero
realizzate le trasferte e per quale importo di spesa complessivo.
Questo è anche un modo per monitorare cosa fanno le società
controllate: noi lo facciamo spesso e volentieri, e abbiamo poi una
interpellanza anche sul casinò. Noi ci poniamo il problema della
sobrietà dell'azione amministrativa, ma sappiamo che nelle società
controllate si sguazza con più facilità rispetto ai consessi
politici, allora forse dissipando qualche dubbio questa prima
risposta potrà aiutarci.
La seconda domanda riguarda l'oggetto del viaggio: quali
materiali, tecnologie o impianti sarebbero risultati oggetto di
interesse, per quali destinazioni funzionali in Valle d'Aosta e se
si intendono perfezionare gli acquisti alla luce di questi viaggi;
se le eventuali acquisizioni dai cinesi comporteranno soluzioni
improntate all'efficienza, alla sicurezza e alla modernità
tecnologica; qui abbiamo già messo un grosso punto interrogativo e
la domanda va ad approfondire la qualità del prodotto cinese che ci
accingeremmo ad acquistare.
Infine, se è suo intendimento proporre, o quantomeno suggerire,
al management della controllata CVA di operare secondo metodologie
meno dispendiose - ci riferiamo in particolare ai viaggi, perché la
Cina è uno dei viaggi, ma sappiamo che ce ne sono altri e ne
parleremo in replica - e più coerenti con i parametri d'avanguardia
richiesti dal mercato e dalle normative europee, e qui sottolineo
quanto detto in precedenza.
Président
- La parole au Président de la Région,
Rollandin.
Rollandin (UV)
- Grazie, Presidente. Nel corso del
2007-2008 la società ha registrato nel corso degli appalti lanciati
una crescita rilevante dei prezzi di fornitura delle turbine e
degli alternatori, crescita in parte giustificata dal costante
rialzo dei prezzi delle materie prime, ma anche dovuta alla scarsa
competitività fra aziende fornitrici. Il numero dei partecipanti
alle gare ha registrato una costante anomala contrazione e una
ripetitività dei concorrenti. Credo che alcune delle risposte date
al collega spiegavano come mai c'erano stati a seguito di alcuni
appalti degli aumenti di prezzo, dove parlavamo anche di questi
problemi. Tale situazione può avere spiegazioni quali una costante
crescita della domanda di impianti anche a livello internazionale,
a fronte di una limitata platea di fornitori, così come una
specializzazione zonale degli operatori, cosa che non è nuova anche
per altri settori.
Al fine di garantire una maggiore concorrenzalità nella
fornitura, CVA ha deciso di esplorare il mercato cinese, ad oggi
sicuramente molto interessante sia per i programmi di investimento
nel settore idroelettrico nel paese, con conseguente creazione di
una propria industria di base, sia per la nota competitività delle
produzioni. Non credo siano sfuggite le opere a livello di
produzione idroelettrica previste in Cina, che portano a degli
investimenti non proporzionali ai nostri, ma di ben lunga più
rilevanti.
Venendo al primo quesito, "quali figure aziendali del gruppo
facente capo a CVA S.p.A. si sarebbero recate in Cina...", queste
sono il direttore gestione impianti, il responsabile della
produzione ed esercizio impianti, un collaboratore consulente
esterno. Le trasferte sono state tre, dal 17 al 26 giugno, dall'11
al 24 ottobre, dal 23 al 30 novembre 2008. Sono state visitate
cinque aziende nel corso del primo viaggio, tre nel secondo e nel
corso del terzo si è tornati su tre aziende che risultavano
soddisfacenti in termini di standard produttivi. Queste aziende
sono localizzate nel Nord-Est e nel centro della Cina. L'importo
per le trasferte è di circa 48.000 euro.
Per quanto riguarda il secondo quesito, "quali materiali,
tecnologie o impianti sarebbero risultati oggetto di interesse...",
i materiali, le tecnologie e le parti di impianto di interesse sono
stati: macchinario idraulico, turbine Pelton, Frencis, Kaplan (le
tre che sono di produzione internazionale), macchinario elettrico,
generatori sincroni, parti di impianto, condotte forzate, valvole
rotative e valvole a farfalla. Le destinazioni funzionali sono
definite nel programma investimenti del gruppo, che prevede la
ricostruzione a nuovo di alcuni impianti esistenti, Champagne 2,
Gressoney, Hône 2, Chavonne, e la costruzione di nuovi impianti nel
caso che CVA ottenga la concessione di derivazione d'acqua a scopo
idroelettrico. Nel momento in cui risultino soddisfatti tutti gli
standard produttivi richiesti da CVA, le strutture contrattuali,
gli accordi relativi ai percorsi di verifica di qualità in fase di
realizzazione, la logistica, le usuali garanzie di buon esito della
fornitura, CVA auspica di poter vedere i fornitori cinesi in grado
di concorrere con le aziende europee. Queste sono state tutte
monitorate e sono le richieste che sono state avanzate.
Per il terzo quesito, "se le eventuali acquisizioni dai cinesi
comporteranno soluzioni improntate all'efficienza, alla sicurezza e
alla modernità tecnologica", il macchinario e le parti di impianto
prodotte dalle aziende cinesi sono state valutate sia sotto il
profilo di qualità dei materiali sia sotto il profilo della
sicurezza e affidabilità e si è constatato che rientravano
ampiamente negli standard richiesti da CVA. Si citano ad esempio
alcune caratteristiche che possono comprovare la qualità del
prodotto: rame elettrolitico di elevata purezza per la costruzione
degli avvolgimenti dell'alternatore, acciaio definito da standard
americano X 52 che peraltro è di qualità superiore all'FE 355
tipicamente utilizzato in Europa, la cassa della turbina idraulica
ricavata da fusione (in Europa si è abbandonato questa lavorazione,
perché molto valida ma troppo costosa), i rendimenti garantiti per
i vari tipi di turbine e generatori sono pari a quelli proposti
dalle migliori ditte europee del settore. A ciò si aggiunga che le
migliori aziende cinesi sono tutte certificate ISO 9000 e alcune
ISO 14000.
É bene precisare che la tecnologia di costruzione utilizzata in
Cina è ampiamente paragonabile a quella che è stata utilizzata per
la costruzione dell'attuale macchinario installato in CVA. Oggi
questa tecnologia è stata in parte superata da aziende europee,
perché ritenuta troppo costosa, benché siano evidenti e comprovati
i risultati in tutti questi anni di servizio. Risulta a CVA che
ENEL richieda per tutte le macchine elettriche di una certa
importanza che siano costruite secondo questa tecnologia a cui
facevo riferimento, e da una indagine informale con alcune aziende
del settore a cui è stato richiesto un preventivo per la fornitura
di macchinario costruito secondo queste specifiche, è stato
richiesto un sovrapprezzo del 300 percento, mentre in Cina lo
stesso macchinario si può trovare addirittura a un prezzo inferiore
anche del 40 percento del prezzo base. Se si considera che il
prezzo base di un gruppo tipo quello che si andrà a sostituire
nella centrale di Champagne 2, dove è prevista la sostituzione di
tre gruppi, si può valutare in 5 milioni di euro e si può
ricostruire subito il vantaggio che se ne può avere. Inoltre i
tempi di consegna sono inferiori a quelli proposti dalle ditte
europee e, nel bagaglio di esperienza più che cinquantenario nel
campo del macchinario di produzione idroelettrica, queste aziende
vantano la realizzazione di impianti in tutto il mondo, compresi i
paesi come la Finlandia, dove la produzione idroelettrica è la
principale, il macchinario utilizzato per la costruzione di ultima
generazione del tipo controllo numerico che è stato acquistato e
importato dalla Germania e America.
Infine per il quarto quesito, gli eventuali suggerimenti, qui
vale la regola che la gestione sia vista all'interno, sempre con il
suggerimento generale del massimo dell'economia. Spero di aver
risposto ai quesiti e do la disponibilità dei tecnici CVA, se per
caso i colleghi volessero avere maggiori dettagli, per dare anche
il materiale che è stato presentato e che è a disposizione della
società per alcune cose...
(Interruzione del Consigliere Segretario Tibaldi, fuori
microfono)
...è in fase di valutazione la rispondenza a tutti quei quesiti
che ho voluto richiamare. Semmai le do una copia della risposta.
Siccome sono questioni tecniche e non ho la competenza di poter
entrare nel merito, se il collega ritiene, sono a disposizione i
tecnici CVA per dare ulteriori chiarimenti.
Président
- La parole au Conseiller Secrétaire
Tibaldi.
Tibaldi (PdL)
- Le risposte sono pervenute puntuali: 4
domande e 4 risposte, su questo non abbiamo alcuna obiezione. Su
alcuni passaggi meramente tecnici, forse la velocità della sua
dizione ci ha impedito di capire tutti i dati, ma se ci fornirà una
copia di quel foglio potremo guardarli con più calma.
Per quanto riguarda la impostazione complessiva della risposta,
ci permettiamo di fare alcune valutazioni. La valutazione di fondo
è che a CVA dovranno imparare a parlare cinese, perché se si
acquisisce il materiale cinese, il personale deve essere abituato a
parlare un po' di cinese; l'inglese ormai è lingua aziendale,
quindi attiveremo dei corsi di formazione in cinese, anche perché
immagino che se si acquisisce un bene in Cina, che non è a due
passi da casa, bisognerà avere a che fare con la Cina per
l'assistenza tecnica, i controlli qualità e tutte quelle procedure
che ci sono in sequenza. Non so se i cinesi hanno creato delle reti
di vendita così all'avanguardia.
Sui prezzi che lei ci ha fornito immagino che i prezzi cinesi,
conoscendo come la mano d'opera viene assoldata e pagata, non
abbiano paragone: hanno distrutto il mercato mondiale e di
conseguenza immagino che le turbine Pelton o altre che vengono
acquistate in Cina siano più convenienti. Sul macchinario lei ha
detto che è ampiamente negli standard di CVA; la nostra
preoccupazione è che gli standard di CVA restino negli standard
europei, che non ci sia un adeguamento degli standard CVA al
materiale cinese, cioè che non siamo noi ad allinearci ai cinesi,
ma siamo noi ad allinearci all'Europa. Non vorremmo che tutte
quelle dinamiche di qualità, efficienza e sicurezza, cioè quelle
procedure che CVA ha dovuto fare per entrare sul mercato libero
della energia e fornire un prodotto che sia competitivo e valido,
siano turbate da una fornitura extraeuropea che ha dei parametri
che lei dice in linea con gli standard di CVA.
Per quanto riguarda il prodotto non possiamo che fidarci di
quello che ci sta dicendo: ci possiamo fidare fino a prova
contraria e prove contrarie non ne abbiamo, siamo ben pensanti. Ma
sappiamo che dal mercato cinese spesso giungono nei nostri paesi
(pensiamo ai giocattoli dei bambini) merci non conformi alle
normative e vengono rispedite al mittente. Fortunatamente l'Europa
si sta svegliando: quando qualche tempo fa qualcuno parlava di dazi
e di controlli alle frontiere sembrava di fare il solito proclama
razzista, oggi con notevole ritardo ci rendiamo conto che forse era
opportuno prendere delle precauzioni. La Valle d'Aosta si rivolge
al mercato cinese: ben venga, l'importante è che ci siano gli
standard di qualità, sicurezza ed efficienza. Ho letto una notizia
sul Sole 24Ore e so che del materiale cinese è rimasto bloccato in
Turchia, si tratta di tubi metallici, non ricordo se erano per
condutture idrauliche o gas, perché radioattive. Sono tutti
elementi di preoccupazione che non vogliamo che diventino ostativi
a una acquisizione più economica, quindi verso fornitori cinesi,
però sono preoccupazioni legittime, perché nella piccola Valle
d'Aosta - nel cuore dell'Europa - si osservano rigidamente le norme
previste in Europa e in Italia.
Per quanto riguarda la trasferta, prendiamo atto dei 48.000 euro
per tre ispezioni in estremo oriente per tre persone per alcuni
giorni: ci sembra una cifra di tutto rispetto. Ovviamente si
risparmierà da una parte, qualora venga acquisito il materiale, ma
ci pare che dall'altra non si sia badato a spese, perché 48.000
euro sono una cifra pesante. Sono stati visitati cinque
impianti...
(Interruzione del Presidente della Regione, fuori
microfono)
...non ho neanche pronunciato la parola turismo, di turismo ne
parleremo poi con l'Assessore Marguerettaz.
Noi prendiamo atto di questa cosa, abbiamo messo sul tavolo
alcune perplessità che non ci sembrano campate in aria, ma ci
sembrano giustificate. Sappiamo che a proposito di viaggi aziendali
il management CVA ne ha fatti diversi, anche in Albania, di cui è
stato dato ampio spazio di cronaca sui giornali, e in Polonia.
Diciamo che si sono guardati intorno per bene, prima di andare ad
acquistare dai cinesi; il viaggio in Cina è costato 48.000 euro, ma
ci sono stati altri viaggi che avranno avuto le loro spese.
Giustamente se si entra sul mercato, bisogna capire cosa fanno gli
altri.
Noi comunque rimaniamo vigili su ciò che accade nel nostro
gioiello di famiglia Valle d'Aosta, perché CVA oggi è la società
che meglio esprime la produttività e l'efficienza in valle. Ci
spiacerebbe che CVA si infilasse in qualche vicolo cieco, come ha
fatto qualche altra società partecipata, e poi non riuscisse più a
risollevarsi. Crediamo che abbia i numeri per farcela, di
conseguenza saremo vigili sull'attività e sulle scelte del
management aziendale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK