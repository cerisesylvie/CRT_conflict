Consiglio Regionale della Valle d'Aosta - Oggetto del Consiglio n. 2241 del 22 febbraio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2241 del 22 febbraio 2012 - Resoconto
OGGETTO N. 2241/XIII - Interpellanza: "Avvio di un possibile
piano di esternalizzazione di attività lavorative svolte dagli
addetti alla manutenzione delle aree verdi del Casino de la Vallée
S.p.A.".
Interpellanza
Avendo appreso di un possibile piano di esternalizzazione
delle attività lavorative svolte dagli addetti alla manutenzione e
alla cura delle aree verdi del Casinò
de la Vallée
S.p.A
.;
Rilevato che permangono forme di assunzione presso la CAVA
S.p.A. attraverso agenzie di somministrazione di lavoro
interinale;
il sottoscritto Consigliere regionale
Interpella
la Giunta regionale per sapere se intenda confermare l'avvio
di una politica di esternalizzazione di attività lavorative fino ad
oggi espletate da dipendenti a tempo indeterminato della CAVA
S.p.A.
F.to: Donzel
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, è naturale in un Consiglio dove ci si occupa di
cose molto importanti come turismo, eccetera, ci sia spazio per
cose magari di portata molto minore, ma che, a mio giudizio, sono
per noi e per la sensibilità che rappresentiamo in quest'aula,
molto importanti, da mettere sullo stesso piano.
Il tema del lavoro e dell'occupazione ci è molto caro e siccome,
grazie anche ai banchi dell'opposizione e, in particolare, al
collega Chatrian, che molto si è impegnato per fare chiarezza sui
conti del casinò, è emerso a forza di interpellanze un quadro della
casa da gioco che non era quello che ci era stato
rappresentato...anzi devo dire che stranamente la stampa locale -
giustamente sempre molto cauta nell'esprimere giudizi - titolava su
La Vallée Notizie
del 18 febbraio 2012:
"Casinò introiti
in caduta libera"
. Stavolta non siamo più noi della minoranza a
dire tali cose, ma comincia a diventare un patrimonio collettivo di
questa comunità e alcune considerazioni diventano di carattere
generale. La mia preoccupazione allora è che cominciano a sentirsi
quelle parole, che ho sentito ripetere spesso in quest'aula, ossia
"bisogna razionalizzare, bisogna mettere in ordine i conti" e,
quando si fanno queste razionalizzazioni, come abbiamo dimostrato
con l'interpellanza in tale aula, non vengono mai toccati i
compensi dei dirigenti, che normalmente anche in situazioni di
disastro totale riescono ad ottenere premi per il lavoro svolto,
perché il naufragio è stato solo parziale e non totale, quindi
meritano un premio. La preoccupazione è molto chiara e
nell'interpellanza si fa una domanda molto semplice: se esiste o
meno un piano di esternalizzazione delle attività lavorative svolte
da tutto il mondo degli addetti alla manutenzione: quelli che si
occupano di aree verdi, quelli che fanno la manutenzione della
caldaia, quelli che fanno gli elettricisti...attualmente sono
dipendenti del casinò, se c'è in mente un progetto che va in una
direzione diversa, se non c'è, noi ce ne rallegreremo
assolutamente, se invece c'è, esprimiamo fin d'ora il nostro totale
dissenso non a razionalizzare e ad operare scelte che sono
inevitabili per il futuro del casinò - non siamo quelli che
vogliono l'immobilismo -, ma che non cominciamo come al solito
dall'ultimo della scala, ma che sia una volta tanto il casinò
l'esempio in cui si comincia dall'alto e si scende verso il basso.
Grazie.
Presidente
- La parola al Presidente della Regione,
Rollandin.
Rollandin (UV)
- La domanda è semplice, le premesse vanno
nella direzione di ritornare su un tema che si vuole in qualche
modo enfatizzare, prendendo in considerazione un periodo
sicuramente non facile, legato anche a situazioni meteo
particolari, ad esempio se prendiamo l'ultimo mese, il divieto di
circolazione, il maltempo esteso su tutto il nord hanno portato a
delle difficoltà e conseguentemente ad una riduzione degli incassi.
Malgrado questo, riconfermiamo che il casinò è il primo dei quattro
casinò, è in media con i risultati dei casinò europei, malgrado
tutto quello che succede dopo le restrizioni collegate con le fasi
di gioco (vedi il discorso dei mille euro portato anche nei
casinò). Sarebbe quindi normale prendere atto che siamo passati
dall'ultima alla prima posizione nei casinò, che poi ci sia una
riduzione dei ricavi è conseguente al sistema generale che porta a
tali restrizioni, è altra cosa, ma credo che questa sia la realtà.
Noi quindi riteniamo che su questo ci sia un lavoro fatto con
grande perizia, che nel contempo si stiano mantenendo i tempi per
tutti gli investimenti importanti che si stanno facendo tranne
qualche piccolo disguido ultimamente, per il resto i tempi siano
stati mantenuti. Per quanto riguarda le opere che si stanno facendo
all'interno del casinò, ho avuto modo di rispondere al collega
Chatrian e credo che questi siano impegni portati avanti in modo
diretto.
Vengo alla domanda semplice, come diceva il collega. Con
riferimento alle premesse, va detto che, oltre ai servizi da tempo
esternalizzati come le pulizie, il guardaroba, la sicurezza interna
e la vigilanza, il casinò utilizza ad oggi il personale di
somministrazione nelle seguenti aree di attività: pulizie e aiuto
cucina ai servizi alberghieri, segretariato della casa da gioco,
addetti ai tavoli da gioco nei tornei di poker Texas Hold'em. Si
tratta di impieghi con picchi di attività principalmente nei fine
settimana o per attività in fase di consolidamento come i tornei di
poker. In ogni caso si tratta di aree professionali per le quali
non ci sono internamente lavoratori disponibili, per i quali
l'esternalizzazione risponde ad esigenze di flessibilità e utilizzo
di professionalità aggiornate.
Sempre con riferimento a queste esigenze e alla necessità di
concentrarsi per il futuro delle attività caratteristiche
dell'azienda, evitando di gestire direttamente delle attività
accessorie che il mercato offre con più efficienza e minori costi,
Casino de la Vallée ha allo studio l'esternalizzazione delle varie
manutenzioni, lavori di muratura, idraulica, giardinaggio e
falegnameria, per manutenzioni ordinarie e, in tal senso, sta
procedendo con delle istruttorie. Sono escluse da queste le
attività relative ai progetti grandi opere, alla manutenzione
straordinaria, all'impianto di condizionamento e al presidio degli
elettricisti previsto in sala giochi; in questi casi è prevista una
continuità con il modello operativo annuale di utilizzo di risorse
interne e risorse esterne. Allo stato attuale l'azienda è in una
fase esplorativa rispetto a questa prospettiva, volta a comprendere
quale soluzione meglio rispetta per il futuro le esigenze di
efficienza nella manutenzione delle nuove strutture e di
contenimento dei costi.
Quando saranno completate le analisi in corso e sarà data
concretezza al progetto, si provvederà ad informare le
rappresentanze sindacali. Al riguardo il casinò segnala come il
reparto della manutenzione varia ha subito nel tempo una costante
riduzione del personale rispetto a quello che era all'origine, che
continuerà in futuro data l'anzianità dei lavoratori. Inoltre già
oggi parte delle manutenzioni sono affidate a fornitori esterni in
ragione della particolare specializzazione richiesta, ovvero della
necessità di certificare la congruità del lavoro fatto alle
disposizioni di legge. In un caso e nell'altro sono richieste per
legge all'operaio e al tecnico che effettua l'intervento specifiche
abilitazioni e qualificazioni. Diciamo che il sistema manutentivo
ha subito una qualificazione diversa. La prospettiva
dell'esternalizzazione, nel caso si dovesse concretizzare, non
creerà ripercussioni per i 16 lavoratori attualmente dedicati alle
manutenzioni varie, che si integreranno operativamente con
l'eventuale fornitura in modalità da definire, ma in ogni caso
nella continuità del loro impiego con l'attuale datore di lavoro e
inquadramento economico e normativo rispetto al contratto. Mi pare
che la preoccupazione del collega Donzel sia legata al problema dei
lavoratori: come ho risposto, anche nel caso in cui vi fosse una
modifica nell'organizzazione della manutenzione, per gli operatori
attualmente in forza ci sarebbe una rimodulazione all'interno e non
ci sarebbero problemi di occupazione.
Presidente
- La parola al Consigliere Donzel.
Donzel (PD)
- Francamente quando mi hanno sollecitato
un'interpellanza di questo genere, ero un po' scettico, ho detto:
figurarsi se succede una cosa così, non ci credo, è impossibile,
invece...probabilmente ci capisco davvero poco su come si muovono
le cose in questo mondo, nel senso che, da una parte, c'è una
situazione di difficoltà economica rappresentata da alcuni, ma non
condivisa dall'analisi del Presidente, che imporrebbe di mettere in
ordine alcune cose...io dico: tuteliamo i lavoratori - e ringrazio
da subito il Presidente che dice che nessuno qui rischia di perdere
il posto di lavoro -; dall'altra, se le cose vanno bene, mi chiedo
cosa si stia cercando di innestare con questi procedimenti di
esternalizzazione parziale in cui però si continua a mantenere il
personale. Francamente non riesco a venire a capo di questo enigma,
perché, se posso capire le pulizie, è difficile riqualificare il
personale che ha una qualifica in addetto alle pulizie, ma mi
sembra che, quando partimmo anni fa con la questione del poker, si
dicesse:
"adesso il nostro personale tecnico non è formato
per...ma vedremo di creare le condizioni affinché questo personale
sia in grado di..."
. Arrivano quindi quelli bravi da fuori,
come facevamo noi che, avendo i migliori alla roulette, li
mandavamo negli altri casinò ad insegnare come si faceva, arriva
gente da fuori brava nel gestire i tornei da poker e vediamo che
quelli che sono esuberi in altri settori...si riqualifichino avendo
tutte le tutele di questo caso. Il nostro invece è un casinò che, a
causa del maltempo non ha gli incassi che deve avere, in quelle
settimane lo riconosciamo tutta l'Italia è stata ferma in tutti i
settori, non hanno lavorato ristoranti, bar, tutti sono stati in
difficoltà, riconosciamo che quello è stato un evento
straordinario, ma, uscendo dall'evento straordinario, abbiamo
serate in cui non c'è nessuno in questo benedetto casinò? "Nessuno"
è dire tanto, c'è veramente una situazione difficile, pertanto
dobbiamo immaginare qualcosa per riorganizzare il casino.
Dico allora che la strada dell'esternalizzazione è un po' strana
quando si ha personale in esubero. Lei mi ha detto che in quel
settore lì noi esternalizziamo, ossia abbiamo il fenomeno
paradossale che ci teniamo tutti i dipendenti che abbiamo e ne
facciano entrare dei nuovi attraverso delle esternalizzazioni. Io
non riesco a capirlo, ma è un limite mio, riconosco di avere delle
difficoltà perché anni fa la maggioranza regionale presentava dei
dossier in cui si evidenziava che c'era un esubero di personale.
Oggi, a fronte di risultati economici non interessanti, manteniamo
tale personale e in più esternalizziamo delle attività: c'è
qualcosa che non funziona in questo per come lo vedo io. Vedremo
poi, quando ci verrà presentato questo piano, perché siamo nella
fase istruttoria...però mi permetto di dire che è positivo che non
venga licenziato nessuno, ma allora perché queste
esternalizzazioni? Non le capisco. Soprattutto sul personale, tutto
quel progetto di riorganizzazione che doveva essere
riqualificazione non si vede, c'è un immobilismo di fondo in attesa
che alcune opere di ristrutturazione vadano avanti. Dal nostro
punto di vista, se c'è la soddisfazione di poter dire ai
lavoratori: "non perdete il posto di lavoro"; dall'altra, c'è
l'enorme preoccupazione di questo sistema non chiaro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK