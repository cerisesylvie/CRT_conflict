Consiglio Regionale della Valle d'Aosta - Oggetto del Consiglio n. 44 del 24 luglio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 44 del 24 luglio 2008 - Resoconto
OGGETTO N. 44/XIII - Ritiro di risoluzione: "Promozione di
iniziative a sostegno dell'attività turistica nella
regione".
Risoluzione
Il Consiglio regionale della Valle d'Aosta
Preso atto con viva preoccupazione della situazione di grave
crisi e del momento di rallentamento che sta attraversando il
comparto turistico;
Consapevole del fatto che non si tratta solo di un problema
valdostano, ma che purtroppo le difficoltà che attraversa la nostra
Regione hanno sempre di più i caratteri di una crisi
strutturale;
Condividendo l'osservazione secondo cui c'è il fondato
rischio di chiusura di numerose imprese operanti nel settore
alberghiero, dei servizi turistici e della ristorazione e che a
fronte di questa situazione emerge un senso di "smarrimento
generale";
Riconoscendo che parte della responsabilità di questa
situazione è da imputarsi ad errori e incertezze nelle attività di
promozione e di comunicazione finora condotte;
Avuto notizia che l'Assessore al Turismo, Commercio, Sport e
Trasporti Aurelio Marguerettaz, nell'evidenziare le difficoltà del
settore a causa della crisi economica generale, ha dichiarato che
"non in tutti c'è la consapevolezza che la crisi si vince solo se
tutta la comunità lavora quando gli altri vanno in
vacanza'';
Disponibile a raccogliere questo invito
Impegna
l'Assessore al Turismo, Commercio, Sport e Trasporti a
riferire con la massima urgenza alla competente commissione
consiliare quali iniziative intenda promuovere nell'immediato per
dare un segnale concreto di attenzione a questo settore, al fine di
prevenire possibili chiusure di attività e quali linee strategiche
intenda perseguire nel campo della promozione e della comunicazione
turistica.
F.to: Bertin - Cerise Giuseppe - Chatrian - Louvin - Morelli
Patrizia
Presidente
- La parola al Vicepresidente Chatrian.
Chatrian (VdAV-R)
- Ieri è stato detto giustamente che
non c'è solo il casinò. Il casinò è un
dossier
importante,
questa è solo la seconda adunanza consiliare e volevamo portarla a
conoscenza, Assessore - a Lei che prima si occupava di casinò -,
della situazione del sistema turistico Valle d'Aosta. Ieri il
Presidente Rollandin ha detto giustamente che il Consiglio va in
vacanza per due mesi... ma la politica no! Condividiamo totalmente
che la politica non può e non deve andare in vacanza. Il 9 luglio,
Assessore Marguerettaz, abbiamo letto attentamente la sintesi del
suo progetto, o le intenzioni quanto meno, in tre lanci ANSA:
un'industria importante, un'industria che tocca tanti settori,
tante esigenze e tanti servizi, sacrificio, professionalità e non
solo, ma siamo preoccupati; la crisi è strutturale, non è solo in
Valle d'Aosta, è più allargata, anche il "sistema Valle d'Aosta" ne
risente. Forse è anche generazionale questa grande difficoltà.
Abbiamo però località virtuose, altre meno, forse quelle più
virtuose hanno pianificato di più o magari sono vicino a delle
altre località che hanno dei punti a favore o delle potenzialità
che le favoriscono. Non vogliamo assolutamente creare confusione,
si tratta solo di lavorare. Lei ha detto nei suoi lanci ANSA che le
persone devono imparare a lavorare nel momento in cui gli altri
sono in vacanza; è importante, ma penso non sufficiente.
Sicuramente i bilanci si faranno a fine stagione, ma il prossimo
Consiglio sarà il 24-25 settembre, quando forse l'opposizione sarà
qui a chiedere dei dati, quindi, proprio per la voglia di
confronto, ma soprattutto la voglia di intervenire e di lavorare,
siamo qui ad invitarla - e penso sia proprio il Consiglio che possa
fare questo primo passo - a riflettere su cosa si può fare, ma
soprattutto su cosa si deve fare.
Ieri abbiamo affrontato il
dossier
casinò e la
maggioranza ha deciso, si è messo mano al portafoglio, si è
ricapitalizzato; penso che sul sistema turismo la cosa sia più
complessa perché ci sono diversi settori, ma c'è il settore
soprattutto del privato. Le chiediamo quindi quali sono le
intenzioni o cosa può fare la IV Commissione
in primis
anche
nel mese di agosto sull'immediato e poi sul medio-lungo termine.
Sicuramente, Assessore, è una pagina sincera, ma non esaustiva la
nostra, molto semplice, ma vogliamo affrontare il problema. Può
essere un segnale importante che il tutto parta veramente dal
Consiglio regionale, perché ci crediamo, siamo attenti e vogliamo
lavorare, partendo dal basso, da chi fa che cosa e come e qual sarà
il ruolo del pubblico, della Regione e poi non solo della Regione,
del sistema Comune, dei 74 Comuni nella loro diversità e nella loro
peculiarità. Le chiediamo se ritiene utile o importante riferire al
più presto alla IV Commissione, anche nel mese di agosto, i primi
passi anche pragmatici: se c'è già un
dossier
, se c'è già un
rilancio o comunque qualche idea nell'immediato e poi per il futuro
a lungo termine.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- I lanci ANSA sono riferiti ad
un'intervista che è stata fatta all'avvio della legislatura e nella
vostra risoluzione prendete una parte della dichiarazione, che
peraltro corrisponde a verità, nel senso che la Valle d'Aosta è a
parole considerata Regione turistica da parte di tutti, dopodiché
bisogna fare un passo e, rispetto a questa affermazione che
troviamo diffusamente, bisogna capire cosa ogni singolo fa per
scegliere tale opzione turistica. Da quel punto di vista, quindi in
modo molto banale, ho detto: ma sono disposti i Valdostani a
lavorare quando gli altri fanno festa? Sono disposti a lavorare a
Capodanno, a Ferragosto? Sono disposti a lavorare sabato e
domenica? Questo è un interrogativo che possiamo porre, lei ha
avuto modo di amministrare un piccolo Comune, ci sono altri
sindaci: sono disposti i cittadini di ogni singolo Comune a
tollerare un certo numero di turisti, chiaramente pretendendo il
rispetto delle regole, ma dando tutto il meglio che si può dare al
turista, rappresentando con un certo orgoglio il proprio Paese? Nel
momento in cui camminiamo nei vari Comuni, nelle varie strade e
realtà urbane troviamo quella accoglienza? Rispetto a questo tema,
abbiamo un vizio: quello di scaricare la colpa sugli altri; allora
la colpa è della Regione, la colpa è del Comune, la colpa è di
qualcun altro. In modo molto banale ho detto: sicuramente, non
volendo sottrarsi a nessuna sfida e non volendo sottrarsi a nessuno
sforzo, cosa può fare ogni singolo individuo? Deve essere quindi un
ragionamento trasversale, sono dei buoni propositi per avviare una
stagione che si spera proficua. Nella risoluzione, oltre a
riprendere una mia dichiarazione, già ci si erge a giudice, si dice
che parte della responsabilità di questa situazione è da imputarsi
ad errori ed incertezze dell'attività di promozione e
comunicazione.
La risoluzione ha introdotto tutta una serie di concetti, usando
il condizionale, e qui tutto sbagliato... allora, da un lato, si
chiede cosa l'Assessore intende fare, ma, dall'altro, è tutto
sbagliato... mi pare che sia una classica risoluzione non
costruttiva, ma da opposizione, ossia si dice che qui è tutto fatto
male, ma... dove eravate? Non si può partire con una risoluzione di
questo tipo, né nell'ambito dell'impegno impegnare in modo
pleonastico una cosa che è scontata; è ovvio che avremo modo di
lavorare e di confrontarci in Commissione su tutti questi
argomenti. Nel programma di legislatura abbiamo già dato delle
indicazioni; è vero che un programma di legislatura non può toccare
tutti i punti, ma proprio sul tema specifico di questa risoluzione
abbiamo detto che volevamo razionalizzare, creando una regia nel
mondo oggi definito delle AIAT per avere una semplificazione, una
razionalizzazione, per avere una cornice e questo della promozione
è già un argomento che sarà ampiamente discusso! E ci saranno tutti
i momenti prima, durante e dopo per confrontarsi. Per fare un
ragionamento compiuto, bisogna prima di tutto avere tutte le
strutture definite, voi sapete che in questo momento stiamo
definendo le macrostrutture, stiamo individuando le responsabilità,
stiamo individuando le figure che in qualche modo si occuperanno
dell'attività, esse saranno oggetto di deliberazione delle prossime
riunioni di Giunta, quindi ci sarà la possibilità di mettere tutti
i tasselli al loro posto. Per non farla lunga e per dire... da un
lato, sicuramente cogliamo l'invito a confrontarci in Commissione e
c'è un impegno specifico nel venire in Commissione tutte le volte
che la Commissione lo riterrà e tutte le volte che ci sono
argomenti da parte del Governo che vogliamo condividere, perché,
rispetto a questo tema, sapete bene che, parlando di turismo,
potremmo parlare di tutto: parliamo di tutto il settore
enogastronomico che caratterizza in particolare l'offerta
turistica, parliamo di bene culturali e come parlare di fruizione
di beni culturali senza parlare di turismo? È ovvio che è una
strategia che deve avere una regia unica. Bisogna fare dei
ragionamenti che sono assolutamente trasversali. Rispetto a questo,
c'è tutta la disponibilità del caso, su tale risoluzione ovviamente
non si condividono le premesse, l'impegno è pleonastico, quindi ci
asteniamo e, rispetto alla politica che - mi perdonino - si sta già
dimostrando di parte, speriamo di fare una politica dei fatti.
Il Consigliere Donzel, quando rappresenta le cose, dice:
"abbiamo presentato la risoluzione, c'è la primogenitura"; non è
che qui c'è un nastro e chi passa prima il nastro ha il pensiero e
gli altri devono rincorrere. Sulla risoluzione lo stesso
Consigliere Donzel dice che è arrivata fuori tempo massimo, fuori
tempo massimo cosa? C'è la maggioranza, ha presentato un ordine del
giorno, il "Partito Democratico" lo ha presentato prima, non è che
chi l'ha presentato prima ci ha messo il "cappello" e tutti gli
altri sono "a rimorchio". Ancora sulla risoluzione dice: "noi
l'abbiamo detto che può utilizzare delle cartine in successione".
Se vogliamo fare politica e vogliamo fare il bene della Valle,
confrontiamoci, evitiamo di fare vetrina e lavoriamo per portare un
po' di bene alla Valle d'Aosta.
Président
- La parole au Vice-président Chatrian.
Chatrian (VdAV-R)
- Assessore, stia tranquillo che non
vogliamo fare vetrina, soprattutto non vogliamo fare i primi della
classe, ma le diciamo solo che siamo preoccupati. Innanzitutto nel
programma che abbiamo letto si parlava di informazione e
accoglienza e non di promozione, poi mi spiace per questo primo
passaggio che lei fa e definendo la risoluzione "di opposizione".
Non è così, non so se l'ha letta bene, ad un certo punto si dice:
"riconoscendo che parte della responsabilità..."
, è una
parte, quindi; inoltre non so se lei ha occasione, ma sicuramente
ne ha, di girare in queste settimane: non c'è nessuno. Lei ride,
probabilmente non è prioritario il sistema turistico valdostano,
per Lei, va tutto bene, i dati ci sono, gente ce n'è, siamo tutti
contenti, dobbiamo solo preoccuparci, anche se mi sembra perfino
offensivo dire che i Valdostani non hanno più voglia di lavorare al
sabato o alla domenica. Chi fa turismo? Chi ha attività
commerciali? Chi si occupa di professionalità? Mi spiace questa
superficialità e questa voglia non solo di non confrontarsi, ma di
non avere nessuna attenzione verso tale sistema. Le dico solo
questo: fra una settimana siamo nel mese di agosto, quattro
settimane e il 20 agosto la stagione estiva è finita.
Président
- La parole au Conseiller Benin.
Benin (PdL)
- Premetto che condivido la risoluzione che
ha presentato "Aosta Vive" perché credo che sia necessario sapere e
condividere le progettualità per il nostro settore e non attendere
le soluzioni che si sono manifestate da una sola parte e sulle
quali non c'è stato un confronto. La situazione del turismo oggi è
più grave, e non solo per la Valle d'Aosta, ma a livello
internazionale. Questo è un problema che dovremo affrontare tutti
insieme. Credo però, che se in passato avessimo avuto una attenta
politica sul turismo, oggi avremmo una situazione meno grave, come
lo è in altre Regioni: quelle che hanno gestito più attentamente
dei progetti turistici per il loro territorio. Per questo credo che
sarà necessario ristrutturare il sistema turistico valdostano,
iniziando dalle cose che abbiamo sentito in questi ultimi giorni,
come ad esempio l'unica AIAT, per poter procedere amministrando in
modo più deciso. Così come condivido la scelta di un amministratore
unico, perché è l'unico modo per prendere decisioni, valutando poi
i risultati che seguono. Questo è importante che avvenga anche nel
turismo, perché se continuiamo a parlarci senza prendere decisioni
definitive, non approderemo a nulla. Certamente tutto questo deve
passare attraverso la cultura degli addetti ai lavori (perché anche
in questi esiste un problema), che sono le associazioni di
categoria, i commercianti, gli albergatori, i ristoratori; tutto
l'insieme del comparto commerciale deve lavorare unito per portare
e prima ancora per produrre turismo. Ci deve essere la volontà di
tutti, perché per il turismo sono fondamentali anche il territorio
e l'agricoltura; senza queste eccellenze non si fa turismo; tutto è
importante e questo è il motivo per cui i vari Assessorati
dovrebbero unire i propri sforzi per fare una promozione turistica
comune, e non andare ciascuno per proprio conto, dedicando risorse
finanziarie e sforzi personali che a volte si rivelano inutili,
perché senza gli sforzi e le competenze di tutti non si riesce a
dare, al di fuori della Valle d'Aosta, una sua visione unitaria e
globale. Bisogna quindi che si proceda per acquisire tale cultura
da parte degli addetti ai lavori, tramite una formazione che
dobbiamo fare attraverso le associazioni ed i propri responsabili
che devono curare la formazione degli albergatori, ai commercianti,
e a tutte le categorie coinvolte per lo sviluppo del turismo nella
nostra Regione. È troppo facile dire sempre "è colpa di mamma
Regione"; già in passato abbiamo detto che è la Regione che non fa
nulla; adesso dobbiamo dare alla Regione gli strumenti perché
faccia qualcosa, ascoltando anche i suggerimenti del settore
privato, perché insieme si possa produrre un progetto, condividendo
le strategie. Non voglio dilungarmi in questa sede sull'analisi del
cosa c'è da fare, perché spero che questo rappresenti un progetto
al quale lavoreremo insieme. Sarebbe molto lungo parlare oggi dei
dettagli del turismo, di tutte le cose che vorrei portare avanti,
cose di cui ho avuto modo di parlare in molte occasioni con i
rappresentanti delle passate legislature; purtroppo non sono
riuscito a portare avanti con completezza, insieme agli addetti ai
lavori (sia di categoria che di ambito politico), le mie idee. E
questo non significa che le mie idee fossero per forza le più
giuste, ma potevano essere prese in considerazione per trovare,
magari, un futuro modo di lavorare in maniera diversa.
Qui voglio concludere dicendo che non voglio entrare nel merito
di tutto quanto accaduto in passato. Vivo nella politica da pochi
giorni e non ho ancora la dimestichezza e le argomentazioni del
linguaggio "politichese". Sono abituato a lavorare in una impresa
privata che ha un diverso modo di agire, e quindi, in questa nuova
esperienza, non voglio rivangare e denigrare il passato. Gli errori
li commetto anche io nella mia azienda, e li avranno sicuramente
commessi anche coloro che ci hanno governato in passato. Adesso
necessita una grande concentrazione perché non c'è più tempo per
sbagliare e poi riparare agli errori fatti; ricordiamoci che oggi
gli errori costano molto più cari rispetto al passato. Il passato è
ormai trascorso, quello che è successo non è modificabile. Voglio
proporre a noi tutti di trovare un percorso politico che non
esprima più le sole ideologie di partito, ma che sia dialettico,
progettuale e costruttivo, certamente richiedendo al Presidente
Rollandin ed alla sua maggioranza un confronto preventivo sui
progetti da condividere nell'interesse della nostra Regione. È
questo il gioco di squadra di cui ieri si parlava, caro Presidente
Rollandin, che le darà ampia fiducia nella gestione del suo ruolo.
Sarebbe inoltre opportuno che noi tutti, anche l'opposizione... o
minoranza (io la chiamerei minoranza più che opposizione, perché
non è detto che ci dobbiamo per forza solo opporre, magari per
seguire una ideologia...), quale noi siamo, verificasse che le cose
vengano fatte in maniera corretta e condivisibile, altrimenti è
nostro dovere votare contro. Credo che questo sia un nuovo e
corretto metodo di agire nei confronti di chi deve gestire la
nostra Regione. È come l'atteggiamento nei confronti di chi deve
gestire una azienda al quale, una volta condivisi i progetti,
dobbiamo dare fiducia per un determinato periodo valutandone poi
l'operato. A questo punto si potranno fare tutte le inquisizioni
che si vogliono, ma se prima non si dà la fiducia e non si
condivide un percorso, dove pensiamo di arrivare? Procedendo in
modo diverso da questo continueremo, come ho detto altre volte, a
perdere tanto tempo per dibattere sulle ideologie politiche, senza
dare quella concretezza che è una nostra responsabilità nella veste
di amministratori di questa Regione.
Président
- La parole au Conseiller Donzel.
Donzel (PD)
- Premetto che fra i tanti difetti che ho non
ho quello della permalosità, per cui il mio intervento era già
concordato con i colleghi Rigo e Fontana prima dell'intervento
dell'Assessore al turismo. Sono dell'avviso che sia più che mai
giunta in modo utile al dibattito di questo Consiglio questa
risoluzione, perché l'emergenza turistica è una realtà; eppure, lo
dico con franchezza, non condivido la forma: lo spirito di una
risoluzione dovrebbe essere quello di portare tutti alla fine a
votare una risoluzione in cui si possa convergere per dare risposta
ad un'emergenza, se l'emergenza è tale. In questo senso è chiaro
che lo spirito della risoluzione linguisticamente ha un carattere
fortemente polemico. Eppure dovrebbe cominciare da qualche parte
quel senso di responsabilità di dire: chi la smette di fare
polemica e chi decide di fare le cose. Qui se non comincia l'uno,
deve cominciare l'altro, ossia... chi è che comincia? Personalmente
noi, del "PD", abbiamo cominciato e continuiamo; allora se è
possibile emendare la risoluzione, trovare una risoluzione
concordata che i Capigruppo possono formulare, nella quale diciamo
che questa emergenza turistica c'è e c'è una volontà del Consiglio
regionale, considerate le diversità di vedute, i diversi
atteggiamenti che ha ognuno di noi, di voler andare verso la
soluzione di quel problema e non dire: "è già tutto fatto, state
tranquilli che qui ormai viaggiamo liberi", perché non credo sia
così. Sappiamo tutti che è impossibile risolvere questo problema in
pochi mesi, ci vorranno anni di lavoro e non bisogna sbagliare le
prime mosse per arrivare alle soluzioni successive; allora si vuole
costruire tale spirito? Si facciano proposte costruttive,
altrimenti giochiamo a dire che c'è l'emergenza, ma non risolviamo
con un voto l'emergenza che dite voi; perché l'emergenza è
un'altra, diciamolo ai Valdostani! Diciamo ai Valdostani che tutti
siamo disponibili a lavorare e non che c'è qualcuno che è più bravo
degli altri. Questo è lo spirito con cui ritroviamo opportuno
segnalare tale problema e invitiamo a valutare se è possibile che
vi sia una risoluzione comune, invece che una sterile polemica
anche su tale necessità di cogliere l'emergenza turistica. La
risoluzione insomma che impegna una Commissione a darsi da fare è
assolutamente ragionevole e può trovare una formulazione, dove
magari, emendando i nomi e i cognomi, si possa trovare una
soluzione condivisa.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Prendo spunto con favore dalle
riflessioni che ha fatto il Consigliere Donzel, nel senso che se
questo è lo spirito, mi pare che stiamo avviandoci sulla strada
giusta. Se questo è lo spirito, per fare un ragionamento più
compiuto, anziché metterci a lavorare oggi su una modifica alla
risoluzione, prendiamoci l'impegno di avere un incontro la
settimana prossima subito con la IV Commissione, facciamo un
indice, condividiamo una serie di punti, predisponiamo un certo
ragionamento cogliendo l'invito del collega Donzel, l'invito del
collega Benin, togliendo le asperità del confronto con i proponenti
della risoluzione, a quel punto facciamo una risoluzione che non è
targata, ma è una risoluzione che vuole darsi un metodo di lavoro.
Se questo è l'intendimento, chiederei di ritirare la risoluzione,
al Presidente della Commissione competente di convocare la
settimana prossima una riunione in cui, anche con il supporto dei
collaboratori dell'Assessorato, facciamo un inventario delle cose
che sono in itinere, delle cose che ci interessano e a quel punto
credo che possa essere positivo l'avvio di questa legislatura. Oggi
andare a lavorare... credo che alla fine facciamo un gran lavoro,
ma non facciamo nulla di costruttivo; allora colgo l'invito e
faccio tale proposta.
Président
- La parole au Conseiller Empereur.
Empereur (UV)
- En tant que Président, je donne ma
disponibilité à convoquer la IV
e
Commission,
malheureusement une fois encore avec procédure d'urgence, pour la
rencontre avec l'Assesseur. Il sera peut-être mardi dans
l'après-midi, s'il y a la disponibilité des Commissaires.
Président
- La parole au Vice-président Chatrian.
Chatrian (VdAV-R)
- Assessore, forse non ci siamo capiti,
l'intenzione era affrontare la difficoltà della filiera turismo,
quindi accogliamo a braccia aperte l'invito del Presidente della IV
Commissione, da subito, d'urgenza, perché il problema è grave, lo
sentiamo sul territorio. Auspichiamo quindi che in IV Commissione
si affronti il primo passaggio di filiera "turismo", per poi
lavorare nel prosieguo. L'intendimento era quello, né di polemica,
né di volontà di vetrina, ma solo la voglia di mettere in evidenza
la difficoltà e la crisi strutturale della filiera turismo...
Président
- Vice-président Chatrian... je n'ai pas
compris si vous retirez la résolution avec cet engagement...
Chatrian (VdAV-R)
- ... ritiriamo la risoluzione. Solo un
inciso: mi era parso di capire prima che per l'Assessore non fosse
prioritario, ho capito che così non è, quindi accettiamo l'invito
per martedì pomeriggio per la IV Commissione.
Président
- Le Conseil prend acte que la résolution est
retirée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK