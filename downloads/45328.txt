Consiglio Regionale della Valle d'Aosta - Oggetto del Consiglio n. 2101 del 15 dicembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2101 del 15 dicembre 2022 - Resoconto
OGGETTO N. 2101/XVI - Interpellanza: "Valutazione di nuove
modalità di gestione della Cittadella dei giovani di
Aosta".
Bertin (Presidente) -
Alla presenza di 29 Consiglieri
riprendiamo l'ordine del giorno. Punto n. 39. Per l'illustrazione,
la parola al consigliere Manfrin.
Manfrin (LEGA VDA) -
Quest'interpellanza trae le sue
radici dalle dichiarazioni che sono state formulate da parte
dell'Assessore all'istruzione e cultura del Comune di Aosta durante
la riunione della Commissione di controllo del Comune di Aosta
nella quale ha dichiarato che la gestione della Cittadella dei
Giovani... faccio la citazione: "sembra chiaro che non verrà più
gestita in questo modo - era per non ripetere le due parole -,
dovremo farci una domanda su quale sia la migliore modalità di
gestione di uno spazio di questo tipo. Per me una concessione dove
il Comune, nonostante le elargizioni di denaro, non può intervenire
sulla gestione o sulla mancanza di determinati servizi non
funziona. Forse la coprogettazione è la soluzione migliore".
Assessore, io non le farò una domanda fuori dal testo, ma mi
perdonerà l'Aula se farò un piccolo approfondimento nel merito
della coprogettazione su cui sto lavorando da parecchio tempo.
Prima della riforma del terzo settore del 2017 la
coprogettazione ha trovato il suo fondamento giuridico
nell'articolo 7 del DPCM 30 marzo 2001. In entrambe le norme la
coprogettazione era uno strumento di massima collaborazione tra
Enti locali e soggetti del terzo settore, scelti mediante
un'istruttoria pubblica per la progettazione - si senta bene - e la
realizzazione di interventi innovativi e sperimentali. L'ANAC,
nella delibera 32 del 20 gennaio 2016, conferma e arricchisce
l'impianto originario definendola quale accordo procedimentale di
collaborazione che ha per oggetto la definizione di progetti
innovativi e sperimentali di servizi, interventi e attività
complesse da realizzare in termini di partenariato tra
amministrazioni e privato sociale e che trova il proprio fondamento
nei principi di sussidiarietà, trasparenza, partecipazione e
sostegno dell'impegno privato nella funzione sociale.
Con l'adozione del decreto legislativo del 3 luglio 2017, n.
117, ovvero il codice del terzo settore, a norma dell'articolo 1,
comma 2, lettera b) della legge 6 giugno 2016 n. 106, l'istituto
della coprogettazione viene definito nell'intenzione del
legislatore come il processo attraverso il quale la Pubblica
Amministrazione definisce, ed eventualmente realizza, specifici
progetti di servizio o di intervento finalizzati a soddisfare dei
bisogni individuali. Anche all'esito della precedente fase di
programmazione, anche la coprogettazione viene individuata dal
legislatore come strumento ordinario di esercizio dell'azione
amministrativa non più limitato a interventi innovativi e
sperimentali attraverso il quale si realizzano forme di
collaborazione pubblico-privato, quindi si supera il concetto di
innovatività e sperimentalità delle modalità di affidamento.
Nell'agosto 2018 però sorge la questione di incompatibilità fra
l'articolo 55 del codice del terzo settore e la normativa sui
contratti pubblici che è stata portata all'attenzione dell'ANAC,
che, a sua volta, ha richiesto un parere al Consiglio di Stato.
Quest'ultimo - e credo che sia questa la cosa più interessante - si
è pronunciato con il parere 2052 del 20 agosto 2018 di cui si
riportano alcuni stralci significativi, molto significativi.
"Di regola dunque l'affidamento dei servizi sociali, comunque
sia disciplinato dal legislatore nazionale, deve rispettare la
normativa pro-concorrenziale di origine europea, in quanto
rappresenta una modalità di affidamento di un servizio (in termini
eurounitari un appalto) che rientra nel perimetro applicativo
dell'attuale diritto eurounitario. Cionondimeno al ricorrere di
alcune condizioni la procedura di affidamento di servizi sociali
disciplinata dal diritto interno non è soggetta alla regolazione di
origine eurounitaria. Ciò accade allorché: la procedura
disciplinata dal diritto interno non abbia carattere selettivo; non
tenda neppure prospetticamente all'affidamento di un servizio
sociale; la procedura disciplinata dal diritto interno miri sì
all'affidamento a un ente di diritto privato di un servizio sociale
che, tuttavia, l'ente affidatario svolgerà a titolo integralmente
gratuito".
Circa il concetto di gratuità, "solo il rimborso spese a piè di
lista che in particolare escluda la remunerazione, anche in maniera
indiretta, di tutti i fattori produttivi e comprenda unicamente le
documentate spese vive, correnti e non di investimento incontrate
dall'ente, consente di affermare la gratuità della prestazione del
servizio e, dunque, di postulare l'estraneità all'ambito del codice
dei contratti pubblici".
Infine, "salve, dunque, le esposte eccezioni, le procedure
previste dal codice del terzo settore (e, in generale, dalla
normativa ancora in vigore
in subiecta materia
) configurano,
in ottica europea, appalti di servizi sociali e, pertanto, sono
sottoposte anche alla disciplina del codice dei contratti pubblici,
che si affianca, integrandola, a quella apprestata dal codice del
terzo settore".
Il Consiglio di Stato inoltre non considera abrogata la
disciplina e la coprogettazione di cui al DPCM 30 marzo 2001,
considerando quindi lo strumento ancora riservato a interventi
innovativi e sperimentali, quindi siamo sempre nell'ambito di
interventi innovativi e sperimentali.
Dagli stralci sopra riportati, allo stato attuale
dell'evoluzione giuridico-normativa dell'istituto della
coprogettazione, è possibile quindi trarre le seguenti
conclusioni:
1) non esiste incompatibilità tra la coprogettazione e la
normativa sui contratti pubblici, ma le due discipline si integrano
e si completano, fin dal momento della scelta del soggetto con cui
coprogettare e cogestire qualora si intenda finanziarlo tramite
corrispettivo;
2) è comunque fatta salva la coprogettazione pura, utilizzabile
cioè al di fuori delle logiche della normativa sui contratti
pubblici, ma potrà avere solo interventi innovativi e
sperimentali;
3) l'articolo 38 è utilizzabile per nuovi interventi mai
realizzati in precedenza.
In ogni caso è da ritenere che la coprogettazione possa essere
utilizzata oltre il limite dell'innovatività e sperimentalità
qualora si tratti non di servizi e interventi socio-assistenziali
in senso stretto ma attività collaterali o comunque di attività e
progetti di natura non economica ai sensi della normativa europea
in materia di aiuti di Stato. Questo perché, Assessore, io sono
fondamentalmente stufo che in questa regione non si faccia valere
il principio della concorrenzialità e soprattutto si ammantino
delle scelte, che dovrebbero essere fatte con delle gare, a
progettazioni che vedono assegnare sempre ai soliti soggetti
determinati servizi e parliamo sempre dell'ambito sociale, e a
questo proposito sono felice di vedere l'assessore Barmasse. Nelle
scorse settimane ho fatto una serie di richieste di accesso atti
per vedere quali sono i soggetti che hanno in affidamento una serie
di servizi in coprogettazione e sarà felice di sapere che vi è un
soggetto che è sostanzialmente sempre presente in ogni singola
opera di coprogettazione che la Regione bandisce. La stessa cosa in
maniera speculare è fatta sul Comune di Aosta e, guarda caso,
quello che emerge è sempre lo stesso soggetto o in alcuni casi
sempre gli stessi soggetti. Ora, a monte di tutto questo, avendo
motivato le mie affermazioni rispetto all'utilizzo o meno della
coprogettazione, ritengo che quanto pronunciato debba essere
oggetto di un attento approfondimento.
La gestione della Cittadella - ci siamo concentrati più volte su
questo - è subordinata al coordinamento del Tavolo
interistituzionale e per parte regionale e per parte comunale
dovrebbe trovare una quadra per la gestione di questa struttura
che, ricordiamo a tutti, in termini di uomini della strada, drena
500 mila euro ogni anno e sentire che un Assessore ci dice che,
nonostante il Comune ci metta i soldi, sempre meno di quelli che ci
mette la Regione - perché questo va ricordato - però la Cittadella
non può fare quello che vuole lui, obiettivamente non ci fa vivere
sonni tranquilli e il fatto che lui dica esplicitamente che la
coprogettazione invece permetterebbe di fare quello che vuole il
Comune... su un servizio che assorbe mezzo milione di euro di
risorse all'anno sinceramente non ci fa dormire sonni tranquilli,
anche sulla base dei molteplici rilievi che abbiamo voluto
formulare in quest'aula, più volte lei, Assessore, ne avrà ormai le
tasche piene delle mie iniziative rispetto alla Cittadella, al
punto da avermi proposto per la marmorizzazione sotto forma di
statua al centro di questa struttura, marmorizzazione che io però
ho rifiutato e, alla luce di questo, nella speranza che finalmente
si possa restituire alla nostra Regione... non cancellare questa o
quella azienda, chiamiamola così... Nella speranza che si possa
ritornare a mettere nelle mani della competizione del mercato i
servizi, sulla base di quello che è stato dichiarato con viva
preoccupazione rispetto a quest'interconnessione che
un'amministrazione, che peraltro versa meno della Regione, vorrebbe
avere con la Cittadella dei giovani, per il tramite di questa
interpellanza le chiedo, Assessore: se l'Amministrazione regionale
sia a conoscenza delle intenzioni dell'Assessore all'istruzione e
cultura delle politiche giovanili del Comune di Aosta e in merito
al futuro della gestione della Cittadella dei giovani, se vi siano
state indicazioni rispetto ai servizi mancanti evocati
dall'Assessore, anche perché l'appalto, uno degli ultimi, è stato
scritto direttamente al Tavolo interistituzionale di cui il Comune
di Aosta fa parte, e se il gruppo interistituzionale abbia
intenzione di adottare questa diversa tipologia di gestione che
appare meno competitiva rispetto a quelle adottate sinora.
Presidente -
Risponde l'assessore Caveri.
Caveri (AV-VdA Unie) -
Intanto, Presidente, solo dieci
secondi per un fatto personale: è uscito un comunicato di "Valle
d'Aosta Aperta" in cui si dice che io avrei proposto in Consiglio
di far indossare il cappello d'asino agli alunni poco preparati.
Visto che non l'ho detto, io annuncio che o ci sarà una rettifica,
o ci sarà una querela.
Vengo adesso al punto, ringraziando il collega Manfrin, ci
faremo fare anche per il bisticcio di stamattina una statua equina
assieme, lei da una parte e io dall'altra, poi vediamo chi fa Don
Chisciotte e Sancio Panza, ma quella è una cosa diversa. Molto
correttamente io devo dirle che in una chiacchierata, molto tempo
fa assieme anche all'assessore Guichardaz, il Sindaco ci aveva
detto che analogamente, com'è avvenuto per il Giacosa, per il
futuro della Cittadella si potrebbe ipotizzare una coprogettazione.
Molto correttamente sempre il sindaco Nuti ci aveva detto, di
fronte a qualche perplessità
brevi manu
espressa, che, nel
caso in cui non fossimo stati convinti, di comunicare al Comune che
la Regione non avrebbe più compartecipato al finanziamento però, in
realtà, non abbiamo più avuto notizie e questo era nel quadro di
una lamentazione che abbiamo espresso in sede ufficiale rispetto al
fatto che noi mettiamo addirittura più soldi del Comune e, in
realtà, non abbiamo nessun ruolo reale, l'unico ruolo che abbiamo è
quello di votare un bilancio che viene fatto dal Comune e che
riguarda il servizio esistente, quindi non abbiamo una capacità
prospettica rispetto a questa cosa. Cosa aggiungere quindi? Che
questo contratto attuale scade nel novembre del 2023 e in fondo
siamo lieti che l'assessore Tedesco si sia poi convinto, come
avevamo fatto noi, del fatto che l'attuale gestione non sia
comunque soddisfacente, più di una volta abbiamo lamentato, ma al
di là del contenuto, sul contenuto ci si può confrontare, certe
cose a me potrebbero andar bene e a lei no e viceversa, ma il
problema di fondo è che questa struttura sembra non corrispondere
alle speranze che c'erano, io non c'ero nel momento in cui però
venne fatto questo tipo di accordo.
Noi abbiamo comunque chiesto informazione al Comune di Aosta,
che ci ha risposto - e virgoletto -: "già nel documento unico di
programmazione 2022-2024, approvato con deliberazione del Consiglio
comunale n. 230 del 31 dicembre 2021, il Comune aveva valutato
l'ipotesi di un nuovo modello gestionale della Cittadella dei
giovani finalizzato alla messa in valore del servizio in un'ottica
sempre più sovracomunale di interesse regionale in favore
dell'intera collettività, anche attraverso la valutazione di nuove
forme di gestione degli spazi in questione. Tenuto conto inoltre
che nel DUP 2023-2025 in fase di definizione per l'approvazione nel
mese di dicembre - quindi credo che lo affronteranno o l'hanno già
affrontato - si prevede già la modalità della coprogettazione, che
ovviamente dovrà essere attuata con le procedure di legge". Né io,
né l'assessore Guichardaz sappiamo di più, nel senso che noi
abbiamo saputo, perché abbiamo chiesto, che sembra già essere una
cosa decisa e questo non è carino per chi ovviamente compartecipa
al finanziamento. Noi chiederemo di avere più informazioni per
vedere che cosa si può fare, sicuramente non potrebbe essere
accettabile una situazione come quella attuale, in cui in realtà la
programmazione è sempre in capo al Comune; noi veniamo a sapere una
serie di cose
ex post
, tra l'altro, mi permetto anche di
dire - ma questa è veramente una parentesi - che forse bisognerebbe
incominciare a pensare, al di là degli aspetti contenutistici,
all'aspetto strutturale della Cittadella dei giovani, che ormai ha
una situazione di degrado immobiliare che è veramente imbarazzante,
che sia il sistema elettrico, che sia quello idraulico e cose di
questo genere.
Per quanto riguarda la seconda domanda, non abbiamo avuto
nessuna comunicazione diretta rispetto a quanto dichiarato
dall'Assessore nel corso della riunione della V Commissione sulla
Cittadella. A tal proposito, gli uffici del mio Assessorato hanno
interloquito con il Comune apprendendo che "l'istruttoria sulle
attività svolte e sui servizi effettuati, per quanto riguarda la
gestione vigente, è tuttora in corso, anche in relazione alla
disamina congiunta, è ancora da condividere rispetto ai documenti
predisposti dal direttore di esecuzione del contratto".
Ultima domanda: "se il gruppo abbia intenzione di adottare...",
eccetera. Specifico che, ai sensi degli articoli 5 e 6 del
protocollo d'intesa, non rientra fra le funzioni assegnate al
gruppo interistituzionale quella di discutere o di decidere in
merito alle modalità di gestione della Cittadella dei giovani in
quanto è il Comune di Aosta, quale ente concedente, a dover
prendere una decisione in merito. Peraltro nell'ultima riunione del
gruppo interistituzionale del 15 settembre 2022, di cui non abbiamo
ancora ricevuto formalmente il verbale, è stato affrontato anche
a latere
e in maniera informale, come dicevo prima, la
tematica delle modalità di gestione tenuto conto della scadenza,
con la conseguente necessità comunque di capire che cosa si voglia
fare. Ora, nel momento in cui si è interloquito con il Comune, sono
venuto a sapere che, di fatto, il Comune ha già deciso per la
coprogettazione. Noi abbiamo chiesto perché al Comune, perché
questa formula, sempre a livello burocratico, cioè i miei uffici
hanno chiesto ai loro uffici e così hanno risposto: "si tratta di
una competitività, rispetto a quella di altre tipologie, più
costruita, rappresentativa sia del pubblico che del privato, magari
diversamente impostata ma in assoluto meno competitiva e che
peraltro dovrebbe responsabilizzare di più tutti i soggetti
coinvolti attivamente al suo interno". Poi si prosegue: "con
l'innovativa modalità della coprogettazione si potrebbe infatti
spuntare degli elementi di miglioramento sul sistema Cittadella
considerato l'obiettivo di costruire una programmazione condivisa e
coralmente costruita grazie all'apporto di una pluralità di
soggetti presenti sul territorio, sia pubblici che privati". Ciò
che si è rilevato come fattore da implementare, espresso più volte
anche nel gruppo interistituzionale, è la dimensione sociale del
progetto, volta anche a un'educazione diffusa sul territorio,
progetti educativi, sia formali che informali anche
extrascolastici, coinvolgimento di ragazzi e ragazze. Ribadisco che
il gruppo interistituzionale non si è espresso formalmente nel
merito, in quanto le sue funzioni sono strettamente inerenti al
servizio esistente e personalmente credo che la Regione debba
capire che cosa si voglia fare, no soldi al buio.
Presidente -
Per la replica, la parola al consigliere
Manfrin.
Manfrin (LEGA VDA) -
Grazie Assessore per la sua
risposta, soprattutto per il finale della sua risposta, perché
evidentemente qui mi sembra di vivere una situazione paradossale,
cioè il Sindaco di Aosta vi incontra informalmente e vi dice: "ah,
ma sì, dovevamo farlo, poi magari ne parliamo, tanto ve lo diciamo
prima", e poi si dice che durante la presentazione del DUP si è già
deciso di fare la coprogettazione senza dirvi niente. Il comitato
interistituzionale non può dire niente e la Regione mette la
maggior parte del finanziamento della Cittadella dei giovani. Mi
sembra obiettivamente che la Regione venga considerata lo zio ricco
d'America che finanzia i divertimenti del nipotino, perché
obiettivamente se io posso fare tutto quello che ritengo
opportuno... addirittura a livello personale... e la ringrazio di
avercelo esplicitato - poteva anche non farlo, e glielo riconosco
-, di aver detto cioè che informalmente eravate stati avvertiti,
obiettivamente trovo che la situazione sia estremamente complessa,
ma soprattutto foriera di numerosi problemi.
Considero la risposta che le è stata fornita come formulata dal
mitico Conte Mascetti, insomma mancava "come se fosse antani"
dopodiché avevamo proprio completato il quadro, però obiettivamente
credo che i principi che le ho elencato prima, cioè il fatto che la
coprogettazione che viene usata come "il nero va con tutto"... non
può essere utilizzata così,
intuitu personae
o
mentula
canis
che dir si voglia, il che penso debba essere affermato
con grande chiarezza. Lo dico ancora più chiaramente: io non vorrei
che qualcuno decidesse che a novembre 2023, finito l'appalto, si
iniziasse una coprogettazione e il soggetto fosse lo stesso o uno
dei soggetti fosse lo stesso, perché altrimenti qualcuno ci
dovrebbe spiegare per quale motivo un appalto, che prevede
un'offerta tecnica, un'offerta economica, un progetto da redigere
dovrebbe essere più competitivo rispetto a una coprogettazione, che
altro non è se non una relazioncina scritta in cui si dice: "mi
piacerebbe fare un sacco di cose belle e vorrei mettere...", tra
l'altro, nello specchietto c'è anche scritto quello che mettono le
varie strutture, le varie coprogettazioni perché c'è un
cofinanziamento o una collaborazione: per esempio, c'è un
bellissimo progetto da 587.613 euro che appunto prevede una
coprogettazione, quindi una partecipazione nella quale la procedura
non prevede nessun contributo da parte di chi prende la
coprogettazione. Chi prende questo progetto meraviglioso prende
mezzo milione di euro - assomiglia alla Cittadella - e non mette
niente, però coprogetta, attenzione. Allora il fatto che non si
dica quali sono i servizi che potrebbero essere implementati e che
mancano, se non quel bellissimo distico che ci ha letto giustamente
proveniente dagli uffici del Comune... che però si utilizzi il
fatto della mancanza di servizi per chiedere la coprogettazione è
indicativo che qualcosa non funziona.
Noi ci auguriamo che lei, Assessore, voglia mettere in campo
ogni elemento utile per evitare che veniamo utilizzati come un
bancomat per fare l'attività e quello che lei ha detto: attività
che possono piacere di più a lei e meno a me, in realtà dovrebbero
essere attività che piacciono o non piacciono a entrambi, a
prescindere dagli schieramenti, nel senso che quella struttura è
nata, come giustamente ha detto, per promuovere la francofonia e i
rapporti con l'Albertville direttamente, quello era il principio
cardine su cui è nata quella struttura. Quella struttura ha una
serie di servizi: la caffetteria, il teatro, l'aula informatica,
degli spazi che fanno da mostra, sale riunioni e quello deve fare,
e prende mezzo milione di euro per farlo. Se qualcuno intende
utilizzarla per fare politica, obiettivamente va stoppato sul
nascere. Quella struttura è pubblica, pagata con soldi pubblici,
non deve fare politica, deve dare un servizio ai nostri ragazzi e
deve promuovere la francofonia. L'accordo con Albertville su cui
nasce la Cittadella dei giovani deve essere riportato in auge, gli
deve essere data la dignità che merita e soprattutto ci può
consentire che un'Amministrazione che mette meno soldi possa
disporre e fare quello che ritiene più opportuno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK