Consiglio Regionale della Valle d'Aosta - Oggetto del Consiglio n. 697 del 28 luglio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 697 del 28 luglio 2009 - Resoconto
OGGETTO N. 697/XIII - Illustrazione del disegno di legge:
"Nuove disposizioni in materia di bilancio e di contabilità
generale della Regione autonoma Valle d'Aosta/Vallée d'Aoste e
principi in materia di controllo strategico e di controllo di
gestione".
Presidente
- La parola al relatore, Consigliere Rosset.
Poi sospenderemo i lavori.
Rosset (UV)
- Grazie, Presidente. Le norme vigenti in
materia di contabilità e bilancio della Regione Valle d'Aosta sono
state emanate nel 1989 con la legge regionale n. 90.
Ora, esaminando documenti e strumenti normativi centrali come
l'adozione del bilancio annuale e pluriennale, l'analisi delle
linee di finanza pubblica regionale, l'esame del rendiconto, i
provvedimenti collegati alle variazioni di bilancio, mi è capitato,
in questo primo anno di attività consiliare, di accompagnare le
relazioni con alcuni cenni sulla complessità della materia, ma
anche alla centralità degli strumenti finanziari e alle manovre ad
esso collegate per la potenzialità di sorreggere efficacemente e
accompagnare in modo positivo le scelte di governo e il programma
che ci siamo dati per soddisfare le esigenze della comunità
valdostana.
Considerate le riforme e le evoluzioni della contabilità
pubblica negli anni intervenute sia da parte della commissione, sia
da parte del dibattito in Consiglio, si era evidenziata la
necessità di procedere con rapidità e decisione a una riforma della
normativa di settore, in grado di offrire maggiore trasparenza,
semplificazione anche attraverso un approccio diverso e più
comprensibile dei diversi meccanismi e strumenti a disposizione.
Tali sollecitazioni si sono tradotte durante i mesi scorsi in
convinzioni e in un impegno concreto, che ci permette di vedere
oggi il disegno di legge n. 42 ridisciplinare in modo organico la
materia. Direi un passo avanti consistente nell'ambito della
normativa, che fissa le disposizioni in materia di bilancio e di
contabilità generale e i principi in materia di controllo
strategico e di gestione per il conseguimento di una maggiore
efficienza ed efficacia dell'azione amministrativa. Tra gli aspetti
di sicuro impatto anche per i non addetti ai lavori è fuori di
dubbio da segnalare la carica innovativa di cui è portatrice questa
disciplina legislativa.
Il disegno di legge prevede quale principale novità, che
incontra l'esigenza da noi più volte sollecitata e rappresentata
nel segno di un migliore approccio nell'attività e nell'analisi
compiuta dal Consiglio regionale, l'articolazione del bilancio di
unità previsionale di base. Le unità previsionali di base sono
determinate con riferimento ad aree omogenee di attività, anche a
carattere strumentale, che evidenziano le linee della
pianificazione strategica. Esse permetteranno poi di gestire
agevolmente le variazioni tra capitoli all'interno della stessa
unità. Nello stesso tempo si è colta l'occasione per precisare che
il bilancio pluriennale copre un periodo non inferiore al triennio
e che il bilancio annuale di previsione e quello pluriennale
possono essere rappresentati in unico documento. Al Consiglio
regionale spetta il compito di approvare il bilancio di previsione,
mentre sono delegati alla Giunta il bilancio di gestione e il
bilancio di cassa. Per assicurare maggiore significatività ai
risultati di consuntivo, è stato soppresso l'istituto di perenzione
amministrativa, mediante il quale sono eliminati dal bilancio i
residui passivi dopo 2-3 anni dalla loro formazione, a seconda che
si trattasse di spese correnti o di investimento. Tale istituto
prevedeva poi l'accantonamento in fondi di riserva degli
stanziamenti necessari a far fronte alle prevedibili richieste di
pagamento dei creditori. Per completezza della disciplina della
materia sono state riportate nel disegno di legge le norme
contenute nella legge regionale n. 17/2008 recante disposizioni in
materia di incassi e di pagamento della Regione, che è
contestualmente abrogata.
Senza entrare troppo nel dettaglio tecnico, tengo a sottolineare
alcuni aspetti che sostanziano la portata di questo provvedimento,
fra questi il miglioramento per quanto attiene la gestione, il
potenziamento degli istituti di flessibilità, un indubbio
snellimento nella rappresentazione, la possibilità di una maggiore
semplicità e trasparenza rispetto alle politiche da porre in atto,
l'attenzione alla pianificazione strategica e i principi
fondamentali in materia di controllo strategico e controllo di
gestione.
La pianificazione e controllo strategico consentono di
verificare l'attuazione degli obiettivi politici del programma di
maggioranza mediante alcuni aspetti:
- la pianificazione delle azioni amministrative necessarie al
loro proseguimento;
- la verifica di congruenza fra obiettivi politici e risultati
conseguiti dalla gestione;
- la valutazione dell'adeguatezza delle scelte attivate o
attuative.
Il controllo di gestione è il processo tramite il quale è
verificato lo stato di attuazione degli obiettivi programmati, sono
valutate l'efficienza, l'efficacia e l'economicità dell'azione
amministrativa e, in funzione di tali riscontri, sono apportati
eventuali provvedimenti correttivi della gestione. Strumento e
presupposto indispensabile per attivare il controllo di gestione è
l'utilizzo della contabilità analitica, ossia quel sistema
contabile che rappresenta, a preventivo, le risorse messe a
disposizione per realizzare gli obiettivi di amministrazione e che
permette a consuntivo la quantificazione e la valorizzazione delle
risorse effettivamente utilizzate.
La metodologia per l'introduzione dei predetti strumenti ha
formato oggetto, nel corso del corrente anno, di sperimentazioni
che consentiranno l'introduzione dei controlli sopra indicati già a
partire dal 2010.
Nel dettaglio si riportano gli articoli più significativi:
- l'articolo 5 stabilisce che il bilancio di previsione,
costituito dal bilancio annuale e da quello pluriennale, è redatto
in termini di competenza e copre un periodo non inferiore al
triennio e che gli stanziamenti previsti nel bilancio annuale
coincidono con gli stanziamenti del primo anno del bilancio
pluriennale;
- l'articolo 11 disegna la struttura del bilancio e introduce
quale sua unità fondamentale l'unità previsionale di base;
- l'articolo 19 istituisce il bilancio di cassa, approvato con
deliberazione della Giunta regionale, che ha il compito di
ripartire la disponibilità di cassa fra le strutture dirigenziali.
Il percorso di delegificazione del bilancio di cassa, iniziato con
l'approvazione dell'articolo 4 della legge regionale n. 19/1934,
che assegna al dirigente della struttura regionale competente in
materia di gestione delle spese le variazioni di cassa, giunge così
a compimento;
- l'articolo 20 istituisce il bilancio di gestione, approvato
con deliberazione della Giunta regionale quale strumento per dare
operatività al bilancio regionale di previsione approvato dal
Consiglio regionale. Nel bilancio di gestione le unità previsionali
di base sono articolate in capitoli e richieste e queste ultime
raggruppate in obiettivi gestionali in relazione alla loro
finalità, sono assegnate alle strutture regionali competenti per
materia. La disciplina appare innovativa per la parte entrate,
poiché introduce una ripartizione dei crediti per struttura
dirigenziale e di conseguenza assegna ai rispettivi dirigenti la
responsabilità della riscossione degli stessi;
- l'articolo 76 prevede l'adozione, da parte della Regione, del
metodo della pianificazione e del controllo strategico quali
strumenti di monitoraggio sullo stato di attuazione delle politiche
e sul conseguimento degli obiettivi strategici predefiniti dai
competenti organi regionali;
- l'articolo 77 prevede l'adozione, da parte della Regione, del
controllo di gestione quale strumento per rilevare il grado di
efficacia, efficienza ed economicità dell'azione amministrativa.
Per attuare il controllo di gestione, la Regione si dota della
contabilità analitica, ossia il sistema contabile che consente di
quantificare l'effettivo onere sostenuto dall'ente per ciascuna
funzione espletata.
In conclusione, questo nuovo disegno di legge tiene in debito
conto le evoluzioni intervenute nel corso dell'ultimo decennio e i
provvedimenti emanati nell'ambito delle materie di bilancio e di
contabilità regionale.
L'attesa e gli auspici da più parti formulati troveranno
soddisfazione in particolare negli obiettivi ben delineati nel
testo di legge che stiamo analizzando. Siamo di fronte ad una
disciplina organica, come già detto, della materia di bilancio e di
contabilità nell'ottica di mettere a disposizione uno strumento
moderno che offre la possibilità di focalizzare un'azione di
controllo, di verifica, di sollecitazione, di equa distribuzione
delle risorse, di tempi rapidi di risposta alle modifiche
improvvise che toccano la nostra economia e la nostra società:
questo insieme di ragioni portano alla modernizzazione degli
strumenti e anche ad una minore complicazione nella comprensione di
capitoli e tabelle.
Grazie a tale impostazione, sarà possibile disporre di uno
strumento più snello, in particolare più comprensibile per
l'approccio e il dibattito politico in aula, di essere in possesso
di quegli strumenti che consentono di avere manovre finanziarie che
corrispondano nel segno della trasparenza, dell'efficacia e della
rapidità e alla leggibilità dei numeri, che sono i fondamentali
della finanza pubblica per il buon funzionamento del comparto
pubblico, considerati sempre più importanti in una moderna
democrazia. Grazie.
Presidente
- Cari colleghi, vista l'ora, dichiaro
conclusi per questa mattina i lavori dell'odierna adunanza del
Consiglio regionale. I lavori riprenderanno alle ore 15,30.
La seduta è tolta.
---
La seduta termina alle ore 13,04.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK