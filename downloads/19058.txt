Consiglio Regionale della Valle d'Aosta - Oggetto del Consiglio n. 2197 del 19 settembre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula
Oggetto del Consiglio n. 2197 del 19 settembre 2001 - Resoconto
OGGETTO N. 2197/XI Innalzamento del tetto previsionale del
fabbisogno dell’USL per il 2001.
(Interpellanza)
Interpellanza Preso atto che il tetto previsionale del
fabbisogno USL per l’anno 2001 è stato ulteriormente
innalzato;
Atteso che il nuovo disavanzo sarebbe da imputare anche ad un
errore materiale di trascrizione all’atto della
stesura del documento contabile;
i sottoscritti Consiglieri regionali
Interpellano
l’Assessore delegato al fine di conoscere:
a) quali spese non sono state precedentemente considerate;
b) a chi è imputabile l’errore materiale di
trascrizione delle cifre che hanno provocato il nuovo ammanco
finanziario;
c) se e quali provvedimenti intende adottare in merito.
F.to: Lattanzi - Tibaldi - Frassy
Presidente
La parola al Consigliere Lattanzi.
Lattanzi (FI)
La nostra interpellanza è molto semplice. Di
questo bilancio 2000 so che discuteremo anche fra qualche minuto in
occasione dell’ulteriore ripiano del disavanzo, ma
ci è parso opportuno andare a precisare una notizia che era stata
data, cioè che il primo conteggio fosse stato rettificato da una
delibera di Giunta per un errato calcolo che faceva aumentare di 8
miliardi il precedente bilancio presentato. Quindi saremmo a
chiedere con questa interpellanza all’Assessore che
faccia chiarezza sul motivo di queste cifre che sono state così
modificate, quali eventualmente sono le spese che non erano state
considerate in precedenza, se ci sono stati degli errori vorremmo
sapere da parte di quale ufficio ed evidentemente cosa intendono
fare la Giunta e l’Assessore per ovviare a questo
inconveniente.
Ribadiamo: la cifra non è di 8 milioni o di 800 milioni, che
sarebbero già dei denari, ma si parla addirittura di 8 miliardi e
ci è sembrato strano che si potesse aver sbagliato una cifra così
importante.
Chiediamo lumi all’Assessore e aspettiamo la sua
risposta.
Presidente
La parola all’Assessore alla
sanità, salute e politiche sociali, Vicquéry.
Vicquéry (UV)
Mi congratulo con il Vicepresidente Lattanzi
che mi pone un problema di maggiori ricavi e di maggiori entrate
per l’USL perché di questo si tratta, non di un
maggior disavanzo. La delibera che è stata assunta dalla Giunta
regionale è per far chiarezza rispetto a un tema di assoluta
valenza tecnica e contabile, ma per dare risposta puntuale
all'interpellanza do lettura della risposta che
l’USL ha dato riservandomi al termine alcuni
commenti. L’USL dice:
"Sulla base delle indicazioni contenute nella delibera di
Giunta regionale 1.939/2000 e nell’accordo di
programma, l’azienda USL Valle
d’Aosta sta predisponendo la proposta di
provvedimento deliberativo concernente l’adozione
del piano attuativo locale e del bilancio di previsione 2001 e
pluriennale 2001-2003 in ottemperanza alla disposizione della legge
regionale 5/2000. Si ritiene tuttavia di dover segnalare
preventivamente alcune questioni la cui soluzione appare
propedeutica all’adozione del documento
contabile.
Rimanenze finali: il valore delle rimanenze finali?" che, come
sappiamo, sono le scorte in magazzino
"? indicate
dall’articolo 3 dell’accordo di
programma è con tutta evidenza quello risultante dal differenziale
accertato al consuntivo 2000 fra rimanenze finali e rimanenze
iniziali. Tale differenziale non può costituire indicazione utile
ai fini della determinazione delle rimanenze finali prevedibili per
l’esercizio 2001 che potrebbero ridursi in
concomitanza di una politica tesa al riequilibrio delle giacenze di
magazzino e di reparto, nonché di una politica mirata alla
contrazione degli acquisti, ma non sino al limite indicato
all’articolo 3 dell’accordo di
programma, lire 2.360.000.000, che pare frutto di errore
materiale?"
diceva in data 29 giugno l’USL
"?
si ritiene pertanto di indicare al conto 45.501 una previsione pari
allo stesso valore accertato al 31 dicembre 2000 con riserva di
effettuare opportune verifiche in corso d’anno circa
le modalità di gestione delle rimanenze in magazzino e di reparto.
L’iscrizione a bilancio dell’importo
di 8.399 milioni comporta necessariamente
l’incremento del tetto previsionale da iscriversi a
ricavi da 308.065 milioni a 314.104 milioni?"
.
Questo scriveva l’USL alla Regione in data 29
giugno 2001 a cui si è dato seguito con delibera di Giunta di cui
ho parlato. Rispetto alle entrate proprie l’USL
dice:
"? Si ritiene corretto iscrivere a conto economico un importo
pari alle entrate proprie effettivamente contabilizzate
nell’esercizio 2000 derogando rispetto al limite
indicato dal sopraccitato articolo 3 dell’accordo di
programma. Ciò contrasta soltanto apparentemente con le
osservazioni più volte mosse dall’azienda negli anni
passati in ordine al rischio di una sopravvalutazione delle entrate
proprie in quanto l’aumento è imputabile in via
esclusiva alle entrate derivanti dall’esercizio
dell’attività libero professionale
intramoenia?"
.
In pratica è aumentata l’attività libero
professionale, sono aumentate di conseguenza le percentuali che
l’azienda sanitaria incassa in virtù
dell’attività libero professionale. Continua
l’USL:
"? Le entrate proprie dell’azienda si
determinano pertanto conseguentemente in complessivi 13.518
milioni, comportando un conseguente ulteriore innalzamento del
tetto previsionale complessivo previsto dalla delibera di Giunta
regionale?"
.
Questa è la situazione dal punto di vista tecnico. Cosa è
successo? Che la Regione, dovendo fissare il tetto di spesa per il
2001 con delibera di Giunta regionale secondo le tempistiche della
legge regionale n. 5/2000, non possedeva nel mese di gennaio la
stima delle rimanenze che sarebbero successivamente state iscritte
al bilancio consuntivo 2000 in quanto il consuntivo viene
presentato entro il mese di aprile da parte
dell’azienda. Conseguentemente ha proceduto la
Regione alla valorizzazione stimata basata sul consuntivo
dell’esercizio precedente che evidenziava rimanenze
finali pari all’importo di 6.038 milioni anziché,
come poi è stato accertato, di 8.399 milioni. I dati accertati a
consuntivo dall’azienda hanno tuttavia evidenziato
rimanenze superiori tenuto conto dell’avvenuta
valorizzazione delle rimanenze di taluni reparti particolarmente
significativi: Radiologia, blocchi operatori, Nefrologia, dialisi,
laboratorio di analisi.
Questo, teniamo conto, in un contesto generale di
approvvigionamento delle merci e del magazzino molto confuso in
questo appalto; l’azienda USL è
l’azienda che paga prima di tutte i fornitori
rispetto alle altre aziende, siamo nell’ordine di
90-100 giorni rispetto ad alcune aziende che pagano ad un anno o un
anno e mezzo. Questo però in un contesto generale, ripeto, nel
quale la finanziaria già prevedeva l’obbligo da
parte delle aziende di fare riferimento alla cosiddetta "centrale
unica degli acquisti" ovvero l’azienda non fa più un
appalto per la fornitura di beni e servizi come avveniva
regolarmente invitando le ditte fornitrici, ma deve fare
riferimento all’elenco di beni e servizi predisposto
dal Ministero.
Questa è un’altra disposizione che è stata
ribadita nel recente provvedimento del Governo di venerdì scorso
che è una dichiarazione di principio perché di fatto mi riferiscono
che le aziende fornitrici spesso e volentieri non rispondono alle
esigenze delle aziende, pertanto non forniscono i prodotti
richiesti. Questo ha un riflesso sulle rimanenze in magazzino
perché, quando parliamo di Radiologia, blocchi operatori,
Nefrologia e dialisi, l’azienda si tutela in modo
tale da non rimanere senza scorte; questo ha portato
automaticamente all’aumento delle scorte.
Rispetto alle entrate proprie, come ho avuto modo di dire, i
dati accertati a consuntivo hanno calcolato un importo di 13
miliardi, 2,5 miliardi circa in più rispetto alle previsioni e
questo in applicazione dell’accordo sulla libera
professione che, come ho già avuto modo di dire in altre occasioni,
sta dando ottimi risultati all’interno
dell’Ospedale e anche presso gli ambulatori esterni.
È una motivazione di tipo tecnico, ripeto, ed è stato fatto per
evitare equivoci nel consuntivo 2001 e nel finanziamento 2002 da
parte dell’Amministrazione regionale.
Presidente
La parola al Consigliere Lattanzi.
Lattanzi (FI)
Assessore, lei ha relazionato in base alle
giustificazioni e alle spiegazioni che gli uffici
dell’USL le hanno dato, quindi in sostanza qui si
evidenzia un fabbisogno preventivato di un certo tipo in funzione
di calcoli di magazzino preventivati a gennaio che non potevano
essere preventivati in maniera corretta, lei dice, e, quando lo
abbiamo fatto, abbiamo fatto l’analisi delle scorte
di magazzino - lei ha detto la contabilità di magazzino
dell’USL è una cosa molto confusa, particolare,
delicata -, ci siamo accorti che mancano 8 miliardi, quindi bisogna
innalzare il fabbisogno per il 2001 di 8 miliardi. Il tutto dunque
si ricondurrebbe a un errato calcolo delle giacenze di magazzino
che non potevano essere preventivate in maniera molto precisa che
quando sono state calcolate in maniera precisa hanno evidenziato
questo fabbisogno in più di 8 miliardi.
Tutto qui, Assessore? Noi non crediamo che sia così. Non
crediamo che persone pagate centinaia di milioni per dirigere
questa azienda possano cavarsela dicendo che si è trattato
semplicemente di un errore di calcolo. Perché
l’errore di calcolo si può fare su 8 milioni, 80
milioni o 800 milioni, ma 8 miliardi vuol dire che abbiamo una
contabilità di magazzino che può essere di più o meno 8 miliardi di
cose che abbiamo in magazzino. Dire che è una contabilità di
magazzino molto confusa è un eufemismo, Assessore, dire che abbiamo
un magazzino che ha variazioni di contabilità di 8 miliardi è un
eufemismo.
Poi ci permetta di sollevare il dubbio sul fabbisogno indicato
dall’azienda USL anche perché fra breve parleremo
qui dello sforamento di bilancio del 2000 che parla di decine di
miliardi e stiamo partendo nel 2001 con una contabilità preventiva
sbagliata di 8 miliardi ed è probabile che arriveremo, se questo è
l’andazzo della contabilità amministrativa che
paghiamo profumatamente come Amministrazione, anche
quest’anno a sforare di altre decine di miliardi,
naturalmente sempre dietro le ragioni che la spesa è
incontrollabile. Parleremo delle spese incontrollabili quando ci
sarà l’occasione dello sforamento di bilancio del
2000, ma mi consenta di dire che questa era controllabile, non è
colpa del Ministro della sanità se abbiamo chi dirige
l’unità sanitaria amministrativa e firma i magazzini
che svariano di 8 miliardi più, 8 miliardi meno. Ma sa quante
lastre di radiologia si comprano con 8 miliardi?
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK