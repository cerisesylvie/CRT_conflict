Consiglio Regionale della Valle d'Aosta - Oggetto del Consiglio n. 664 del 16 dicembre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 664 del 16 dicembre 1981 - Resoconto
OGGETTO N. 664/81 - DISEGNO DI LEGGE CONCERNENTE:
"AUTORIZZAZIONE ALL'ESERCIZIO PROVVISORIO DEL BILANCIO DELLA
REGIONE PER I PRIMI QUATTRO MESI DELL'ANNO FINANZIARIO 1982".
Presidente
- La parola all'Assessore alle Finanze,
Ramera.
Ramera (DC)
- Credo che la relazione dica chiaramente che
l'Assessorato, l'Assessore e la Giunta si autoaccusano di essere
andati oltre quella che è la legge di contabilità regionale anche
se con le motivazioni che già a suo tempo avevo espresso nel
Consiglio, cioè in attesa del riparto fiscale.
Credo che non ci sia molto da dire, se non chiedere di approvare
l'esercizio provvisorio in attesa della stipulazione del bilancio
per dare modo di esaminare da parte nostra, come Assessore alle
Finanze, la realtà effettiva di quelle che saranno le entrate per
il 1981-1982, per predisporre un bilancio che, come ho già detto
più volte in sede di discussione sul riparto, lasci effettivamente
un segno sul nostro territorio e risponda all'interesse della
comunità valdostana. L'autorizzazione all'esercizio provvisorio non
è altro che una prassi normale che permette all'Amministrazione di
proseguire i suoi compiti istituzionali nei primi quattro mesi
dell'82, anche se sono convinto che porteremo il bilancio
senz'altro prima dello scadere dei quattro mesi.
Presidente
- È aperta la discussione generale. Nessuno
chiede la parola? La parola al Consigliere Mafrica.
Mafrica (PCI)
- L'Assessore Ramera, molto avveduto come
tutti lo conoscono, quando porta un provvedimento in cui la Giunta
ha delle colpe più o meno giustificate, comincia con
un'autocritica, così smonta o pensa di poter smontare le direzioni
degli avversari politici. In effetti, la prima cosa che dobbiamo
rilevare è che c'è un ritardo; è scritto all'inizio della relazione
che secondo l'art. 35 della legge regionale di contabilità la
Giunta avrebbe dovuto presentare il bilancio al Consiglio entro il
primo giorno non festivo di ottobre. Esiste quindi un primo
problema che è quello del rispetto formale delle leggi; io non so
bene quali sanzioni siano previste nei confronti della Giunta, il
fatto è che il Presidente Andrione ha scritto in fondo a quella
legge, quando l'ha promulgata: "È fatto obbligo a chiunque spetti
di osservarla e di farla osservare come legge della Regione Valle
d'Aosta" e poi il Presidente Andrione non rispetta questa legge! Se
non sono previste sanzioni, facciamo solo un'osservazione di natura
politica.
Ma andando alle questioni sostanziali, il ritardo non si spiega
lo stesso; l'Assessore ha detto che non si è presentato il bilancio
prima perché si attendeva la conclusione dell'iter della legge di
revisione dell'ordinamento finanziario della Regione e quindi
l'approvazione del riparto fiscale. Ma come mai allora i capitoli
del bilancio sono ancora tutti riferiti alla legge n. 1065 e non
alla legge n. 690, cioè al vecchio riparto e non alla nuova legge
sul riparto fiscale? Se si è atteso che venisse approvato il
riparto fiscale, come mai nelle previsioni non si tiene conto quale
sarà il gettito effettivo di questo riparto? Si sono lasciati
passare ancora due mesi e poi si è presentato un bilancio che in
effetti poteva essere presentato due mesi prima perché l'avvenuta
approvazione del riparto fiscale qui ancora non si tiene conto! Non
riusciamo quindi a capire le ragioni del ritardo; a nostro giudizio
un bilancio come questo poteva essere presentato due mesi fa,
rispettando anche formalmente la legge di contabilità e non dando
quindi adito a questo tipo di critica.
L'osservazione sarà anche ovvia, però il bilancio che è stato
presentato alla Presidenza del Consiglio è del tutto formale e con
cifre arbitrarie. Io vedo che ai colleghi non interessa molto,
comunque l'opposizione ha anche il compito di parlare per la
maggioranza che si interessa solo alle cose concrete e non ai
dibattiti politici, salvo poi dire che in questo Consiglio magari
il dibattito politico è scadente, cosa che condivido! Dicevo che il
bilancio è sostanzialmente fasullo e non si capisce bene quali
criteri siano stati seguiti per la sua stesura. Il ragioniere-capo
ci ha detto in Commissione che sono state previste con esattezza le
spese obbligatorie; ora io mi chiedo come si faccia ad affermare
questo quando per il personale al Capitolo 20900 si prevedono per
il 1982 solo 14 miliardi e mezzo, mentre per l'81 già sottostimati
erano 14 miliardi e 775 milioni. Quindi anche questa presentazione,
nella quale le spese obbligatorie sarebbero state stimate esatte e
le altre poste uguali a quelle del 1981 o uguali alle cifre
previste per l'82 nel programma triennale, non mi sembra stare in
piedi.
Una seconda questione che poniamo è quella del disavanzo; in
questo bilancio si prevede un disavanzo di 37 miliardi; questo dato
di disavanzo dell'anno precedente per 37 miliardi non collima né
con le dichiarazioni che aveva fatte il Presidente della Giunta
qualche settimana fa - il Presidente della Giunta aveva parlato di
65-70 miliardi - né con la correzione apportata in Consiglio
dall'Assessore Ramera che aveva stimato in 50 miliardi il disavanzo
per il 1981. Allora o esistono dei dati precisi sul disavanzo,
oppure io credo che la Giunta non possa citare dei dati a vanvera;
cioè quando i responsabili dell'Amministrazione dicono che esiste
un disavanzo di una certa entità non possono sbagliare di 20 o di
40 miliardi!
L'ultima osservazione ...
(il Presidente Andrione interviene
fuori microfono)
... Sì, sì attendo le spiegazioni da parte
dell'Assessore. L'ultima osservazione è questa: non riesco a capire
perché, pur conoscendo in effetti - e riprendo l'osservazione che
faceva adesso il Presidente della Giunta - quali saranno grosso
modo le entrate del riparto fiscale, si mette un dato di 123
miliardi; già oggi si sa, per esempio, che le entrate
all'autoporto, al 3 dicembre, erano di 150 miliardi; perché si
scrive 123 miliardi per il 1982? Questo non corrisponde né al
vecchio riparto, né al nuovo! In base a quale criterio si è fatta
questa previsione, quando con delle semplici proiezioni e con il
calcolo dell'inflazione si potrebbe dare un dato più esatto?
Quindi, le nostre critiche a questo bilancio non sono
sostanzialmente due: la prima, che il bilancio non ha rispettato i
tempi; la seconda, che è un bilancio impostato su dati del tutto
arbitrari; dare quindi alla Giunta regionale l'autorizzazione a
spendere un dodicesimo di somme calcolate in questo modo, non ci
sembra risponda a logiche comprensibili, a meno che non vogliamo
tornare alla solita osservazione che facciamo sempre e cioè che si
procede con il metodo del tiriamo avanti, cominciamo a fare oggi
questo e poi domani aggiusteremo in base alle esigenze. Anche per i
disegni di leggi di iniziativa popolare trattati prima, non si è
fatta in sostanza alcuna scelta, si è rinviato a future decisioni.
Questo può essere un metodo, solo che gli impegni successivamente
presi non rispondono quasi mai a dei risultati effettivi.
Presidente
- Altri chiedono di parlare? La parola al
Presidente della Giunta.
Andrione (UV)
- Rispondo parzialmente, perché lascio
all'Assessore Ramera la parte più strettamente aritmetica.
Anche se la richiesta di esercizio provvisorio sembra un evento
puramente tecnico e sganciato dal contesto generale della
situazione della Regione rispetto alle proprie finanze e alle
relazioni con lo Stato, di fatto l'esercizio provvisorio, poiché
autorizza la spesa di un dodicesimo di un bilancio futuro, pur non
essendo un documento politico, deve tenere conto della realtà dei
fatti. Presentare il bilancio provvisorio a ottobre,
nell'incertezza assoluta se il nuovo riparto fiscale sarebbe giunto
o meno, era operazione assolutamente impossibile perché avrebbe
dovuto tenere conto della realtà dei fatti fiscali relativi al quel
momento. Nelle - mi sia permesso dire - vaste banalità che ha detto
il Consigliere Mafrica c'è un fatto che è vero: questa richiesta di
esercizio provvisorio è fondata, per la prima volta, sul deposito
di un documento di bilancio - perché prima si richiedeva
l'esercizio provvisorio semplicemente sulla base dell'esercizio
precedente - in maniera puramente formale, per il fatto che la
legge pubblicata sulla Gazzetta Ufficiale il 3 dicembre non è
ancora in vigore: entrerà in vigore il 18 dicembre prossimo e
d'altra parte noi dobbiamo tenere conto della realtà dei rapporti
fiscali tra Stato e Regione e di conseguenza non mettendo in
esercizio provvisorio che accendiamo i mutui previsti nel bilancio
'81 perché non abbiamo l'interesse ad accenderli potendo coprirli
con le nuove entrate previste, ma non avendo la possibilità tecnica
di dichiarare oggi che abbiamo le entrate dell'82, presentiamo un
bilancio provvisorio nel senso assoluto della parola, perché tiene
conto di due fattori: del fattore reale, esistente, del bilancio
1981 così come si è venuto svolgendo nell'anno finanziario 1981 e
dell'esistenza di una legge che entrerà in vigore di qui a due
giorni e di cui non sappiamo ancora con assoluta precisione, anche
se abbiamo delle idee in materia, il gettito specifico. L'Assessore
Ramera ha accennato al fatto che i quattro mesi richiesti, che sono
del resto il massimo consentito dalla legge, non saranno sfruttati
interamente come esercizio provvisorio perché giungeremo a chiedere
l'approvazione del bilancio.
A parte queste spiegazioni tecniche sulle quali possiamo
continuare a fare dei giochi anche perché la discussione che c'è
stata prima e quelle che c'è stata ieri ha leggermente inasprito
gli animi, quello che a mio avviso sul piano politico è necessario
sottolineare è che la richiesta di esercizio provvisorio, per
quanto possa essere pretesto di una discussione, non è ancora un
atto politico; mentre è atto politico il fatto di impegnarsi a
presentare il bilancio entro una certa data stabilita. Noi diciamo
che entro due mesi, cioè certamente entro il 28 febbraio '82,
avremo presentato il bilancio ...
(voci)
... sì, il 28
febbraio, speriamo prima! ... Solo allora saranno possibili
discussioni su quello che è il reale documento fiscale della
Regione per l'anno '82 e per il biennio successivo nella misura in
cui vi saranno delle spese previste per più anni. Ma oggi come oggi
la Regione non può non avere un esercizio provvisorio, non può fare
conto sul riparto fiscale; di conseguenza, deve fare per forza il
deposito di un bilancio per l'esercizio provvisorio. Provvisorio
non solo nel senso che è di breve durata ma anche sotto il profilo
delle entrate. Questo mi sembra che debba essere sottolineato
perché ha un significato specifico in relazione a quella lunga e
difficile battaglia che ha poi portato all'approvazione del riparto
fiscale.
Detto questo, vorrei dire che la richiesta di esercizio
provvisorio dovrebbe essere eliminata - e i termini in materia non
sono perentori, Mafrica, esattamente come quelli dei codici di
procedura - dallo spirito della legge finanziaria, perché ogni anno
dovrebbe essere presentato il bilancio definitivo e non l'esercizio
provvisorio, perché al mese di ottobre evidentemente ha senso
parlare di bilancio e non di esercizio provvisorio.
Presidente
- Altri intendono prendere la parola? Possiamo
considerare chiusa la discussione generale? Allora, è chiusa la
discussione generale.
La parola all'Assessore alle Finanze, Ramera.
Ramera (DC)
- Credo che il Presidente abbia già risposto.
Comunque, per rispondere ai vari interrogativi posti dal
Consigliere Mafrica, vorrei dire che la cifra indicata per il
personale è diminuita perché certo personale è stato trasferito ad
altri settori: per esempio, le guardie forestali sono state
trasferite nel settore dell'agricoltura, quindi non figurano
comprese in tutto il personale insieme. Il disavanzo di 37 miliardi
è, per il momento, tecnico, in quanto era previsto un disavanzo di
34 miliardi; non abbiamo deciso i mutui e per adesso l'accertamento
è questo. Un bilancio che tenesse conto del riparto non è
possibile, perché i nostri uffici non è che avessero tanto tempo
per predisporre il bilancio: voi vedete il documento quale è, la
quantità di articoli, di capitoli, di titoli; gli uffici hanno
predisposto il documento molto prima che fosse approvata la legge
di riparto fiscale e, come ha già detto il Presidente, la legge n.
690 entrerà in vigore il 18; ad un certo momento, anche per
chiedere l'esercizio provvisorio, rischiavamo di andare fuori dei
termini, quindi di pregiudicare il buon andamento
dell'Amministrazione. Se poi fossimo ricorsi all'artificio di
mettere cifre che pressappoco conosciamo - ma qui lo diciamo con
tutta onestà, abbiamo cercato di fare le cose onestamente e nel
migliore modo possibile - sarebbero stati previsti i dodicesimi, e
voi avreste avuto ragione di chiedere a noi con quale criterio
avevamo indicato nelle entrate e nelle uscite determinate cifre che
presupporrebbero scelte politiche che non avevamo neanche avuto il
tempo di fare; i nostri vari Assessorati avrebbero speso i
dodicesimi allegramente, diciamo, ma senza potersi valere di una
scelta politica ben precisa da parte del Consiglio. Quindi ritengo
che l'Assessorato abbia fatto bene a fare il documento nel modo più
stringato possibile e sulle orme del bilancio 1981, per impedire
proprio che avvenissero certe cose e in modo da dare poi alle forze
politiche la possibilità di discutere globalmente quello che sarà
il bilancio 1982 che, come ho detto prima, per me almeno deve
lasciare una traccia sul territorio nell'interesse di tutti e non
deve essere una distribuzione, come si diceva stamattina parlando
del disegno di legge sul decentramento, fatta senza un minimo di
programma serio. Certo, noi riteniamo di accettare la critica nel
senso che siamo andati fuori dai termini disposti dalla legge di
contabilità regionale, ma l'avevamo già detto alcuni mesi fa, in
occasione del riparto, che saremmo andati fuori! Quindi, io forse
mi autoaccuso per impedire le obiezioni da parte dell'opposizione,
però mi sembra di essere stato corretto nello spiegare come stanno
le cose perché è inutile arrampicarsi sugli specchi per inventare
cose che sarebbe facile da parte vostra demolire.
Presidente
- Passiamo all'esame dell'articolato.
Do lettura dell'art. 1:
Art. 1
Sino all'entrata in vigore della legge regionale relativa
all'approvazione del bilancio di previsione per l'esercizio
finanziario 1982, e comunque non oltre il 30.4.1982, è autorizzato
l'esercizio provvisorio del bilancio della Regione per l'anno
finanziario stesso.
L'approvazione e l'impegno di spese durante l'esercizio
provvisorio non potranno superare mensilmente un dodicesimo
dell'importo delle spese previste nei vari capitoli di spesa del
progetto di bilancio di previsione della Regione per l'anno
finanziario 1982, deliberato dalla Giunta regionale in data 25
novembre 1981 e già depositato presso il Consiglio
regionale.
Presidente
- Qualcuno chiede di parlare sull'art. 1? La
parola al Consigliere Mafrica.
Mafrica (PCI)
- Credo che corrisponda al vero e che sia
interessante l'impegno che il Presidente della Giunta e l'Assessore
hanno preso di portare il bilancio effettivo entro il 28 febbraio
dell'anno prossimo. L'Assessore alle Finanze ha anche detto che c'è
la volontà di fare uno sforzo per non disperdere queste risorse in
mille spese, ma concentrarle in interventi che lascino il segno:
questo indirizzo ci trova concordi. Rimane però la nostra critica,
diciamo, perché noi avremmo preferito che fosse presentato nei
tempi dovuti un bilancio riferito alla situazione esistente, da
raccordare successivamente al fatto nuovo dell'approvazione del
riparto fiscale. Questo avrebbe consentito di avere dati effettivi
per un certo periodo e poi nuovi dati da un altro periodo in
poi.
Io penso che poi si possa fare ancora un'osservazione, che è
personale, però può avere un suo fondamento: il Presidente ha
considerato che nel mio intervento - e la cosa può anche rispondere
a verità - erano presenti numerose banalità; io credo però che
questa accusa non tocchi particolarmente me, ma tante persone
presenti in questo Consiglio, di tanti movimenti; perché se si
intende con questo dire che il dibattito politico dovrebbe essere
portato su temi più stringenti per un confronto effettivo e per
decisioni successive rapide, ecco, io credo che uno sforzo in
questo senso interessi tutti e non possa essere rivolto solo a una
parte. Quindi invito la Giunta a portare in Consiglio, con i suoi
provvedimenti, temi che possano sollecitare questo tipo di
confronto, perché altrimenti se tutte le cose che vengono portate -
l'ho già detto - hanno il carattere o di strumenti tecnici o di
atti indispensabili, il dibattito rimane effettivamente a livelli
particolari, oppure non permette di essere comprensibile per
l'opinione pubblica e di ridare quella fiducia nelle istituzioni
che penso sia un fatto che preoccupa tutti.
Il nostro Gruppo, per le critiche, che ho fatto prima, esprime
voto contrario a questo provvedimento perché in passato abbiamo
votato l'esercizio provvisorio dopo che era stato votato il
bilancio; siccome questo non è un bilancio credibile, anche se
potevamo votarlo o meno, non votiamo per l'esercizio provvisorio.
Non è dunque un fatto tecnico, da questo punto di vista!
Presidente
- La parola al Presidente della Giunta.
Andrione (UV)
- Una brevissima risposta: noi viviamo -
ora non più perché per fortuna la legge è stata pubblicata - dal
1978 in fase provvisoria! Non riesco a capire, mi scusi il
Consigliere Mafrica, per quale ragione la Regione dovrebbe essere
così solerte e così straordinaria da fare comunque i propri bilanci
senza avere la legge, quando per una legge dello Stato dal '78 ci
sarebbe dovuto essere un riparto fiscale! Insomma, dico, non è
possibile che soltanto a noi vengano imputati certi ritardi quando
questi sono la conseguenza inevitabile di ritardi dello Stato! A
questo punto, è evidente che anche noi chiediamo che la discussione
approfondita, ampia, e nella misura del possibile di alto livello
venga fatta nel momento in cui si discuterà il documento
definitivo, cioè il bilancio; qui chiediamo solo l'esercizio
provvisorio!
Presidente
- Altri chiedono di intervenire? Non vi sono
dichiarazioni di voto?
Presidente
- Metto in approvazione l'art. 1.
Esito della votazione:
Presenti: 24
Votanti: 23
Astenuti: 1 (Consigliere Nebbia)
Maggioranza: 13
Voti favorevoli: 18
Voti contrari: 5
Il Consiglio approva.
Presidente
- Do lettura dell'art. 2.
Art. 2
La presente legge è dichiarata urgente ai sensi del terzo
comma dell'art. 31 dello Statuto Speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
Presidente
- Metto in approvazione l'art. 2.
Esito della votazione:
Presenti: 24
Votanti: 23
Astenuti: 1
Maggioranza: 13
Voti favorevoli: 18
Voti contrari: 5
Il Consiglio approva.
Presidente
- Il Consiglio è chiamato ora a pronunciarsi
per scrutinio segreto sul complesso del disegno di legge.
Votazione segreta
Présents: 25
Votants: 24
Abstentions: 1 (Le Conseiller Nebbia)
Majorité: 13
Avis favorables: 17
Avis contraires: 7
Le Conseil approuve.
Esito della votazione:
Presenti: 25
Votanti: 24
Astenuti: 1 (Il Consigliere Nebbia)
Maggioranza: 13
Favorevoli: 17
Contrari: 7
Il Consiglio approva.
Presidente
- Passiamo alla trattazione dell'oggetto
iscritto in via d'urgenza e concernente il piano energetico.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK