Consiglio Regionale della Valle d'Aosta - Oggetto del Consiglio n. 156 del 16 ottobre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula
Oggetto del Consiglio n. 156 del 16 ottobre 2003 - Resoconto
OGGETTO N. 156/XII - Impegno della Giunta regionale per
iniziative a sostegno degli ostelli della gioventù. (Approvazione
di mozione)
Mozione
Attesa l'importanza che riveste il settore turistico per lo
sviluppo economico, culturale e sociale della Valle
d'Aosta;
Considerato che occorre differenziare sempre più la tipologia
di servizi e di strutture da mettere a disposizione degli utenti
così da offrire riposte diversificate e rispondenti alle diverse
esigenze presenti nella clientela;
Ritenuto opportuno valorizzare quelle forme di turismo che
facciano proprio delle bellezze naturali e dell'ambiente di
montagna l'elemento forte di attrazione;
Ritenendo che tra le strutture ricettive e i servizi che
possono utilmente rispondere a tali esigenze si possono collocare
gli ostelli della gioventù, in grado di rivolgersi ad un tipo di
clientela che non è intercettata da altre strutture
ricettive;
Constatato che attualmente sono funzionanti in valle solo due
ostelli, ad Arpy e a Bionaz, e che ne sta sorgendo uno a
Saint-Barthélemy, e che per tali strutture non sono previsti, a
livello regionale, incentivi o sostegni finanziari per migliorare
gli standard dell'accoglienza;
Ritenuto opportuno sostenere e valorizzare tali strutture
ricettive in quanto possono contribuire in modo precipuo ad uno
sviluppo coerente con la vocazione delle località di montagna,
specie delle zone della valle meno coinvolte dagli attuali flussi
turistici;
Impegna la Giunta
1) a ricercare le modalità operative e a predisporre gli
strumenti normativi atti a sostenere e valorizzare gli ostelli
della gioventù presenti in valle, così da diversificare sempre più
l'offerta turistica e da implementare forme di turismo rispettose
dell'ambiente;
2) a relazionare, entro sessanta giorni, nella competente
commissione consiliare sulle iniziative che si intendono
predisporre.
F.to: Squarzino Secondina - Curtaz - Riccarand
Presidente - La parola alla Consigliera Squarzino Secondina.
Squarzino (Arc-VA) - Rispetto a questa nostra mozione volevo
ricordare solo alcuni dati.
In Valle d'Aosta vi sono 2 ostelli della gioventù: un ostello
che opera da parecchio tempo ad Arpy e un altro che è stato aperto
a Bionaz.
Sono ostelli della gioventù che svolgono anche un interessante
servizio dal punto di vista turistico. Pensiamo che l'ostello della
gioventù di Arpy registra mediamente 6.000 presenze durante
l'estate, con punte di 8.000 nel 2002 e 5.000 presenze durante
l'inverno, con una capienza di posti letto che oscilla da 70 posti
letto durante l'inverno e 130 durante l'estate. L'ostello della
gioventù di Bionaz, che è nato da poco nel 2002, pur avendo 38
posti letto, è in grado di registrare più di 2.000 presenze, un
terzo delle quali stranieri provenienti da molti paesi diversi. Non
credo che molti piccoli alberghi della Valle possano presentare
risultati così alti a livello di presenza turistica nel corso
dell'anno.
Si tenga conto che gli ostelli della gioventù hanno un'influenza
per quanto riguarda la formazione di un'immagine turistica della
Valle e possono contribuire ad incrementare il turismo in Valle in
modo molto forte dato che si rivolgono ad un pubblico che in genere
non è intercettato dalla pubblicità o dai normali canali
informativi. Gli ostelli non sono in concorrenza con le altre
strutture ricettive, siano essi alberghi o case di vacanza, ma
integrano l'offerta turistica che la Valle d'Aosta può presentare.
Riescono infatti ad attrarre a sé una popolazione che ama la
montagna, la biodiversità, persone che cercano anche per motivi
economici strutture molto semplici e poco costose, qual è un
ostello della gioventù. Queste persone torneranno più avanti e
faranno conoscere la Valle che hanno visitato in occasione di una
permanenza in queste strutture. L'ostello può diventare così un
investimento dal punto di vista del messaggio pubblicitario, un
fattore forte dal punto di vista conoscitivo della nostra realtà.
Se nel 2002 a Bionaz sono passati giovani provenienti da 26 paesi
diversi, saranno queste persone in grado poi di parlare della
nostra Regione, di farle pubblicità nelle rispettive zone di
provenienza.
Si tratta di un turismo che può facilmente adeguarsi a realtà
periferiche rispetto ai grandi centri invernali o estive - Cogne,
Courmayeur, Cervinia, Ayas e via dicendo -, cioè un turismo che può
adeguarsi a comuni di alta montagna che sono tagliati fuori dal
normale circuito turistico. L'ostello della gioventù potrebbe
costituire anche un atout interessante per quelle località che non
hanno altre tipologie di risorse e che potrebbero trarre profitto
proprio dalla loro specificità, offrendo anche occasioni di risorse
e di sviluppo per la popolazione, specie per i giovani.
Non esiste attualmente, all'interno delle diverse norme
regionali di sostegno e valorizzazione dell'offerta turistica in
Valle, alcuna forma di aiuto specifico rivolta agli ostelli della
gioventù; capisco che si tratta di studiare il problema, di capire
quali sono le esigenze specifiche di tale tipologia di offerta
turistica. Per questo con la mozione intendiamo indicare un
problema, chiedere un impegno affinché la questione sia
approfondita e individuiamo nella commissione competente il primo
luogo in cui analizzare tali possibili soluzioni, diamo un tempo di
3 mesi come tempo indicativo, ma siamo disponibili a rivedere anche
parte della nostra mozione, se questo può servire a far assumere
alla Giunta un impegno che vada nel senso da noi auspicato.
Président - Je déclare ouvert le débat.
La parole au Conseiller Cesal.
Cesal (UV) - Intervengo per affermare, come maggioranza, il
nostro accordo sui contenuti di questa mozione.
Posso quotidianamente constatare la validità e l'utilità di
queste strutture e la funzione importante che esse svolgono, non
solo in favore di una domanda turistica di tipo giovanile, ma in
quanto intercettano una domanda turistica particolare anche con
poca disponibilità finanziaria, ma che comunque è pur sempre una
domanda di tipo turistico. Per quanto riguarda la struttura di
Arpy, i dati li ha già dati la collega Squarzino, tra l'altro, in
collaborazione con il Comune di Morgex, la società che gestisce
l'ostello della gioventù di Arpy si occupa anche della gestione e
della manutenzione della pista di fondo e di tutti i servizi
connessi con questa località - mi riferisco agli spogliatoi, al
servizio di bar, alla vendita dei biglietti -, quindi svolge una
funzione importante. Per cui noi siamo d'accordo su questo tipo di
mozione e ripeto che, come gruppo di maggioranza, intendiamo solo
proporre alcune modifiche che non ritengo sostanziali con degli
emendamenti che andiamo a presentare alla Presidenza.
Presidente - La parola al Consigliere Lattanzi.
Lattanzi (CdL) - L'opportunità di riflettere in maniera seria su
una diversificazione di offerta turistica è senz'altro una cosa che
ci vede favorevoli. Certo, c'è da dire che riteniamo limitante
chiedere di impegnarsi a mettere in atto tutti i processi operativi
affinché si possa addivenire alla proliferazione di ostelli della
gioventù, perché? Perché, pur condividendo l'idea di attrarre
sempre più giovani e di dare loro sempre più l'opportunità di
venire nella nostra regione a godere dei paesaggi e dei panorami,
sappiamo anche di per certo che i giovani non si accontentano di
farsi una passeggiata sul Gran Paradiso, piuttosto che nelle nostre
magnifiche vallate, ma hanno anche l'esigenza di avere luoghi di
incontro, posti di divertimento. Crediamo che diventi difficile
proporre una diversificazione turistica che attragga i giovani se
non si è poi disposti a ragionare a più ampio respiro per l'offerta
ai giovani. In questa Valle stiamo vivendo in questo senso una
regressione: hanno chiuso i cinema, i teatri, stanno chiudendo le
discoteche, purtroppo vi è una situazione di crisi latente
dell'offerta turistica giovanile, quindi pensare di risolvere
questo, creando la condizione per cui il ragazzo con lo zaino possa
venire in Valle a godersi la natura, non è elemento sufficiente,
anche se necessario.
Riteniamo che questa mozione possa essere accolta favorevolmente
se vi è la volontà di studiare una diversificazione turistica che
si rivolga ai giovani in maniera più ampia e più organica. Non
crediamo che sia sufficiente creare i posti letto a basso costo, ad
ospitalità; reputiamo che sia opportuno far tornare la Valle
d'Aosta nel panorama dell'offerta turistica quel "polmone" di
divertimento e di godimento delle bellezze naturali, ma anche di
divertimento, che è il settore dei giovani. Riteniamo quindi
opportuno che questa mozione non solo individui nell'ostello come
struttura ricettiva lo strumento per attirare i giovani, ma che
questo diventi il punto di partenza per chiedersi, con il
"coprifuoco" che oggi vive in Valle sotto l'aspetto
turistico-ricreativo, cosa fanno i ragazzi degli ostelli alle 8 e
mezza di sera. Siamo pertanto disponibili ad ampliare l'impegno di
questa mozione: non solo quello di addivenire alla costruzione di
ostelli, ma anche quello di una diversificazione turistica per i
giovani.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Vorrei dire anzitutto che aderisco alle richieste
di emendamento, così come presentate dal Consigliere Cesal, per un
semplice "restyling" della mozione presentata dalla Consigliera
Squarzino.
Già in passato si era giunti vicino ad inserire gli ostelli
nelle previsioni della legge n. 19/01, che prevede sostegno alle
attività turistico-ricettive commerciali, poi l'emendamento che era
stato predisposto dagli uffici dell'Assessorato venne ritirato
all'ultimo momento, ma questa è la dimostrazione che già in passato
vi è stata una volontà politica dell'Amministrazione regionale di
aggiungere gli ostelli alle strutture extralberghiere da
valorizzare.
Due sole precisazioni, dando naturalmente l'adesione a questo
impegno, che vedrebbe entro 4 mesi un impegno da parte mia di
riferire le soluzioni legislative possibili: la prima - lo dico per
correttezza - che un interesse generale è che questo tipo di
strutture siano realizzate anche da imprenditoria privata anche a
carattere sociale o cooperativo, perché se si trattasse
esclusivamente di strutture di tipo comunale, devo ricordare che vi
sono una serie di orientamenti assunti in materia di finanza locale
riguardanti la finanziabilità di opere di carattere comunale,
quindi credo che sarebbe importante anche far capire che questo
settore può essere, anche per la cooperazione sociale, estremamente
allettante; la seconda precisazione - mi è stato detto che in
passato, ogni volta che si parlava di ostelli, questa precisazione
veniva fatta - riguarda le case per ferie, che, almeno per quanto
ci riguarda, dovrebbero essere tenute fuori da eventuali
finanziamenti di questo genere.
Per quanto concerne comunque l'inserimento degli ostelli della
gioventù tra le tipologie ricettive finanziabili con incentivi
regionali, dunque, non esistendo alcuna preclusione affinché gli
stessi siano inclusi tra le strutture ricettive oggetto di
agevolazione, la Giunta regionale si impegna a studiare, nei tempi
definiti dalla mozione, le soluzioni più idonee per integrare la
legislazione vigente in materia con una normativa apposita che
consenta di promuovere adeguatamente tale tipo di il turismo
sociale.
Président - La parole à la Conseillère Squarzino Secondina.
Squarzino (Arc-VA) - Gli emendamenti presentati ci trovano
concordi, perché non stravolgono la finalità della mozione, ma
vanno solo a cambiare la data e a precisare eventuali strumenti
normativi. Avevamo puntato in nostri precedenti interventi sulla
modifica della legge n. 19, poi sembrava che questa strada non
fosse percorribile, per cui noi correttamente diciamo che non ci
interessa definire in questo momento all'interno di quale quadro
normativo trovare una soluzione, l'importante è che venga trovata
una soluzione. Il concetto di
"riflettere sul futuro di tali
strutture ricettive in favore delle località di montagna, specie
delle zone della Valle meno coinvolte dagli attuali flussi
turistici"
, che è il concetto fondamentale, che è proprio la
finalità di questa mozione, rimane.
Ritengo pertanto che non sia neanche nella logica di questa
mozione accogliere l'intervento del collega Lattanzi, che va in
un'altra direzione, semmai da sviluppare in altre situazioni.
Aderiamo a questi emendamenti che vengono poi a modificare la
nostra mozione.
Président - La parole au Conseiller Salzone.
Salzone (SA) - Solo per dire al gruppo "dell'Arcobaleno" che
avremmo comunque votato questa mozione, non fosse altro per
l'importanza che riveste nel campo turistico-economico, ma
soprattutto nel campo sociale. Siamo lieti di votare la mozione,
soprattutto dopo aver sentito il contributo sia dell'Assessore che
degli altri consiglieri.
Président - Je déclare close la discussion générale. Je donne
lecture des amendements présentés par les Conseillers Cesal, Viérin
Adriana et Sandri:
Emendamenti
- Il sesto capoverso delle premesse è sostituito dal
presente:
"Ritenuto opportuno riflettere sul futuro di tali strutture
ricettive in favore delle località di montagna, specie delle zone
della valle meno coinvolte dagli attuali flussi turistici";
- I punti 1 e 2 della parte deliberativa sono sostituiti dai
seguenti:
"1. a studiare gli eventuali strumenti normativi atti a
sostenere e valorizzare gli ostelli della gioventù presenti in
Valle;
2. a relazionare, entro quattro mesi, nella competente
commissione consiliare sulle iniziative che si intendono
predisporre."
S'il n'y a pas d'objections, je soumets au vote la motion dans
le texte amendé:
Conseillers présents: 32
Votants: 30
Pour: 30
Abstentions: 2 (Lattanzi, Tibaldi)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK