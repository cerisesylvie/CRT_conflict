Consiglio Regionale della Valle d'Aosta - Oggetto del Consiglio n. 106 del 19 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 106 del 19 novembre 2020 - Resoconto
OGGETTO N. 106/XVI - Reiezione di mozione: "Riaffermazione
del primato della libertà di espressione e dei valori identitari e
culturali minacciati dalla violenza islamista".
Bertin (Presidente) -
Possiamo passare al punto 45
all'ordine del giorno. Per l'illustrazione il consigliere
Manfrin.
Manfrin (LEGA VDA) -
Come avete potuto leggere, questa
mozione si riferisce ai gravissimi fatti di sangue accaduti in
queste ultime settimane, che ovviamente portano una firma ben
chiara, fatti di sangue che vorrei ricordare in quest'aula prima
d'intervenire nel merito della mozione.
Il primo omicidio si è svolto il 16 ottobre con la decapitazione
del professore di storia e geografia Samuel Paty da parte di un
diciottenne rifugiato, Abdullah Anzorov, che si era presentato
davanti alla scuola media dove insegnava il professore conoscendo
il suo nome ma non la sua identità.
Questa vittima designata era rea di aver tenuto una lezione di
educazione civica mostrando in classe alcune vignette su
Maometto.
Questo attentatore ha offerto 350 euro ad alcuni ragazzi perché
gli venisse indicato chi era il professore, spiegando di volerlo
filmare nell'atto di chiedere perdono per le caricature del Profeta
e anche per umiliarlo e colpirlo; due di loro hanno accettato e in
questo modo il terrorista islamico ha potuto individuare il
professor Paty e decapitarlo.
Il 29 ottobre invece accade il secondo terribile fatto di
sangue, non solo per il tremendo epilogo ma anche per le modalità
di esecuzione: a Nizza, una città che ha già avuto modo di patire
per la violenza del terrorismo, una prima donna è stata massacrata
all'interno di una chiesa e poi decapitata, la seconda vittima, il
sacrestano della cattedrale, Vincent Loquès, è stata pugnalata a
morte mentre la terza vittima, anch'essa donna nonché madre, è
rimasta gravemente ferita alla gola, poi si è rifugiata in un bar
di fronte all'edificio dove è morta pochi minuti dopo, non prima di
dedicare un ultimo pensiero al proprio figlio.
Oltre a lasciare sgomenti, questo fatto di sangue solleva anche
un grosso interrogativo sul percorso che l'attentatore ha
effettuato per arrivare fino in Francia, visto che risulta essere
sbarcato in Italia e che nelle sue tasche è stato trovato un
documento rilasciato dalla Croce Rossa Italiana.
Infine l'ultimo attacco, quello del 2 novembre 2020, dove due
donne e due uomini sono stati uccisi a colpi di arma da fuoco
durante nove minuti del terrore nel cuore di Vienna. Le vittime
sono una studentessa tedesca di 24 anni, uccisa davanti al
ristorante dove lavorava come cameriera, un ragazzo di 21 anni, un
uomo austriaco di 39, ucciso davanti ad un fast food, e una donna
austriaca di 44 anni morta in Ospedale per le ferite riportate. In
tutto altre 23 persone sono rimaste ferite, 13 delle quali da colpi
di arma da fuoco. L'uomo armato è stato successivamente
identificato come un terrorista islamista di 20 anni, uscito dal
carcere a dicembre dopo una sentenza di rilascio anticipato. Il
gruppo jihadista dello Stato islamico ha rivendicato sul suo canale
di propaganda Mac la responsabilità dell'attacco. Il Ministro
dell'Interno Karl Nehammer ha riferito che il giovane attentatore
era stato in carcere per 22 mesi nell'aprile 2019 per aver cercato
di raggiungere la Siria e unirsi ai jihadisti dell'Isis. Nel
settembre 2018 era stato in Turchia dove le autorità lo avevano
trattenuto prima di essere rimpatriato in Austria e arrestato come
combattente straniero. Nel gennaio 2019 il suo nome era Kujtim
Fejzulai e aveva sia la cittadinanza austriaca che quella
macedone.
Ebbene, questi atti sanguinosi - oltre ad avere lasciato una
forte emozione chiaramente in tutti noi che li abbiamo appresi
dagli organi di informazione - credo che abbiano delineato un
quadro piuttosto preoccupante, piuttosto grave. In tutta Europa
infatti la nostra identità è sotto attacco da quell'Islam politico
che mira a imporre la propria visione con l'uso della forza.
Quello che ho trovato maggiormente pericoloso in questi fatti di
sangue, ovviamente oltre alla terribile perdita di vite umane, è
l'obiettivo che questi attentati si ponevano, perché effettivamente
non si è attaccata l'Istituzione, non si è attaccato il Governo,
non si è attaccato rappresentanti dell'Autorità, dello Stato, della
Regione, del Paese, ma si è attaccato un pezzo d'identità, un pezzo
di cultura, si è attaccato chi esce dai canoni che vengono imposti
da questo Islam politico. Quindi l'obiettivo che si pongono non è
attaccare uno Stato straniero, uno Stato differente, ma è attaccare
non chi si oppone loro a livello chiaramente politico ma chi
incarna un modello religioso differente, un modello culturale
differente, un modello identitario differente, per arrivare a un
obiettivo che è molto chiaro, cioè l'affermazione della sharia e
dello Stato islamico in tutto il mondo.
Quindi si attacca il professore che mostra le vignette
vietatissime, ovviamente su Maometto, si attaccano i fedeli in un
luogo di preghiera e si attacca chi rappresenta un'autorità
religiosa.
Ecco perché giunti a questo punto non possiamo non prendere una
posizione netta e una posizione forte a tutela della nostra
identità, della nostra cultura che oggi sono minacciate e che oggi
più che mai dobbiamo invece difendere.
Ecco perché con questa mozione chiediamo di esprimere il
cordoglio del Consiglio regionale alle vittime di questa violenza
insensata e impegniamo il Presidente del Consiglio ad affermare in
tutte le sedi opportune il primato della libertà di parola di
espressione oltre che il valore della nostra millenaria identità,
che non può e non deve essere cancellata dalla violenza
islamista.
Presidente -
La discussione generale è aperta. Assessore
Caveri ne ha facoltà.
Caveri (VdA Unie) -
Come è stato detto, il Presidente in
questo momento è impegnato nella videoconferenza con Roma sulla
questione del Covid. Io vorrei esprimere a nome dell'intera
maggioranza qualche riflessione.
La prima riflessione è di merito: la descrizione dei fatti che è
stata illustrata dal consigliere Manfrin è del tutto condivisibile,
nel senso che ci troviamo di fronte a una violenza inaudita che
colpisce anche una comunità, come quella valdostana, che fin dalle
vicende di Charlie Hebdo si è espressa su questa violenza causata
da una libertà di opinione, cioè dal fatto che si possa nel nostro
Occidente pubblicare delle vignette a contenuto satirico che
possano in qualche maniera prendere in giro le religioni, cosa
peraltro che noi nel mondo occidentale facciamo e questo non
scandalizza nessuno.
La vicenda di Samuel Paty è particolarmente dolorosa proprio per
il susseguirsi di vicende che hanno portato alla sua decapitazione,
proprio oggi avrete letto sul giornale come oltre a una situazione
d'isolamento di questo professore da parte di estremisti islamici
ci sia stata anche una sostanziale incomprensione di larga parte di
colleghi che sulla chat della scuola si sono espressi prima degli
eventi terribili contro questa scelta del professore di spiegare ai
propri allievi le ragioni che avevano portato un giornale libero
come Charlie Hebdo a pubblicare quella famosa vignetta.
Quindi nessun dubbio di condanna, così come vale anche per
l'episodio luttuoso avvenuto nella città di Vienna e anche per la
sequela, in questi anni, di violenze degli estremisti islamici che
hanno insanguinato tutti i continenti e di cui dobbiamo essere
coscienti e preoccupati.
Questo vale naturalmente per qualunque forma di violenza ed è
indubbio che su questo non ci possano essere infingimenti o
equivoci.
Sulla questione di metodo vorrei invece intervenire per dire
come mozioni come queste servano anzitutto a innescare un dibattito
che possa consentire ai gruppi politici di esprimersi; nutro
qualche dubbio, e lo dico a nome della maggioranza, che ci sia
bisogno d'impegnare il Presidente del Consiglio rispetto a qualche
cosa che è del tutto naturale, cioè è del tutto naturale che questa
nostra assemblea, attraverso l'espressione del Presidente del
Consiglio, di fronte a fatti luttuosi di questo genere e di altro
genere si esprima con chiarezza senza che ci sia bisogno di votare
un documento.
Per cui io credo che il dibattito che si svilupperà sul punto
sarà sicuramente interessante e segnalerà una volontà congiunta da
parte dell'assemblea.
Non credo invece - e lo dico da vecchio parlamentare che ha
praticato diverse assemblee - che ci sia l'opportunità ogni volta
in ogni occasione di dover votare un documento a fronte del fatto
che mi sembra che su questo argomento ci sia da sempre - negli anni
passati, e sarà così anche in futuro - un assoluto idem
sentire.
Capisco che questa considerazione s'inserisce alla fine di
un'assemblea nella quale sembra che ci sia una maggioranza cattiva
che non vuole prendere atto delle interessanti iniziative della più
grande forza di opposizione, però io credo che valga la sostanza,
cioè troverei ridicolo che oggi noi dovessimo, a fronte di un
elemento che fa parte della personalità di chi dirige l'assemblea e
rappresenta questa assemblea, che noi ogni volta, a fronte di
vicende di questo genere, si debba dettare una linea che mi pare
del tutto scontata e totalmente nelle corde di un Presidente come
il presidente Alberto Bertin.
Vorrebbe dire che ogni volta noi dovremmo, a fronte di
avvenimenti sanguinosi di diverso genere, presentare delle mozioni
e metterci a discutere su argomenti interessantissimi ma che
naturalmente alla fine fanno parte della sensibilità di un
Presidente che noi abbiamo eletto e che come tale, attraverso anche
strumenti come l'Ufficio di Presidenza, ha totalmente la libertà e
la personalità per poterlo fare.
Concludo dicendo che però non ci siano dubbi: non ci sono dubbi
perché nella premessa che ho fatto nel merito non esiste alcun
dubbio sul fatto che queste vicende così terribili e così violente
stanno cambiando negli anni il nostro modo di essere, il nostro
modo di comportarci, fin dalle torri gemelle che forse sono stato
l'incipit di atteggiamenti aggressivi, inspiegabili, violenti che
mai potrebbero trovare alcuna giustificazione né ideologica né
religiosa, perché non c'è niente di peggio di difendersi o di
nascondersi dietro vicende di tipo religioso, quando siamo di
fronte a una stortura di qualunque visione ideologica e religiosa,
per cui ci permettiamo di lasciare piena libertà di fronte
all'espressione che si può avere su temi di questo genere e,
ripeto, la maggioranza non ha dubbi sulla gravità e sulla ferocia
di tutti questi eventi, ma riteniamo che oggi un'impegnativa nei
confronti di un Presidente del Consiglio che ha sempre dimostrato
sul tema grande sensibilità nell'esprimere l'idem sentire, i
sentimenti, il modo di porsi rispetto alle questioni... invitiamo
al ritiro, ma naturalmente questo non esclude affatto che ci sia
questa possibilità di esprimere come ho fatto poco fa a nome della
maggioranza il ribrezzo e l'orrore nei confronti di questi
fatti.
Presidente -
Segretario Distort, ne ha facoltà.
Distort (LEGA VDA) -
Parto riallacciandomi all'intervento
dell'assessore Caveri, sicuramente la comune appartenenza a una
formazione, a una matrice culturale di origine cristiana
occidentale, ci porta a considerare un'ovvietà questa presa di
posizione.
Non è per il fatto che una questione sia ovvia che si autorizza
una totale inerzia nelle prese di posizione. Ci sono prese di
posizione che per quanto discendenti dall'ovvietà vanno
assolutamente prese, perché ci sono momenti della vita di una
società che seguono il principio dell'inganno universale e noi
oggi, in questa situazione di relativismo dilagante, ci troviamo
immersi in questa dimensione culturale di relativismo ed è proprio
per un ruolo a questo punto istituzionale per affermare e per
condurre la società, che noi qui rappresentiamo, alla chiarezza di
idee, nel caso in cui sia ridondante va benissimo,
melius
abundare quam deficere,
però il concetto è questo: noi non
possiamo esimerci dal prendere una posizione.
È vero, lei assessore Caveri dice: quindi allora a questo punto
ogni volta che c'è un atto terroristico, un'azione di questo genere
noi dobbiamo assumere delle posizioni in cui impegniamo il
Presidente del Consiglio a svolgere un ruolo chiesto nella mozione
o nell'oggetto di quel momento. A parte il fatto che il Presidente
del Consiglio, adesso non voglio fare una sviolinata al Presidente
del Consiglio, mi sembra che caratterialmente sia un cuor di leone,
l'ha dimostrato stamattina quando, con l'inconveniente avuto, lui
aveva voglia determinatamente di proseguire i lavori. Quindi non
penso sia un problema per una persona col suo carattere assumersi
l'onere di prendere una posizione di questo tipo, assolutamente;
però effettivamente è importante che ci sia, è importante che da
questo organismo - che è il più grande, il più alto organismo a
rappresentare la Valle d'Aosta - avvenga una presa di posizione,
avvenga un atto. Questo si chiama atto civico, è un atto
istituzionale, è un ruolo di pedagogia sociale.
Noi siamo chiamati anche a questo e se sarà necessario ripeterlo
lo ripeteremo. Chiaro, non cadremo in quel meccanismo, in quel
meccanicismo che farà perdere il valore dell'atto, però sotto
questo punto di vista permettetemi di dire, senza darmi del
sentimentalone: se noi evitassimo di dire alla persona che sta al
nostro fianco, di manifestare che le vogliamo bene pensando che
tanto è ovvio che è così, lo capirà sicuramente, è chiaro che se
noi evitassimo... penso che nella mente delle persone, perché
questi sono i meccanismi umani e nello stesso modo funziona la
società umana: nel momento in cui c'è il silenzio continuo di
fronte a una presa di posizione, per quanto ovvia, può
tranquillamente insinuarsi il dubbio.
Allora proprio per evitare questo dubbio, io esprimo la mia
totale condivisione all'impegnativa della mozione, l'ho già
dimostrato attraverso la firma dell'iniziativa, però vorrei
rafforzare questo mio pensiero condividendo con voi un veloce
stralcio di due articoli.
Il primo che vi comunico è scritto da una giornalista di
religione islamica, una donna islamica la quale dice: "Vienna nuovo
attacco terroristico, gli stessi vecchi errori da cui gli Europei
non intendono imparare". Ecco, già qua, da queste parole, capiamo
la necessità di chiarire una ovvietà perché sarà ovvio per
qualcuno, sarà ovvio per tanti, purtroppo non è ovvio per
tutti.
"Il ventenne Kurtin Fejzulai, l'attentatore di origine albanese
arrestato la notte del 2 novembre, era infatti ben noto alle
autorità austriache, un copione già visto tante, troppe volte in
Francia e in Gran Bretagna con il solito macabro finale di morti e
feriti.
Era stato arrestato nell'aprile 2019 per aver tentato di unirsi
all'Isis in Siria insieme ad altri 99 aspiranti attentatori suicidi
residenti in Austria. Il giovane nato a Vienna ma con radici
familiari nella Macedonia del nord era riuscito a ingannare gli
esperti di deradicalizzazione convincendoli di aver rinunciato
all'estremismo. La scarsa sagacia di tali presupposti esperti fa il
paio con quella di giudici che ne hanno decretato il rilascio con
la condizionale e, ahimè, di coloro che avrebbero dovuto vigilare
sulla sua condotta. Sfruttando gli ampi spazi di manovra che gli
sono stati consapevolmente concessi è infine riuscito a procurarsi
una mitragliatrice, una pistola, un machete e tutto l'armamento
necessario per un attacco in grande stile contro l'odiata Vienna e
i suoi infedeli cittadini. Fra l'altro mi pare di ricordare che la
battaglia di Vienna pose fine alla avanzata musulmana in Europa,
quindi nulla viene fatto per caso da queste persone.
Quindi c'è un messaggio subliminale contenuto in questo e un
messaggio a cui noi oggi è bene che rispondiamo. Per il giovane:
"missione compiuta", forse non del tutto visto che è stato
catturato vivo dalla Polizia austriaca e il paradiso per lui dovrà
ancora attendere.
Questo che sto per leggere è estremamente importante perché
questo fa capire, esattamente il senso civico e di solidarietà che
comporta la nostra presa di posizione: non per difendere le nostre
posizioni ma per solidarietà verso posizioni vicine o diverse dalle
nostre. Parlo dell'Islam moderato. "A uscire profondamente
indebolito dall'escalation in corso è pertanto il fronte dei
musulmani moderati, una parte significativa del quale è stata
risucchiata nel fronte islamista grazie alla propaganda identitaria
ed estremista orchestrata da Erdogan e i suoi sodali. La guerra al
terrorismo e alla radicalizzazione a quasi vent'anni di distanza
dall'11 settembre non può continuare a essere combattuta con
dichiarazioni d'intenti pronunciate ai funerali delle vittime.
Preciso che la nostra non è una dichiarazione d'intenti, la nostra
è una dichiarazione che si ispira esattamente al concetto di
verità".
Secondo articolo, "l'azione vandalica nella chiesa di Mazara del
Vallo al grido di Allah Akbar": "Chiamarlo atto vandalico è una
scusa che non regge più, si fa presto a dire che era ubriaco ma se
entra in chiesa spaccando il portone dopo aver frantumato alcuni
vetri e spaventato le suore barricate nell'attiguo convento e ti
metti anche a urlare Allah Akbar, puoi anche non chiamarla
cristianofobia, ma il succo è questo. Ennesima aggressione ai danni
di una chiesa, ennesima sottovalutazione della stampa e
dell'opinione pubblica. Non è necessario che ci scappi il morto,
anche quello che è accaduto a Mazara del Vallo è sintomatico di
quanto il clima si stia facendo pesante per i cristiani anche in
Italia".
Chiaramente l'articolo prosegue specificando che a seguito della
cattura da parte dei Carabinieri del cosiddetto squilibrato,
avvisati da un vicino dirimpettaio del convento, sono arrivate
telefonate di solidarietà alle suore e, mentre la giustizia farà il
suo corso, le religiose non hanno proceduto a denunciare
l'uomo.
Al di là della solidarietà, però, da parte delle Istituzioni non
sono arrivate denunce particolari, questo è l'atto che fa sentire
soli, in questo caso le suore non hanno voluto sporgere denuncia,
però è il concetto di solitudine nei confronti di chi è vittima di
questo sopruso, di questa attività aggressiva dell'Islam politico
e, ripeto, non parlo dei rappresentanti della religione cristiana,
ma parlo anche di rappresentanti della religione musulmana.
Io personalmente conosco dei musulmani cui sono legato da grande
amicizia e grande stima con cui ho avuto la fortuna di dialogare su
questi temi e ho percepito, in particolare in una donna, la
sensazione di solitudine che lei percepisce nella nostra società,
perché si sente sola di fronte alla propria battaglia d'identità di
donna, di libertà. Lei ha voluto trasferirsi nel mondo occidentale
per poter esprimere a pieno la sua visione di donna e lei non sente
a livello di società la coesione, la vicinanza a lei, un senso di
protezione per dire: "Noi abbiamo le idee chiare, noi mettiamo in
atto le regole e le facciamo rispettare". Lei non lo sente, avverte
questo come una sorta di debolezza, ma una debolezza che va a
gravare nei suoi confronti.
Il Sindaco di Mazara non ha nemmeno telefonato, il copione è il
solito, aggrediscono una chiesa ma per tutti il caso è
semplicemente vandalismo. Il responsabile viene di volta in volta
definito pazzo, ubriaco, vandalo o squilibrato, cosa che tra
l'altro fa pensare se ci sia una patologia, una sorta di pandemia
parallela che va a colpire persone che militano in questa visione
politica religiosa.
L'importante di fronte a tutto questo è che non viene mai
chiamato per come è veramente: un atto di cristianofobia. Impariamo
a chiamare le cose con il loro nome.
Proprio sul chiamare le cose con il proprio nome, visto che
prima ho fatto un riferimento alla filosofia permettetemi ancora di
ribadirlo: quando Aristotele definisce la comprensione di come è
fatta la realtà, lui dice con quella frase che ormai è diventata
famosa anche per chi non conosce il greco antico, ???????? ???????
?? ??, cioè l'essere si dice in modo molteplice. Vuol dire che la
stessa cosa dipende dal punto di vista: dal punto di vista tu vedi
la cosa in maniera diversa da un altro.
Facciamo un esempio: se noi ci mettiamo su questa terrazza e
guardiamo un oggetto sulla piazza - non adesso che è buio - lo
vediamo in un certo modo. Se andiamo dall'altra parte della
palazzina e ci affacciamo dalla finestra, vediamo un'altra
angolatura di questo oggetto. Se andiamo all'ultimo piano vediamo
un'altra angolatura ancora. Quindi lo stesso oggetto è visto in
modo diverso.
Questo chiaramente per Aristotele non era la base del
relativismo, questo è la base per dire che l'essere si dice in modo
molteplice, cioè la conoscenza della realtà è grande e deve essere
fatta con uno sforzo conoscitivo che va a percorrere tutte le
strade, tutti i percorsi e tutti i meccanismi mentali necessari, a
conoscere la verità nel suo complesso, nella pienezza.
Quello che Tommaso D'Aquino definiva
bonum ex integra
causa.
Ora per capire la realtà e capire bene fino in fondo la
questione, bisogna mettersi dal punto di vista opposto o punto di
vista diverso da quello con cui noi siamo abituati a guardare ed è
proprio in questa linea di mettersi da un altro punto di vista,
compiere questo esperimento intellettuale, che il giornalista dice:
"Se ci fosse un atto contro una moschea o contro una sinagoga,
nessuno si azzarderebbe a chiamarlo semplicemente un atto
vandalico, ma si condannerebbe il gesto come un attacco a quella
fede. Invece quando a essere prese di mira sono le chiese e i
sentimenti religiosi, nessuno evoca mai l'attacco diretto alla fede
cattolica o cristiana in genere, o peggio ancora, al satanismo, ma
si derubrica tutto a vandalismo. Niente di più sbagliato".
Concludo questo mio intervento dicendo che di fronte a questa
mozione permettetemi di dire che ci sono tre posizioni: c'è la
posizione di accettarla, la posizione di respingerla o la posizione
di astenersi.
Permettetemi una riflessione, la mozione inizia: "I sottoscritti
Consiglieri regionali la pregano d'iscriverla all'ordine del
giorno". Cancelliamo questo, possiamo tranquillamente vista
l'entità, visti i contenuti, visto tutto quello che contiene e che
rappresenta, potremmo dire: "Il buon senso la prega di scrivere
all'ordine del giorno del prossimo Consiglio la seguente mozione",
perché è proprio una questione di buon senso perché a questo punto,
nel momento in cui si accetta, non si va ad accettare una posizione
della Lega, su questo siamo chiari ed è sicuro che è una posizione
assolutamente universale. Accettare vuol dire essere concordi con
questa posizione, con questa ovvietà, con la vicinanza all'Islam
moderato che è il vero anello debole della situazione, del periodo
storico e con questo si accetta tutto questo.
Con l'opposizione, con il respingimento chiariamocelo subito:
vuol dire non pensare che sia ovvio, ma pensare di essere
assolutamente nella linea invece della posizione contraria, di
essere in linea con gli aguzzini.
L'essere invece nella posizione mediana, la posizione di
astensione, non vuol dire una posizione superiore o una posizione
relativa o relativista, vuol dire indifferenza al tema.
Presidente -
Si è prenotato il consigliere Manfrin, ne ha
facoltà.
Manfrin (LEGA VDA) -
Sarò ovviamente breve e ringrazio il
collega Distort per l'interessante intervento che dà un risvolto
culturale a questa mozione da un retroterra sicuramente molto più
approfondito.
Io vengo nel merito di quanto risposto dall'assessore Caveri che
ringrazio per la proposta di ritiro, però, come è altrettanto
evidente che questa proposta non verrà accettata, mi rivolgo a lui
semplicemente per un motivo, per il fatto che purtroppo ho
percepito tutto il peso del suo gravoso compito nel dover esprimere
la posizione di una maggioranza che evidentemente è eterogenea ed è
purtroppo una posizione che questa maggioranza assume e che lei
deve comunicare che è figlia della presenza di una sinistra
radicale, figlia di un sessantotto che ai tempi era assolutamente
mangiapreti e che ha passato una vita a spiegarci il valore della
laicità dello Stato per poi finire a diventare l'avvocato difensore
di certi diritti dell'Islam.
Purtroppo è ovvio che posizioni come queste diventano
assolutamente indigeste e invotabili per chi si colloca in
quest'area politica, ma tutto questo ce lo aspettavamo, e quindi
non le imputo assolutamente alcuna responsabilità su questo, ma
anche qui evidentemente una posizione che viene espressa da questo
Consiglio e viene votata e rimane agli atti è una posizione che lei
ha esplicitato, Assessore, che è quella di dire - e questa invece
può anche essere condivisibile, glielo riconosco - non è che ogni
volta che c'è un attentato o che c'è un evento luttuoso nel mondo
dobbiamo schierarci.
Ha perfettamente ragione ed è quello che abbiamo sostenuto in
larga parte in quest'aula e nel Consiglio comunale di Aosta. È
evidente che questa iniziativa però differisce per il semplice
fatto di aver probabilmente coinvolto magari anche il nostro
territorio perché, come ho detto, non vi è ancora la certezza di
quale sia stato l'itinerario del terrorista che ha colpito in
Francia e vi è anche una vicinanza rispetto al paese che è ai
confini con la Valle d'Aosta, ma vi è anche effettivamente un
problema culturale. Ovvero se questo Consiglio oggi di fronte a
questa mozione non si esprime con chiarezza e con nettezza, non
contro l'Islam ma contro quell'Islam politico, contro quella guerra
islamista che viene mossa ai nostri valori, è altrettanto evidente
che chi risiede in questo territorio o magari nell'intero Paese,
chi lo sa, può prendere questo segnale come un segnale di effettiva
debolezza o effettivamente magari di non condivisione di questi
valori. Diciamo che sono ovvi? Se sono ovvi tanto meglio
riaffermarli una volta in più.
Riteniamo che dobbiamo utilizzare, per contrastare questa idea
dilagante, tutti gli strumenti a nostra disposizione. Purtroppo
abbiamo visto quelli che sono stati gli strumenti di una certa
parte di sinistra, una sinistra radical chic che ha imbracciato
senza dubbio e con fare risoluto i gessetti e se questo ovviamente
sarà il modo di reagire colorando le piazze invece di affermare con
chiarezza il nostro sdegno, ebbene dico che da colorare ce ne sarà
veramente tanto, ovviamente.
Presidente -
Non vedo prenotazioni. La discussione
generale è chiusa. Per dichiarazione di voto? Non vedo richieste,
passiamo dunque alla votazione.
La votazione è aperta.
Appello nominale dei Consiglieri presenti in remoto sulla
piattaforma zoom.
Guichardaz Jean-Pierre (PCP)
- Astenuto.
Restano (VdA Unie)
- Non partecipa al voto.
La votazione è chiusa.
Presenti: 33
Votanti: 14
Favorevoli: 14
Astenuti: 19 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Erika, Guichardaz Jean-Pierre,
Jordan, Lavevaz, Malacrinò, Marguerettaz, Marquis, Marzi, Minelli,
Padovani, Rosaire, Sapinet e Testolin.)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK