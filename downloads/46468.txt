Consiglio Regionale della Valle d'Aosta - Oggetto del Consiglio n. 2889 del 26 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2889 del 26 ottobre 2023 - Resoconto
OGGETTO N. 2889/XVI - Interrogazione: "Strategie adottate per
contrastare le occupazioni abusive di alloggi di edilizia
residenziale pubblica".
Bertin (Presidente) -
Punto n. 22. Risponde l'assessore
Marzi.
Marzi (SA) -
Alla data odierna non risultano occupazioni
abusive di alloggi sfitti di edilizia residenziale pubblica. A
differenza di altre realtà regionali, la Valle d'Aosta non rileva
in maniera significativa il problema delle occupazioni abusive di
alloggi sfitti di edilizia residenziale pubblica. Ad oggi, infatti,
si contano agli atti due casi, entrambi risolti.
Nei mesi scorsi è stata riscontrata un'intrusione occasionale in
un alloggio non assegnabile nel Comune di Châtillon
(presumibilmente il caso a cui il collega fa riferimento nelle
premesse) e, nel caso specifico, ARER (Azienda Regionale Edilizia
Residenziale) è prontamente intervenuta per chiudere l'alloggio che
già di suo non era assegnabile.
L'alloggio non risultava occupato al momento dell'intervento e,
dopo un controllo, da quello che si poteva notare, non si sono
rilevati nello stesso elementi che possano averne indicato un
utilizzo a dimora abituale di qualcuno.
L'occupazione in questione è collegata ad una delicata
situazione sanitaria di un componente di un nucleo familiare che
vive nello stesso stabile. La situazione è in carico anche al
Servizio sociale che la monitora attentamente.
Tenuto conto di quanto accaduto, il nucleo familiare in
questione è stato convocato presso l'azienda ARER per la diffida
ufficiale a seguito delle violazioni del regolamento che si
potevano accertare e che erano state accertate.
Nell'occasione, il nucleo era tra l'altro accompagnato
dall'assistente sociale di riferimento.
Per quanto attiene ai grattacieli del quartiere Cogne - ed è
anche uno dei motivi per i quali in premessa dico non risultano
utilizzi abusivi di case popolari - richiamati nelle premesse
dell'interrogazione, gli stessi non sono già più ricompresi
all'interno del patrimonio di edilizia residenziale pubblica e
pertanto i grattacieli non ricadono più nella gestione di ARER e la
loro proprietà è oggi in capo al Comune di Aosta.
ARER, però, informalmente ha di fatto riportato le segnalazioni
che vengono fatte dagli abitanti attorno ai grattacieli su
eventuali utilizzi impropri di quelle che dovrebbero essere delle
case non più utilizzabili e quindi chiuse, e noi anche, come
Assessorato, abbiamo sentito il Comune di Aosta, al quale abbiamo
chiesto una relazione. Il Comune di Aosta ci ha chiaramente detto,
però, già in prima istanza, che è continuo il monitoraggio da parte
della Polizia locale delle paratie e della recinzione che è stata
posta attorno agli stabili. Tra l'altro, queste case ad oggi non
risultano assolutamente più fornite di qualsiasi minima utenza, per
cui non c'è più l'energia elettrica, l'acqua e il gas. Ci faranno
sapere, a breve, se in questo momento a loro risultano occupazioni
abusive di questi spazi sui quali stanno mantenendo un'alta
attenzione.
Presidente -
Replica il consigliere Manfrin.
Manfrin (LEGA VDA) -
La ringrazio, Assessore, per la sua
risposta; devo in parte contravvenire a quanto lei ha esposto in
premessa, ovvero che non risultano casi di occupazione abusiva. Ho
invece documentato in questo Consiglio, così come in altre sedi,
puntuali occupazioni abusive di alcuni alloggi di edilizia
residenziale pubblica, alcuni addirittura che qualcuno voleva
risolvere mercanteggiando con le persone che avevano occupato
abusivamente gli alloggi, ma questa ormai è storia.
Lei giustamente fa riferimento alla situazione attuale; io le ho
segnalato un paio di situazioni: in una lei mi dice che è stato
posto in essere un intervento anche con i Servizi sociali e quindi
in parte mi dà ragione; io poi comprendo, per ragioni di Stato, che
lei debba dire che non è così, ma, effettivamente, quell'alloggio
che lei ha detto, e parliamo della situazione di Châtillon, è
occupato abusivamente da una persona che ha un legame di parentela
con un assegnatario presente all'interno dello stesso condominio, e
purtroppo quest'occupazione è stata resa anche pericolosa dal fatto
che i lavori di efficientamento energetico hanno rimosso i divisori
fra balconi. Questa persona, oltre ad avere occupato e dormire
saltuariamente in quest'alloggio, ha addirittura aggredito i vicini
con lanci di acido muriatico, con aggressioni alle strutture, alle
porte, alle finestre, con danneggiamenti e quant'altro.
Ora, che si dica che non c'è un'occupazione perché nel momento
in cui si è andati non c'era la persona e non è stata trovata la
persona in casa, è un po' limite.
Quello che però voglio prendere di positivo è quello che ha
detto lei, Assessore, ovvero il fatto che si sia presa in carico la
questione e che sia stata fatta una diffida formale da parte di
ARER (Azienda Regionale Edilizia Residenziale) al nucleo che
risiede regolarmente invece all'interno, in maniera che rimanga a
testimonianza e soprattutto che serva da esempio per evidenziare
che non si possono occupare gli alloggi, e soprattutto che, se ci
sono problemi familiari, questi vanno risolti in famiglia e non
vanno risolti molestando gli altri assegnatari dei condomini.
Per quanto riguarda invece i grattacieli, lei mi ha dato una
notizia interessante, nel senso che i grattacieli erano divisi come
proprietà, uno per quanto riguardava la proprietà direttamente del
Comune di Aosta, l'altro per quanto riguardava invece la proprietà
direttamente di ARER. Da quello che sapevo, c'è stato un
aggiornamento rispetto alla presa in carico per lo smantellamento
dei grattacieli, ma non ero a conoscenza del fatto che anche la
proprietà, a quel punto, cambiava; infatti, io ero convinto che
fosse semplicemente la presa in carico per quanto riguarda lo
smantellamento.
Detto questo, il problema rimane, cioè il fatto che lei dica che
se ne prende carico il Comune di Aosta mi preoccupa grandemente,
vista la capacità del Comune di Aosta di riuscire a sbagliare
qualsiasi cosa faccia. Questo è un problema grosso ed è una grossa
criticità che lei solleva e quindi non mi fa dormire sonni
tranquilli.
Queste presenze non fanno dormire sonni tranquilli neanche ai
vicini di quei condomini che mi hanno invitato: sono andato in
orari serali a verificare di persona e ci sono numerose luci che si
vedono in quel grattacielo, proprio in orario serale, e questo
significa che qualcuno va lì a dormire regolarmente e occupa
diversi alloggi.
Le dirò di più: da quello che mi è stato riferito, pare che le
utenze, soprattutto quelle che riguardano non tanto l'energia
elettrica e il gas, ma l'acqua, pare non siano mai state chiuse. Le
persone che hanno fatto il sopralluogo all'interno di quel
grattacielo mi hanno riferito anche che le utenze relative
all'acqua sono ancora aperte e quindi le persone che abitano
vicino, giustamente, si chiedono - e me lo chiedo anch'io - chi
paga quelle utenze.
Ancora: proprio il giorno prima dell'inizio del nostro
Consiglio, lunedì, sono passato davanti ai grattacieli e ho visto
un bel cartello con scritto: "Locali sottoposti a sequestro da
parte dell'autorità giudiziaria"; il cartello è messo proprio sulla
cancellata e sulla palizzata, il che significa che c'è stato un
intervento di Polizia all'interno del grattacielo e evidenzia che
le occupazioni ci sono state e che, addirittura, sono state
commesse delle azioni all'interno di quella struttura che hanno
interessato gli organi preposti al controllo di questi
fenomeni.
Mi auguro che questo possa portare ad una "liberazione" dei
grattacieli, ma la ringrazio per aver chiesto una relazione al
Comune di Aosta; relazione che, mi auguro, vorrà condividere anche
con il Consigliere che l'ha interrogata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK