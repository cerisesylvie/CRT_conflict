Consiglio Regionale della Valle d'Aosta - Oggetto del Consiglio n. 1166 del 20 dicembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1166 del 20 dicembre 2019 - Resoconto
OGGETTO N. 1166/XV - Convalida dell'elezione del
neo-consigliere Alessia Favre e giuramento.
Rini (Presidente) -
Ci sono altri? Colleghi, chi intende
prendere la parola, per cortesia, si prenoti, sennò diventa
imbarazzante quest'attesa senza prenotazioni; se non ci sono
richieste, passiamo al punto n. 1, alla prima votazione. Prima di
porre in votazione la convalida delle elezioni della nuova
consigliera Alessia Favre, chiedo se ci sono richieste per
dichiarazioni di voto. Ha chiesto la parola il collega Vesan.
Vesan (M5S) -
Noi siamo qui in quest'aula oggi con un
Consiglio straordinario per discutere di un atto indifferibile e
urgente che riguarda la sostituzione dei Consiglieri indagati per
voto di scambio politico mafioso con la 'ndrangheta. La 'ndrangheta
è l'associazione criminale più importante del mondo, è l'unica
mafia presente in cinque continenti, ha un giro di affari di 53
miliardi di euro all'anno e ha 60.000 affiliati. Per dare un'idea
dell'ordine di grandezza, adesso citerò il nome di un'impresa che
cito solo per dimensioni e non certo come... collegamento: la Coca
Cola Company ha lo stesso numero di dipendenti e la metà del
fatturato. Come li fa i soldi? Da un'indagine del 2008 uscita sul
"Sole 24 ore" 27 miliardi del proprio giro di affari li fa grazie
alla droga, se nei bagni delle nostre scuole alcuni ragazzi provano
sostanze stupefacenti, è grazie alla 'ndrangheta; 10 miliardi li fa
grazie agli appalti truccati nei confronti delle pubbliche
amministrazioni, all'estorsione, all'usura. Se qualcuno della
'ndrangheta riesce a mettere le mani sugli appalti, è perché
qualcuno non fa abbastanza attenzione, ma è di questo che vivono,
oltre questo altri 3 miliardi circa li fanno con il traffico di
armi; è la 'ndrangheta che rifornisce le guerre in tutto il mondo
ed è la 'ndrangheta che rifornisce i terroristi che fanno
attentati; è la 'ndrangheta, che, in associazione con altre mafie,
come quella albanese e quella nigeriana, si occupa della gestione
del racket della prostituzione e scambia cocaina con ragazze che
arrivano da altri Paesi per prostituirsi anche qui da noi in Valle
d'Aosta. Questa è la 'ndrangheta, quella che qualcuno qui vuole far
passare spesso e volentieri per "quattro Calabresi con un
furgoncino". Noi oggi ci siamo riuniti per un atto ritenuto
indifferibile e urgente, per noi l'argomento indifferibile e
urgente non è l'occupazione delle poltrone, non è nemmeno la
discussione su altri punti sulla gestione dei soldi della Regione.
La gestione dei soldi della Regione di cui vogliamo discutere è la
certezza che questi soldi non passeranno per le mani della
'ndrangheta. Che cosa fa questo Consiglio per la lotta alla
'ndrangheta? Fa un Consiglio straordinario per integrare i
seggiolini mancanti, fa ulteriori Consigli straordinari per
approvare il bilancio e chi parlerà della 'ndrangheta? Boh, chi
sarà dopo.
Cosa ha fatto il Movimento Cinque Stelle in quest'ambito? Il
Movimento Cinque Stelle discute con tutte le altre forze politiche
di quest'Aula chiedendo l'approvazione di leggi che escludono i
condannati. Il Movimento Cinque Stelle ha discusso con ogni forza
politica disposta a valutare la formazione della maggioranza
chiedendo che nessun condannato avesse una carica apicale; il
Movimento Cinque Stelle ha chiesto a tutti prima e poi con apposita
proposta di legge la preferenza unica e, per fortuna, questa è
passata, abbiamo richiesto anche nei Comuni e lì invece nessuno in
quest'Aula ha pensato che potesse avere un valore.
Da quando siamo qui chiediamo trasparenza negli atti e nei
contratti pubblici sentendoci rispondere che è la
privacy
che lo vuole, come se l'atto indifferibile e urgente per quest'Aula
fosse la privacy; chiediamo e discutiamo su trasparenza e
correttezza negli incarichi nelle partecipate, quelle partecipate
che continueranno a essere governate dagli stessi incaricati che ci
sono anche andando al voto, anche approvato il bilancio, anche su
questo le risposte sono: "siete voi che siete dei malpensanti".
Siamo arrivati sempre da questi banchi a chiedere che la Regione si
costituisse parte civile in un processo contro la 'ndrangheta e
quest'Amministrazione non è stata capace di farlo. Io non so che
cosa vogliamo fare per lottare per la 'ndrangheta, se
l'Associazione Libera ce la fa a costituirsi parte civile e
l'Amministrazione della Regione Valle d'Aosta no. Noi cerchiamo di
operare in una direzione che vada per lottare contro
l'infiltrazione della criminalità organizzata per approfondire gli
argomenti, per conoscerla meglio, per sapere tutto quello che
succede prima di votare e decidere qualcos'altro, chiediamo il
rispetto della legalità, chiediamo il rispetto della trasparenza
dell'Amministrazione. Noi chiediamo la tutela delle Istituzioni di
cui facciamo parte, ma non la tutela dalle voci che escono fuori e
dalle dichiarazioni di presenza in 'ndrangheta, noi vogliamo la
tutela dalle infiltrazioni criminali, atto nei confronti dei quali
in quest'Aula nessuno muove il dito.
Pertanto, il Movimento Cinque Stelle, non ritenendolo
assolutamente un atto indifferibile e urgente, perché quest'Aula
deve occuparsi di qualcos'altro in questa situazione, si asterrà da
qualunque voto di surroga.
Presidente -
Altre richieste? Siamo in dichiarazione di
voto, la parola alla collega Morelli.
Morelli (AV) -
Intervengo in quest'aula di Tribunale, in
questo clima da inquisizione, perché questo mi pare che sia oggi
quest'aula, è molto facile sparare e urlare, molto più difficile è
cercare di mantenere la calma e un atteggiamento istituzionale
rispettoso.
Collega Vesan, l'inammissibilità della costituzione di parte
civile della Regione è da ricercarsi nei profili formali
riguardanti la modalità di presentazione della dichiarazione che
avrebbe dovuto essere eseguita dal Presidente della Regione con la
sua presenza. Questa è la motivazione, credo che ne siamo tutti
amareggiati e scioccati, è già stato spiegato che gli effetti del
provvedimento si limitano alla fase attuale dell'udienza
preliminare e non avranno conseguenze sulle successive fasi
procedimentali, verrà acquisita non appena possibile la
documentazione per poter approfondire ed essere puntuali. Pare però
che, per quanto riguarda alcuni imputati, in particolare Bruno
Nirta, non vi sarà preclusione in merito alla costituzione di parte
civile della Regione; questo per quanto riguarda la costituzione di
parte civile.
È evidente che è nostro preciso dovere in questo momento
procedere in tal senso per tutelare l'Istituzione, che va mantenuta
ben distinta dalla posizione di tutti coloro che anche solo a
livello di immagine ne hanno in qualche modo leso l'onorabilità. Le
responsabilità sono personali e alle singole persone interessate
vanno ricondotte, bene hanno fatto i nostri colleghi a dare le
dimissioni, non è cosa scontata, non era obbligatorio,
ricordiamolo, hanno rassegnato volontariamente le loro dimissioni,
non succede sempre. Questo non toglie, ahimè, l'amarezza profonda
che tutti noi proviamo nel vedere pesantemente infangato il buon
nome e la credibilità della nostra Regione, sbattuta in prima
pagina su tutti gli organi di informazione, resa oggetto di scherno
dai suoi detrattori che oggi hanno gioco facile nel criticare il
nostro autogoverno, le nostre prerogative. Oggi è molto facile
urlare contro, ma noi crediamo che si debba reagire. La Valle
d'Aosta è fatta di persone perbene, che siedono anche in
quest'Aula, che hanno a cuore il bene della comunità e che per
questo lavorano tutti i giorni.
Non è il tempo dell'autocommiserazione oggi o di essere deboli
di fronte agli attacchi, anche se tutto sembra irrecuperabile,
qualche volta si ha l'impressione che la gente per strada guardi
con il sospetto che tutti siamo colpevoli, senza fare distinzione
tra maggioranza, opposizione, Giunta o Consiglieri. Oggi dobbiamo
reagire con umiltà ma anche con serietà e fermezza convinti che
sulle macerie si può e si deve ricostruire; l'ingresso in Consiglio
regionale di quattro figure nuove, due donne e due uomini giovani,
motivati, che provengono dagli Enti locali, dai Comuni, che hanno
messo a disposizione dei loro concittadini le loro competenze, il
loro impegno è un buon segnale. Poco importa la loro collocazione
politica o per quanto tempo siederanno in quest'Aula, sono quattro
persone apprezzate per ciò che fanno. Non voglio ricordare che, per
poter procedere, è necessario ricomporre il
plenum
del
Consiglio regionale, ma è questo che va fatto. Le persone in
questione hanno il diritto di entrare in quest'Aula, lo sappiamo
tutti - poi ne approfittiamo per fare il nostro
show
in
Consiglio... - e sappiamo tutti che è un'anomalia il fatto che
dobbiamo votare a favore, contro, o astenerci nel merito delle
persone quando le verifiche sono state fatte, è un diritto per
queste persone entrare e sedere in Consiglio regionale. A tutti
loro il nostro augurio più sincero di un buon lavoro.
Dalle ore 16:17 assume la Presidenza il vicepresidente
Farcoz
.
Farcoz (Président) -
La parole au collègue Barocco.
Barocco (UV) -
Come ho detto la scorsa seduta, senz'altro
è una seduta non facile, intervenire in aula per queste
questioni... però penso che si debba e ci si debba attenere a
quello che stiamo facendo: la surroga di Consiglieri nostri
colleghi che hanno dimissionato. Ripeto che non è un gesto
scontato, sembra sempre scontato poi, quando capita, diciamo: "ma
dovevano farlo", non è così. Questo clima mi pare un clima pesante,
ma non previsto. Le classi politiche oggi si sono confrontate, è
una disaffezione... e, come ho detto l'altra volta, probabilmente,
non probabilmente... ci sono dei colpevoli, i nostri atteggiamenti
hanno fatto sì che i nostri concittadini abbiano questo senso di
non fiducia nelle proprie Istituzioni e nei loro rappresentanti, i
Tribunali sono fatti per giudicare, come ho detto, chi crede nella
giustizia attenderà queste pronunce.
Solo un breve accenno sulla mancata costituzione di parte
civile: è vero, ci sono dei problemi di ordine formale, ma con ogni
probabilità il clima che si era creato in quei mesi, in quei giorni
e il coinvolgimento di certe persone non ha agevolato la
costituzione di parte civile, penso che questo si debba dire anche
in quest'aula.
Io chiedo un'assunzione di responsabilità da parte di tutti i
Consiglieri nel surrogare questi nostri colleghi, o aspiranti tali,
perché è un atto dovuto che questo Consiglio penso sia nelle
condizioni di attuare in tutta tranquillità. Penso che, come ho
detto altre volte, qui ci siano le intelligenze e le capacità per
ripartire e per cercare di dare delle risposte; il nostro Tribunale
saranno le elezioni; su questo vedremo come ci comporteremo e come
ci si comporterà nei prossimi tempi, noi abbiamo - lo ripeto - da
approvare un bilancio, mi sembra che ce ne stiamo dimenticando in
questi pochi minuti di questo dibattito. Se non vogliamo bloccare
la Valle d'Aosta e dare l'ennesimo esempio di non serietà, di non
amministrazione, dobbiamo procedere alla surroga, sennò rischiamo
di bloccare la nostra Regione facendo un danno a tutti i
Valdostani, lo ripeto, questo è un appello da parte mia e del
nostro gruppo di cercare di mettere quest'Assise nelle condizioni
di lavorare e di non fare oggi un ennesimo atto che - permettetemi
di usare una parola forte - demolisca la credibilità ulteriormente
di quest'Assemblea. Questo mi sentivo di dire e con questo chiedo e
annuncio il voto favorevole del nostro gruppo.
Président -
La parole au collègue Marquis.
Marquis (SA) -
Oggi, com'è già stato ricordato, a seguito
dei fatti molto tristi che sono accaduti nelle scorse settimane,
siamo chiamati a discutere della surroga dei colleghi che hanno
rassegnato le loro dimissioni, anch'io, come chi mi ha preceduto,
voglio sottolineare che sono state delle dimissioni a fronte di
accuse pesanti, ma delle dimissioni assolutamente di carattere
volontario, che abbiamo apprezzato all'interno della maggioranza,
ma sicuramente lo sottolineo e lo ribadisco: non è così in Italia
che funziona, abbiamo dei Parlamentari oggetto di indagini
gravissime che militano nei partiti di carattere nazionale che non
danno le loro dimissioni. Pertanto non accetto strumentalizzazioni
da parte dei rappresentanti di partiti nazionali in quest'aula!
Io credo che in questi ambiti non esista il bianco e il nero,
cari colleghi, quando si parla di etica e di morale, esistono molte
sfumature su cui ci sono delle interpretazioni da dare che
rientrano nella soggettività e non è facile avere una visione
univoca. L'unica definizione che dovrebbe essere oggettiva è
l'espressione degli organi della giustizia, rimango, francamente,
allibito di fronte a certi comportamenti dove si sente pronunciare
da alcune forze politiche un plauso alla giustizia inquirente senza
attendere il pronunciamento definitivo del tribunale, quando la
giustizia tocca gli altri. Non più tardi di stamattina ho sentito a
Aosta qualcuno che accusava pesantemente la giustizia, si affermava
che non funziona, che sperpera denari degli italiani. Questo però
quando sono loro oggetto di interesse della giustizia... questa
credo sia ipocrisia pura e che è altrettanto da condannare sia
sotto il profilo etico che sotto il profilo morale.
A chi dice di aver ricevuto 732 baci (voti) io posso dire di
averne ricevuti 1333, che profumano della stessa essenza dei suoi,
collega Pulz, e mi fa specie che chi rappresenta un movimento dove
nel proprio acronimo ci sta la scritta: "Diritti e Uguaglianza"
manchi di rispetto. Il rispetto deve essere un'attitudine
riconosciuta a tutti, perché io non mi permetto di dare dei giudizi
su come si comportano gli altri, però non possiamo neanche prendere
lezioni da lei, collega. Lei deve smetterla di distribuire patenti
spregevoli a tutti, si attenga ai comportamenti del reciproco
rispetto dentro l'aula, perché non è che deve fare delle allusioni
nell'indicare dei colleghi, dicendo che i loro voti puzzano e che i
suoi invece sono tutti profumatissimi.
Quanto alla questione della surroga, mi preme sottolineare che
lo dice la legge: è un atto dovuto perché occorre dare la
possibilità a chi deve subentrare a chi si è dimesso di esercitare
un proprio diritto.
Credo, cari colleghi, che, sotto questo profilo, da parte nostra
ci sia questa responsabilità da mettere in campo soprattutto in
quest'aula e mi spiace constatare il passo indietro che è stato
fatto oggi rispetto all'ultimo Consiglio, dove mi sembra che era
stato apprezzato da parte di tutti un comportamento consono alla
situazione che stiamo vivendo nella consapevolezza di dover cercare
di dare sostegno e credibilità, per quanto possibile, alla nostra
Istituzione e alla nostra Regione.
Ritengo sia importante da parte nostra continuare, se è
possibile, in questa direzione e per questa ragione e per le altre
che ho detto prima annuncio da parte mia personale, come
rappresentante del gruppo Stella Alpina, di votare con favore alla
surroga dei colleghi che saremo chiamati a votare fra poco.
Président -
La parole à la présidente Rini.
Rini (PNV-AC-FV) -
Molto rapidamente in dichiarazione di
voto, non entro nel merito di altre considerazioni, qui si chiede
di esprimerci sulla dichiarazione di voto della convalida dei
colleghi che oggi io ringrazio che hanno comunque accettato in
questa delicatissima fase della storia della politica valdostana di
assumersi questa responsabilità.
Non entriamo nel merito delle singole persone, mi dispiace non
condividere un passaggio del collega che apprezzo molto ma non
condivido il passaggio del collega Vesan, quando dice che l'atto
che votiamo oggi non è indifferibile e urgente; per me, per noi del
Front Valdôtain esiste solo un atto in questo momento indifferibile
e urgente: il bilancio della Regione Autonoma Valle d'Aosta, lo
aspettano i Comuni, lo aspettano le imprese, lo aspettano i
cittadini che guardano con estrema preoccupazione, con estrema
tristezza quello che sta accadendo in quest'Aula.
Credetemi c'è una comunità e tutti noi credo che l'abbiamo
testato in questi giorni al di là dell'appartenenza politica, mi
permetto di non condividere quello che diceva il collega Vesan
perché l'atto di oggi, ovvero della ricostituzione del
plenum
dell'Assemblea, è un atto propedeutico e necessario
alla discussione e all'approvazione di un bilancio. Non è vero che
non è un atto indifferibile e urgente, è un atto necessario, senza
entrare nel merito con un senso di responsabilità che abbiamo tutti
assunto nel momento in cui siano stati eletti. Io ricordo ancora
l'emozione del primo giorno quando in quest'aula giurammo la
fedeltà al nostro Statuto, alla Costituzione italiana. Io credo che
abbiamo il dovere di essere seri in questo momento, per essere
seri, non possiamo mettere in ginocchio la nostra Regione ancor più
di quanto già lo sia in queste giornate, io ve lo dico con il cuore
in mano: io non mi sento di prendermi la responsabilità di creare
una paralisi di questo tipo, voglio camminare per le strade della
mia città, della mia regione con la testa alta e non voglio dovermi
vergognare di scelte magari per un mero tornaconto personale o
partitico politico.
Con questa premessa, con questo senso di responsabilità noi del
Front Valdôtain, ovviamente con la rappresentanza mia in quest'Aula
votiamo la surroga dei colleghi e chiediamo davvero - cosa che ho
fatto l'altra volta anche nella qualità di Presidente del Consiglio
- a ognuno di voi di saper andare al di là dello steccato del
proprio partito, di mettersi una mano sulla coscienza e di pensare
che c'è la Valle d'Aosta che sta aspettando delle risposte e queste
risposte devono venire dall'approvazione di un bilancio. Io quindi
rinnovo l'invito che ho fatto la volta scorsa: tutti devono saper
fare un passo verso gli altri e saper mettere in discussione anche
quell'atto per trovare le convergenze più ampie possibili su quel
documento così importante.
Come ho detto prima, con questo senso di responsabilità noi
voteremo a favore.
Président -
La parole à la collègue Pulz pour la
déclaration d'intention.
Pulz (ADU VDA) -
Ambiente Diritti e Uguaglianza Valle
d'Aosta - che da oggi, grazie al collega Marquis, si chiamerà per
gli amici ADUR, perché per noi il rispetto è un grandissimo valore
- annuncia, a conclusione di tutta la precedente analisi, il suo
voto di astensione per le quattro surroghe, rinnovando l'invito a
tutti i Consiglieri a dimettersi subito dopo la necessaria
approvazione del bilancio all'unico scopo di evitare l'esercizio
provvisorio e quindi di rallentare o, peggio, bloccare l'attività
dei Comuni, delle
Unités
, dei vari Enti e di tutta
l'Amministrazione regionale e di mettere in fondo in difficoltà
buona parte della cittadinanza.
Il motivo dell'invito non crediamo che richieda ora ulteriori
lunghe spiegazioni, ribadiamo solo che è l'intero Consiglio a
essere delegittimato nel suo insieme, quell'insieme che noi, di
fatto, costituiamo: questo perché non siamo in grado di distinguere
quali siano i voti infiltrati dalla 'ndrangheta e la Comunità
valdostana tutta nel suo insieme, perché anche la Comunità è da
molti anni un insieme e quindi ne è responsabile tutta quanta e non
certo solo quella calabrese, vuole espellere dal suo corpo
qualsiasi forma di controllo criminale, di pressione e in
definitiva di schiavitù, per diventare finalmente più giusta e più
libera come chiedono i nostri giovani che ci guardano e si
interrogano.
Presidente -
Collega Rini, volevo solo precisare alla
collega Pulz ma a tutta l'Aula, che se non si ricostituisce il
plenum
di questo Consiglio, non può essere approvato il
bilancio. La parola alla collega Rini.
Rini (PNV-AC-FV) -
Proprio per dire questo, io vorrei che
fosse chiara la nostra posizione, chi oggi si astiene su questa
votazione non permette al bilancio di arrivare in quest'aula e
ognuno si deve assumere questa responsabilità.
Presidente -
La parola al collega Aggravi.
Aggravi (LEGA VDA) -
Sì, per mozione d'ordine chiedo una
sospensione.
Presidente -
La sospensione è concessa.
La seduta è sospesa dalle ore 16:35 alle ore 16:49 e alla
ripresa dei lavori riassume la Presidenza la presidente
Rini.
Rini (Presidente) -
Ha chiesto la parola il collega
Restano.
Restano (GM) -
Nel corso di questi 7 anni circa di
presenza in Consiglio abbiamo, ahimè, più volte affrontato la
questione delle surroghe; in tali occasioni, in vesti diverse, mi
sono sempre espresso nella stessa maniera. Anche questa volta,
coerentemente con il mio comportamento, continuerò a votare a
favore delle surroghe, a mio modesto avviso, non ho alcun titolo
per giudicare perché qua noi non dobbiamo giudicare, si tratta sì
di esprimere un voto ma alla luce di verifiche fatte dal Tribunale
e dagli uffici cui compete questo compito.
Nutro qualche dubbio sul fatto che questo voto sia determinante
o meno per l'approvazione del bilancio, perché se non viene
surrogata una persona, ci sarà la successiva, quindi non credo che
il voto che esprimo in questa occasione sia giustificato dalla
necessità improrogabile di approvare il bilancio. Io ritengo
comunque che non approvare il bilancio non sia una cosa da prendere
in considerazione e ritengo, come ho detto prima - altresì e
coerentemente da parte mia, e lo farò anche per chi dovrò votare in
seguito, ho ulteriore motivazione - debba avere la possibilità di
esprimere la propria opinione all'interno di questo Consesso,
quindi voterò a favore della surroga.
Presidente
- Altri? La parola al presidente Testolin.
Testolin (UV) -
Credo che qualche precisazione vada
fatta, sia corretto farla anche se, alla luce della dichiarazione
di Restano, credo che ci sia uno scompiglio generale all'interno di
quest'Aula, ma soprattutto va sottolineato chi si dichiara disposto
a fare delle cose a disposizione dell'Amministrazione, ma non tanto
dell'Amministrazione di per sé, ma della popolazione, di una
Regione, per dargli la possibilità di non cadere in un baratro che
potrebbe essere la non approvazione di un bilancio... Mi sono
permesso di farmi scrivere dagli Uffici quelle che potrebbero
essere le conseguenze di un blocco, di una paralisi
dell'Amministrazione regionale per quello che riguarda le questioni
di tutti i giorni: dagli stipendi, al trasferimento, alla
possibilità di fare i bilanci dei Comuni, alla possibilità di
approvare delle graduatorie, alla possibilità di garantire dei
posti di lavoro a chi si trova in situazione di disagio. Ebbene,
questo preoccupa, preoccupa che qualcuno all'interno di quest'Aula
non abbia precisi i meccanismi di un lavoro che dovrebbe conoscere
se vuole portare a favore dei cittadini una sua idea e un suo
percorso.
Penso che in questo momento chi si vanta o di non voler votare o
di esprimere un voto palese per mettere a disagio qualcuno, per non
far entrare in quest'Aula qualcuno che di responsabilità ha ancora
voglia di assumersene... perché qualche volta è facile da certe
posizioni pensare di poter dire tutto quello che si vuole e di
tacciare chi cerca di amministrare nella maniera più corretta
possibile, nella maniera più attenta possibile di inefficienza, di
inefficacia, di incapacità... o chi si prende la briga di voler
sempre imputare agli altri delle responsabilità e non è in grado
invece di prendersi le sue, penso, che vada sottolineato in questo
contesto, in questo momento particolare. Infatti ci sono situazioni
che impongono di assumere con serietà e responsabilità determinati
atteggiamenti, determinate scelte, che sono scelte propedeutiche
esclusivamente a dare delle risposte a chi fuori da quest'Aula ci
ha dato il voto, che ha dato il voto tanto a chi è oggi a
governare, quanto a chi siede oggi a cercare di trovare delle
soluzioni con chi governa per migliorare le decisioni
collettive.
Credo che in questo momento chi si trova a gestire questa
situazione molto difficile, che nessuno vorrebbe o ha avuto nel
tempo voglia di creare o di vivere... però ci si trova e quindi,
nostro malgrado, bisogna provare a gestire un percorso molto
difficile, un percorso per il quale bisogna analizzare il problema,
cercare dei chiarimenti e cercare una reazione che possa dare le
giuste risposte. Per quanto riguarda il percorso che è stato
tracciato da qualcuno di voi in merito anche alla non costituzione
in giudizio, ognuno di noi qua si porta a casa delle responsabilità
che sono in questo momento da affrontare, allora le si cerca di
affrontare con il massimo dell'impegno, con il massimo della
serietà come si è fatto fino adesso, perché, credetemi, chi deve
gestire la cosa pubblica deve avere anche la forza di traguardare
il domani e di trovare quei giusti compromessi per dare le risposte
al momento giusto. Dare le stesse risposte un mese in ritardo
vorrebbe dire farsi del male non solo come Amministrazione ma come
Regione tutta intera, perché le problematiche che si innestano con
l'impossibilità... almeno mettiamoci in grado di andare a discutere
un bilancio tra 3-4 giorni perché se non facciamo questo passo, si
avrà l'impossibilità di gestire amministrativamente, perché poi i
problemi sono quelli di tutti i giorni, di trovare il percorso per
trovare le risposte, per dare i finanziamenti, per creare tutti
quei passaggi e meccanismi con i quali giornalmente ci confrontiamo
e ci scontriamo per poter dare le giuste attenzioni a chi presenta
delle istanze, a chi lavora, a chi vuole e deve avere il proprio
stipendio. Ebbene, penso che sia emersa oggi in quest'Aula la poca
attenzione a dei percorsi di lavoro, che dovrebbero essere ben
chiari a chi è in quest'Aula e a un discorso di responsabilità che
qualcuno si vede non vuole portarsi a casa e che è condannabile al
di là di come vada a finire questo percorso.
Presidente -
Altri? La parola al collega Sammaritani.
Sammaritani (LEGA VDA) -
Come molti dicono quando fanno
questi interventi, non volevo parlare, in effetti non volevo
parlare ma, dopo l'intervento del Presidente Testolin, è doveroso
parlare perché io gioco a tennis e, quando uno ti tira la palla
all'altro, l'altro o non la tira più di là e si arrende o la
rilancia di nuovo. Qui si parla del senso di responsabilità,
eccetera, forse bisognerebbe parlare di altri concetti, perché qui
non abbiamo ancora capito, tra l'altro, visto che queste dimissioni
che sono state foriere di tutto quello che sta succedendo adesso
non sono dovute alla morte di qualcuno, avevo già detto a gennaio
una cosa del genere, o perché qualcuno è stato arrestato, c'è
qualcuno che si è dimesso volontariamente. Poteva anche non farlo,
lo avete detto voi, lo sappiamo tutti perfettamente, forse visto
che il motivo per cui si sono dimessi non è probabilmente... non
sappiamo esattamente le date perché non ce l'hanno ancora detto, ma
forse è da parecchio che queste cose erano in piedi, è da parecchio
che queste persone sapevano di essere in quella condizione e quelle
persone erano Assessori, Presidente di questa Regione. Forse allora
si dovevano preoccupare loro di non arrivare a dicembre quando si
deve approvare un bilancio e dimettersi in quel momento e creare
questa situazione, quello è il senso di responsabilità, non quello
che adesso dite di noi! Siamo perfettamente responsabili e
coerenti, faremo quello che abbiamo sempre fatto fin da gennaio e
diremo che se una maggioranza non è più maggioranza, non ha più
neanche i voti per surrogare coloro che si dimettono di quella
maggioranza, allora non è più un Governo attendibile, non è più un
Governo credibile, si deve dimettere, non lo state facendo, state
tirando a campare ancora una volta: ecco la vera verità, è questo
che i cittadini valdostani devono sapere, non che voi siete
responsabili e noi no!
Presidente -
Altri? Colleghi, possiamo mettere in
votazione? Ha chiesto la parola il collega Bertin.
Bertin (RC-AC) -
Con le dimissioni del Presidente della
Regione, come previsto dalla legge, cade il Governo e si apre una
crisi politica, noi siamo in questa fase, le maggioranze sono
funzionali a un Governo, se non c'è un Governo, non c'è una
maggioranza, qui si continua a ripetere in modo, secondo me,
strumentale una cosa che non corrisponde alla realtà dei fatti.
Detto questo, riprendendo un po' quanto si è discusso finora,
credo che oggi oltre alla scandalosa notizia del fatto che la
Regione non si è potuta costituire parte civile al processo a
Torino... credo sia una cosa estremamente grave, per molto tempo in
altre occasioni ho chiesto la costituzione di parte civile e per
varie ragioni non si è potuto o voluto, questa volta mi pare ci
fosse la volontà, peraltro addirittura nominando un avvocato che si
diceva essere un esperto in materia... alla fine non si è riusciti
a costituirsi. Mi auguro che la parcella dell'avvocato, se le
responsabilità saranno quelle che traspaiono in questi giorni dai
giornali, non venga assolutamente pagata, che magari ci spieghi...
chiunque ci spieghi in qualche modo per quale ragione non si è
riusciti a costituirsi parte civile come Regione: un atto che era
simbolico, ma non solo e che ci ha fatto fare l'ennesima brutta
figura.
Oggi ci troviamo in una situazione di crisi politica a fine anno
con una necessità di approvare un bilancio, questo è già stato
detto e non lo ripeto, da qui anche l'urgenza di permettere al
Consiglio regionale di approvare quest'atto e di concludere almeno
dal punto di vista amministrativo un percorso che non blocchi tutta
l'Amministrazione. L'atto di convalida è in parte funzionale a
questo e c'è anche un altro aspetto: i quattro "subentranti",
chiamiamoli così, se si va a vedere, non hanno delle responsabilità
dirette riguardo a questa ultima vicenda o ad altre questioni che
riguardano rapporti legati al processo elettorale diciamo così.
In passato mi sono astenuto quando vi erano persone in qualche
modo coinvolte in meccanismi che andavano... come dire? a
condizionare il processo elettorale, in questo caso le quattro
persone che subentrano oggi dalle carte non risultano in questa
condizione e sia chiaro non avrei votato un'altra surroga... non
sto a essere più chiaro di così... lo sappiamo, ve l'ho detto già
subito... mentre nel caso specifico al momento non compare nelle
carte nessuna particolare situazione, pertanto è una necessità di
dare di nuovo al Consiglio la piena validità e poter chiudere
quest'anno con un'approvazione del bilancio o quanto meno
provarci.
Presidente -
Per dichiarazione di voto, la parola al
collega Ferrero.
Ferrero (MOUV') -
Rapidamente, punto n. 1, abbiamo
appreso da questo dibattito che in pratica i cattivoni sono i
Magistrati che hanno fatto le indagini e che ne fanno di cotte e di
crude a destra e a manca, tra un po' io starei attento perché - e
lo dico ai giornalisti che sono su in piccionaia - poi sarà anche
il vostro turno, quindi occhio!
Io non ho ricevuto baci come ha ricevuto la collega Pulz e il
collega Marquis dagli elettori, io ho ricevuto un mandato che è
chiarissimo, nel mandato e nell'impegno che avevo preso la
legalità, l'onestà e il rispetto delle regole sono al primo posto
su tutto. Ho sentito parlare di crisi politica, magari fosse una
crisi politica, questa è una crisi democratica che stiamo
attraversando, è molto più grave, se qualcuno non se ne è accorto,
questo è gravissimo.
Come dicevo, cambierò anche la mia idea sui futuri osservatori
antimafia che verranno proposti e a chi eventualmente ripresenterà
questi progetti di legge, dirò che semplicemente se vuole
osservare, basta che giri la testa verso i banchi dei suoi colleghi
di maggioranza.
Presidente -
Ci sono altre richieste di intervento? Per
dichiarazione di voto? Poniamo in votazione colleghi. La votazione
è aperta. Possiamo chiudere la votazione.
Presenti: 31
Votanti: 18
Favorevoli: 16
Contrari 2
Astenuti: 13 (Aggravi, Distort, Gerandin, Luboz, Lucianaz,
Manfrin, Mossa, Nasso, Pulz, Russo, Sammaritani, Spelgatti e
Vesan)
Il Consiglio approva.
Il Consiglio ha convalidato l'elezione della Signora Alessia
Favre in qualità di Consigliere regionale, la invito a prendere
posto nel suo scranno.
Si dà atto che entra in aula la Signora Alessia
Favre.
Si procede ora al giuramento della nuova consigliera Favre
Alessia ai sensi dell'articolo 23 dello Statuto speciale e
dell'articolo 6 del Regolamento interno per il funzionamento del
Consiglio.
Do lettura della formula per il giuramento e invito la
consigliera collega Favre Alessia ad alzarsi: "
Giuro di essere
fedele alla Costituzione della Repubblica e allo Statuto speciale
per la Valle d'Aosta e di esercitare il mio ufficio al solo scopo
del bene inseparabile dello Stato e della Regione Autonoma della
Valle d'Aosta.
Je jure d'être fidèle à la Constitution de la
République et au Statut spécial pour la Vallée d'Aoste et d'exercer
mon mandat dans le seul but du bien inséparable de l'État et de la
Région Autonome de la Vallée d'Aoste".
Favre -
Je jure.
Il Consiglio prende atto.
Présidente -
Collègue Favre, voulez-vous prendre la
parole pour deux mots? C'est à vous la parole.
Favre -
Madame la Présidente, Mesdames les Conseillères
et Messieurs les Conseillers, je vous remercie de l'attention que
vous voudrez traiter à mes paroles. Il est inutile de cacher mon
état d'âme dû à la gravité du scénario politique qui s'est créé à
partir des derniers mois et tout particulièrement dans les
dernières semaines. Voilà pourquoi je me prépare à soutenir mon
rôle avec prudence et précaution, la situation générale le demande.
Je n'entre aujourd'hui pas sans des difficultés évidemment au sein
du Conseil régional comme celui qui sans avoir à parier la mer en
furie se retrouve malgré soi sur une plage évidemment ruinée après
une tempête peut-être tout à fait épuisé. Pendant le dernier
Conseil et celui en cours, des mots forts autant graves ont mis en
évidence la difficile situation et je m'aligne à ceux qui ont la
conviction que ce lieu a besoin de se racheter. La Vallée d'Aoste a
besoin de conscience, de pragmatisme à ce moment, élément que j'ai
l'intention à offrir à cette Assemblée et aux travaux qui me seront
demandés. Je précise qui est mon devoir d'être ici aujourd'hui
malgré un contexte général en grave difficulté. C'était dû en
cohérence avec mon parcours de militance, mais surtout pour le
respect des Institutions. C'est ici au Conseil qu'on doit faire et
parler de la politique, pas dans les bar, ni dans le
web
,
pas dans les défilés ou, pire encore, en cachette dans les cantines
secrètes, le seul lieu est ici.
Quando iniziai il mio percorso politico, questi erano i
presupposti, i presupposti non sono cambiati che sia per un giorno,
un mese o quelli che serviranno, rispondo oggi alla fiducia di chi
ha visto in me qualcuno di cui fidarsi per amministrare la Regione.
Guardo tuttavia a un quadro politico che è fortemente cambiato
rispetto al tempo che ormai sembra lontano, un quadro politico
deteriorato, lo dico come autonomista soprattutto, nella
consapevolezza che proprio i movimenti autonomisti avrebbero dovuto
fare di più e soprattutto avrebbero dovuto fare meglio. Non ho mai
nascosto i miei percorsi politici, i miei ideali, la mia
appartenenza e non ho intenzione di iniziare ora; per questo mi
sento di ammettere qui che tutti abbiamo fallito, abbiamo fallito
disgregandoci e non riuscendo poi a ricostruire, abbiamo fallito
non trovando il coraggio di sradicare fino in fondo radici malsane
di un albero che nel tempo ha avuto foglie che hanno continuato a
ingiallire. Ci siamo nascosti dietro un sentire nostalgico della
nostra autonomia senza ammettere che i tempi erano cambiati e non
siamo stati capaci affatto di modernizzare il nostro Statuto.
Abbiamo visto squadre cambiare, programmi alternarsi, in fondo mi
sento di dire che nessuno di questi ha completamente funzionato: da
un lato, non rispondendo pienamente alla volontà dell'elettore;
dall'altro, non trovando una sintesi tale da garantire una
stabilità anche numerica, una coperta troppo piccola, tirando da
una parte o dall'altra i piedi sono comunque rimasti scoperti.
In trasparenza e con l'onestà intellettuale che mi
contraddistingue, comunico di voler prendere del tempo per valutare
meglio le cose, entro oggi come cittadina, questo è il mio primo
momento come Consigliera regionale, ciò che ho visto in questi anni
è stato da fuori, non da questa sala, ho guardato la politica con
gli occhi del Valdostano e non con quelli dell'Amministratore. Non
intendo definire oggi la mia collocazione in quest'aula ma ci tengo
a rimarcare che ho condiviso percorsi e battaglie ideologiche con i
Consiglieri progressisti a cui va il mio totale rispetto, sono
stata eletta, tuttavia, come Union Valdôtaine Progressiste, un'UVP
che formalmente non esiste più in questo Consiglio Valle e questo è
un dato che per me necessita di valutazione. Iniziano oggi un
percorso altri Consiglieri autonomisti delle cosiddette "terze
file", in tal senso credo sia necessario qualche giorno di
valutazione ulteriore per comprendere meglio uno scenario che, come
ho ribadito, finora ho visto solo da cittadina.
Lasciatemi fare qualche brevissima ancora necessaria
considerazione di carattere amministrativo e politico:
l'approvazione del bilancio è passaggio fondamentale e urgente per
garantire continuità all'attività amministrativa, troppe volte
negli anni gli uffici e le strutture hanno subito lungaggini per
scelte non condivise dalla parte politica, troppe volte la non
governabilità ha causato difficoltà alle imprese, ai
professionisti, agli Enti locali. Ho sentito un appello alla
responsabilità, questo bilancio va approvato e va approvato subito,
mi hanno ferita le parole del Consigliere collega che ha definito
questo bilancio il bilancio della 'ndrangheta, questo bilancio è il
frutto di un lavoro condiviso con uffici, con strutture
dirigenziali dell'Amministrazione. Non sarà un bilancio perfetto, è
un bilancio di programmazione: ecco perché il mio voto sul bilancio
ci sarà, ci sarà il tempo per approfondire questioni di carattere
prettamente politico.
Un'ultima considerazione: il ritorno alle urne è l'unica strada
da percorrere per ridare una credibilità alla politica e ciò che
una parte di comunità giustamente indignata si aspetta, non abbiamo
più il tempo di aspettare i movimenti, che non sono stati capaci
finora di trovare una vera sintesi e per questo credo tocchi ai
singoli accomunati dagli stessi principi, seppur seduti qui in
schieramenti diversi, di dimostrare di essere coraggiosi e
lungimiranti al di là degli
slogan
di cui tutti noi ci siamo
riempiti le bocche in questi ultimi 10 anni. Si smetta di parlare
del bene della Valle d'Aosta e si proponga in brevi tempi un modo
consapevole, pragmatico e facilmente comprensibile per i cittadini,
un modo nuovo di fare pulizia nelle idee come nelle scelte delle
persone alle quali chiedere di impegnarsi per la comunità. Non
illudiamoci di spazzare via in pochi mesi dinamiche malate che
sappiamo esistere, ci vorranno anni per ricostruire una coscienza
collettiva che ritorni ad avere fiducia nelle Istituzioni e nella
politica tutta, troppo martoriate ma per farlo serve un segnale
ora, un segnale fatto di visione al futuro con una forte competenza
amministrativa ma anche fatto di umili passi indietro e rinunce da
parte di molti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK