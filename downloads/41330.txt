Consiglio Regionale della Valle d'Aosta - Oggetto del Consiglio n. 475 del 7 marzo 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
ISTRUZIONE PUBBLICA
Istituzioni scolastiche
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 475 del 7 marzo 2019 - Resoconto
OGGETTO N. 475/XV - Interpellanza: "Assegnazioni di risorse
professionali al Convitto "Federico Chabod" per garantire
assistenza ai ragazzi in età scolare".
Rini (Presidente)
-
Punto n. 23 all'ordine del
giorno. La parola alla collega Pulz per l'illustrazione.
Pulz (ADU VDA)
- Torniamo a parlare questa mattina del
Convitto regionale "Federico Chabod" o meglio questa volta, delle
sue cucine e del personale che vi dovrebbe lavorare per poter
sostentare gli oltre 500 ragazzi affamati dopo le lezioni mattutine
perché, come diceva il sommo Aristotele nella versione latina,
"
primum vivere deinde philosophari"
, cioè solo chi ha
soddisfatto i bisogni primari, tra cui quello essenziale del cibo,
può poi dedicarsi all'astrazione e quindi allo studio.
In vista dell'anno scolastico 2019/2020 il Convitto fa
registrare un deciso aumento delle domande di iscrizione, sia per
gli allievi semiconvittori che per i convittori; 60 domande da
parte dei semiconvittori restano in attesa di risposta, mentre 30
da parte dei convittori non potranno essere soddisfatte - questo lo
si sa già - per mancanza di posti letto, in attesa che vengano
realizzati i lavori di trasformazione del
Collège de
Saint-Bénin
, come da mozione approvata all'unanimità con nostra
grandissima soddisfazione dal Consiglio regionale mercoledì 6
febbraio 2019. Sono quindi in tutto oltre 90 le famiglie, tra cui
molte residenti nelle vallate laterali, che restano in attesa di
potersi organizzare in vista del prossimo anno scolastico, in
presenza, in particolare, di figli in età di scuola secondaria di
primo grado, cioè la cosiddetta fascia "pre-adolescenziale" più a
rischio, ed i genitori, e ormai anche di nonni, impegnati con il
proprio lavoro, che non riescono quindi a garantire assidua
presenza familiare.
Indipendentemente da questi problemi legati alla mancanza di
spazio, su cui questo Consiglio si è ampliamente confrontato fino
alla felice approvazione della nostra mozione, ci troviamo ora di
fronte all'urgenza di un quinto cuoco in organico, oltre ai quattro
già previsti, ma di fatto non tutti presenti a causa di
trasferimento o altre situazioni personali. Purtroppo un aspirante
cuoco che aveva risposto alla chiamata pubblica del Centro per
l'impiego non ha superato l'esame di francese e non ha quindi
potuto essere assunto. Sapete perché? Perché in cucina, mentre
soffriggeva le verdure, non avrebbe potuto canticchiare
"
carottes, épinards et porreaux
". Abbiamo già più volte
sottolineato come le esigenze espresse dalle famiglie di servizi di
assistenza per i ragazzi in età scolare, laddove non soddisfatte,
possono determinare conseguenze sui già allarmanti dati regionali
relativi all'abbandono scolastico, molte volte richiamate qui, che
superano il 14 percento.
Interpelliamo quindi l'Assessore competente per sapere come si
intenda procedere per risolvere questo problema delle risorse
professionali da assegnare nel più breve tempo possibile alle
cucine del Convitto "Federico Chabod", per poter offrire, in tempi
ragionevoli, risposte certe alle famiglie che richiedono assistenza
per i loro figli in età scolare. In particolare non capiamo perché,
mentre il numero degli educatori da assegnare varia giustamente in
base agli iscritti, per le altre risorse professionali il numero
non sia mai stato aggiornato, pur in presenza di un forte aumento
dell'utenza.
Presidente
- Per la risposta la parola alla collega
Certan.
Certan (ALPE)
- Questo del Convitto regionale è
sicuramente un tema
à la une,
credo lo sia anche per delle
motivazioni positive, poiché sicuramente l'attività che svolge il
Convitto in questo momento, anche sociale e storica, è molto
apprezzata. Pertanto, come ha detto lei, vi sono molte richieste,
come peraltro vi sono state sempre anche negli anni precedenti,
quindi vi sono delle liste d'attesa. Devo dire che non è l'unico
Convitto o comunque l'unica scuola che predispone delle liste di
attesa (penso al "Don Bosco" o ad altri istituti che anch'essi ne
hanno). Quest'anno la Rettrice ci ha comunicato questi dati molto
alti che lei ha ricordato: 60 semiconvittori e 30 convittori in
più.
In questi giorni stiamo definendo gli ultimi dettagli per la
variazione e stiamo cercando di dare corso alla risoluzione da lei
presentata, che abbiamo votato all'unanimità come Consiglio, per
poter procedere ad una progettazione, ad un concorso per il
Saint-Bénin. Stiamo cercando davvero di proseguire in quest'ottica.
Nello stesso tempo, insieme al collega Testolin e a tutta l'intera
Giunta, stiamo cercando anche di fare un discorso sul Convitto o
comunque sull'assistenza convittuale a 360 gradi, perché ci sono
anche altre esigenze, ma ci sono già altre approvazioni (penso allo
studentato a Verrès, che per il progetto delle aree interne partirà
a breve). Stiamo pertanto facendo delle valutazioni a 360
gradi.
Nel dettaglio, per quanto mi ha richiesto sul Convitto "Federico
Chabod", l'organico del Convitto è definito ai sensi delle
deliberazioni della Giunta n. 622 e 1074 del 2018. Tale organico è
determinato sulla base dei criteri per la formazione degli organici
delle istituzioni scolastiche ed educative dipendenti dalla Regione
previsti dalla deliberazione di Giunta n. 742 del 2017. Per quanto
concerne in particolare i cuochi, considerate le diverse assenze
segnalate dalla Rettrice del Convitto regionale, nel mese di
dicembre 2018 si è provveduto a richiedere al Centro per l'impiego
l'avviamento di una unità di cuoco. Dal Centro per l'impiego è
stato inviato un solo candidato che non ha superato - come da lei
ricordato - l'accertamento linguistico. Per tamponare l'emergenza è
stata utilizzata temporaneamente una risorsa dell'Istituto
regionale "Gervasone" fino al rientro di uno dei dipendenti
assenti, poiché la problematica è che ci sono stati diversi
forfait
in cucina e quindi la copertura non è più quella
prevista. In queste settimane alla suddetta già critica situazione
si è aggiunta l'idoneità temporanea di una cuoca del Convitto per
un periodo di sei mesi. Di fronte a questa nuova mancanza si
provvederà con un trasferimento che avverrà nel mese di aprile. Per
quanto concerne l'assegnazione di personale aggiuntivo per
consentire l'accoglimento di nuovi utenti, almeno i 60 o una parte
di quei 60 che lei ha evocato precedentemente, la legge n. 12 del
24 dicembre 2018 (legge di stabilità regionale per il triennio
2019/2021) prevede che "per l'anno 2019 l'Amministrazione regionale
è autorizzata ad effettuare assunzioni a tempo indeterminato nel
limite della spesa corrispondente alle unità di personale - anche
di qualifica dirigenziale - cessate dal servizio nel medesimo anno
e non sostituite". Conseguentemente non è possibile dare copertura
a nuovi posti in dotazione organica, ma si è provveduto a coprire
il fabbisogno di personale educativo. Per gli altri 60 e 30
convittori quest'anno non è possibile procedere all'assunzione di
ulteriore altro personale.
Ripeto: credo sia da tenere conto e da considerare il fatto che
sempre più le famiglie si appoggiano anche all'aiuto e all'attività
che svolge nell'arco del pomeriggio il Convitto regionale. È una
segnalazione da parte delle famiglie, quindi è una richiesta di
aiuto che in qualche modo dobbiamo tenere in considerazione. È vero
che il Convitto negli anni ha sempre cercato di dare risposte, ma
ha sempre anche avuto però delle liste di attesa. La nostra
risposta va quindi in questo senso.
Presidente
- La parola alla collega Pulz per la
replica.
Pulz (ADU VDA)
- Grazie Assessora, soprattutto per la
valutazione a 360 gradi della questione del Convitto e, più in
generale, dell'accoglienza degli studenti.
Crediamo però che dobbiamo veramente impegnarci per trovare
queste risorse professionali al più presto, in modo che possano
affiancare anche quelle attualmente in servizio, per poter essere
prontissime dal mese di settembre. In una fase di preoccupante
disoccupazione, qui invece si evidenzia per una volta la necessità
di figure professionali urgenti per le quali chiedo: non si
potrebbe prevedere un'assunzione in deroga rispetto alla questione
del francese? D'altronde è come fanno i dirigenti scolastici
autorizzati, in caso di esaurimento delle graduatorie, di fronte a
supplenti che non abbiano superato il pieno accertamento della
conoscenza della lingua francese. E non parliamo in quel caso della
deroga ai dirigenti di lavoro in cucina, ma di lavoro nelle classi,
dove il bilinguismo è esperienza reale nelle situazioni quotidiane
di insegnamento e di apprendimento nelle scuole valdostane di ogni
ordine e grado.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK