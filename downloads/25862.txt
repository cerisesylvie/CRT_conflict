Consiglio Regionale della Valle d'Aosta - Oggetto del Consiglio n. 308 del 14 gennaio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 308 del 14 gennaio 2009 - Resoconto
OGGETTO N. 308/XIII - Interpellanza: "Utilizzo del Forte di
Bard da parte di società partecipate dalla Regione".
Interpellanza
La sera del 20 dicembre scorso si è svolta all'interno del
Forte di Bard una cena privata con un divertente spettacolo di
intrattenimento animato da un noto personaggio televisivo ed omaggi
alle signore presenti.
L'evento, curato dalla società INVA Spa, ha avuto luogo ad
esclusivo beneficio dei propri dipendenti e collaboratori per gli
auguri natalizi.
il sottoscritto Consigliere regionale
Interpella
il Presidente della Regione per sapere:
1) a quanto ammonti l'onere sostenuto dalla società per la
cena e se lo stesso sia stato pagato esclusivamente dalla società
INVA Spa.;
2) se le strutture del Forte di Bard, riservate alla Società
INVA per la serata offerta ai suoi dipendenti siano state affittate
dalla società o graziosamente offerte per l'occasione
dall'Associazione Forte di Bard, insieme ai biglietti per la visita
delle esposizioni e a beneficio di quante persone;
3) se ritenga legittimo l'utilizzo di denaro delle società
pubbliche partecipate dalla Regione per gli intrattenimenti dei
propri dipendenti e l'uso di beni culturali della Regione per le
stesse finalità.
F.to: Louvin
Président
- A été déposée à la présidence une résolution
qui vient de vous être distribuée, signée par les Conseillers
Zucchi, Empereur, Crétaz, Bertin, Caveri, Donzel, La Torre, Louvin,
Rini Emily, Salzone.
Nous reprenons l'ordre du jour, point 20 à l'ordre du jour.
La parole au Conseiller Louvin.
Louvin (VdAV-R)
- Merci, M. le Président. Scendiamo
dall'empireo dei grandi dibattiti economici a cose di minor
momento, non necessariamente portatrici di grandissima amenità,
quanta ne possono avere portata il 20 dicembre scorso nelle
réjouissances de fin d'année
al forte di Bard. Ma capisce
sicuramente il Presidente della Giunta che, se evochiamo queste
questioni, non è per micragnosità né per gelosia nei confronti di
chi ha potuto godere di una manifestazione di questo genere.
Il punto nodale è molto semplice, lo richiamo in due parole a
beneficio dei colleghi, ed è che a nostra conoscenza, ma forse
saremo smentiti, non sappiamo esattamente i contorni della vicenda,
una società controllata regionale, la In.Va.. S.p.A. che si occupa
del settore dell'informatica, che dovrebbe essere la punta di
diamante dell'azione regionale nel settore informatico, pare abbia
svolto nelle prossimità delle festività natalizie una serata a
beneficio dei propri collaboratori e dipendenti presso il forte di
Bard. L'interrogativo che è scattato negli amministratori che hanno
avuto notizia di questa situazione è molto semplice: se sia
opportuno o meno che dei beni culturali come questo siano
utilizzati nell'ambito di queste finalità, ma soprattutto se sia
bene che una società pubblica come In.Va.. S.p.A. utilizzi dei
propri fondi - se sono stati utilizzati; se ci sbagliamo o se ci
sono arrivate informazioni non corrette nulla va a disdoro e a onta
di chi è coinvolto nella vicenda - ma vorremmo sapere se sono stati
utilizzati dei fondi pubblici per questa attività e questa serata.
Non è a noi dato ricordare che le amministrazioni pubbliche
utilizzino dei fondi pubblici per le attività di
loisir
, di
intrattenimento dei propri dipendenti, quindi riteniamo corretto
che sulla stessa linea di pensiero e di azione si muovano le
società controllate dalla Regione. Sono grato al Presidente se
porta lumi sulla questione.
Président
- La parole au Président de la Région,
Rollandin.
Rollandin (UV)
- Ringrazio il collega Louvin, perché con
questa interpellanza da una parte ci ricorda che qualche giorno fa
era Natale, che siamo in periodo di Carnevale e che non è ancora
Quaresima. Cercherò di spiegare le tre fasi con le tre
risposte.
Come consuetudine, In.Va. offre ai propri dipendenti una cena in
occasione delle festività natalizie. Considerato che dall'1 gennaio
2009 i dipendenti della sede di Ivrea sarebbero passati alle
dipendenze della CIC (Consorzio per la Informatizzazione Canavese),
per la impossibilità da parte di In.Va. di proseguire l'attività
con il CSI Piemonte per i vincoli posti dal famoso decreto Bersani,
cioè il fatto di dover lavorare
in house
, l'azienda ha
pensato per il 2008 di organizzare tale evento in bassa valle, per
facilitare la presenza di detti dipendenti e chiudere con un
momento conviviale un rapporto che negli anni si è dimostrato molto
proficuo per In.Va..
La ricerca di strutture adeguate per ospitare non meno di 150
persone si è rivelata fin da subito problematica, quindi si è
pensato di utilizzare il Forte di Bard, che si è dimostrato
funzionale in passato per avvenimenti analoghi. I costi del
catering sono stati di 10.224 euro più IVA e sono stati sostenuti
interamente da In.Va.; il costo dell'affitto della struttura del
Forte di Bard è stato di 1.500 euro più IVA; l'intrattenimento
musicale e di spettacolo, come per gli anni passati, è stato
organizzato dal C.R.In.Va., che non conoscevo, che è il circolo
ricreativo In.Va., il quale ha sostenuto i relativi costi pari a
4.000 euro più IVA, oltre al pernottamento solo dell'animatore per
200 euro. Il resto non lo dico.
Seconda risposta, "se le strutture del Forte di Bard, riservate
alla Società In.Va. per la serata offerta ai suoi dipendenti siano
state affittate dalla società o graziosamente offerte per
l'occasione dall'Associazione Forte di Bard, insieme ai biglietti
per la visita delle esposizioni e a beneficio di quante persone":
la struttura riservata alla società In.Va. per la serata è stata
oggetto di locazione per un onere di euro 1.500 più IVA. La
struttura è stata allestita dall'associazione Forte di Bard per una
serie di iniziative ed è servita anche per ospitare In.Va.. In.Va.
ha sostenuto la totalità delle spese vive dell'evento, compreso
l'open bar della caffetteria del Forte per un incasso per il Forte
di centinaia di euro, i biglietti di ingresso invece al museo e
alla mostra sono stati omaggiati dalla associazione ai circa 140
partecipanti, con finalità promozionali del sito monumentale e con
il rilancio di un ingresso cedibile con validità open di un mese
per ogni partecipante. Tale iniziativa è stata assunta al fine di
dare la massima pubblicità al sito rispetto a un target di presenze
provenienti in gran parte dal fuori Valle, nonché di assicurarsi il
ritorno degli stessi con i rispettivi familiari, accompagnatori
paganti. La valutazione della associazione è stata quella di
accogliere la proposta In.Va. in quanto evento di prestigio e
coinvolgente un target giovanile che possa fungere a sponsor del
sito stesso e il tutto senza alcuna perdita economica.
Sull'utilizzo del Forte di Bard, credo che sotto questo profilo
il fatto di dare un biglietto credo rientri nella stessa situazione
a cui si è tenuto per altre situazioni che dirò, dove ci sono stati
altri rinfreschi.
"Se ritenga legittimo l'utilizzo di denaro delle società
pubbliche partecipate dalla Regione per gli intrattenimenti dei
propri dipendenti e l'uso di beni culturali della Regione per le
stesse finalità": l'utilizzo dei beni culturali, in questo caso il
Forte di Bard, credo che non meriti ulteriori approfondimenti in
quanto non c'è stato nessun utilizzo improprio, perché si è
utilizzata una struttura. Voglio ricordare che purtroppo soffriamo
del fatto - ma sarebbe bene fare una visita al forte per vedere un
po' tutto da parte degli eletti e capire qual è la situazione - che
passati due anni non abbiamo ancora potuto utilizzare al meglio le
strutture ricettive esistenti, perché nessuno ha fatto delle
offerte consone alle richieste attese.
Voglio solo ricordare che nel frattempo ci sono stati seminari,
cene aziendali della CAS, KPMG, Rotary, Lyons, Fiat CVA, ADAVA,
cioè ci sono stati utilizzi della struttura con delle finalità. Il
giudizio della scelta della società, questo credo che sia, come il
collega capisce, difficile da esprimere. Si tratta di una questione
di sensibilità, quindi mi permetto di esimermi dal dare giudizi.
Credo che nella sua autonomia la società, ed è una società che non
è di ieri, ha la possibilità di valutare come utilizzare in questo
caso una parte, se non ho capito male, dei fondi per svolgere una
serata conviviale che aveva anche queste finalità. È vero che
entriamo in un periodo difficile, dove tutto viene guardato con
attenzione e, come si fa giustamente per la Regione, è giusto fare
anche per le società partecipate. Dico che, sicuramente lo abbiamo
discusso oggi con la crisi, si avvicina Quaresima: speriamo che lo
sia per tutti.
Président
- La parole au Conseiller Louvin.
Louvin (VdAV-R)
- Sono toccato da questo tono così
compassato del Presidente, mi commuove questa sua sensibilità e
attenzione squisita nei confronti di amministratori, di società,
eccetera.
Scindiamo dal contesto generale le questioni di utilizzo del
Forte di Bard, naturalmente ci potremo tornare. Siamo favorevoli a
che i beni culturali siano utilizzati al meglio anche con utilizzo
da parte di privati per manifestazioni o altro: può trattarsi del
castello di Sarre o di Bard o altro, tanto più che, se non capisco
male dalla risposta, l'associazione che gestisce il Forte di Bard
ha percepito anche una locazione, cosa che si rivela essere
assolutamente corretta per l'uso di un bene pubblico. Su un altro
versante non ho nessuna intenzione di infierire, ma credo che sia
anche dovere nostro collettivo, non solo di chi è cattivo
all'opposizione, ma magari anche di colleghi di maggioranza o di
noi tutti, di cercare di andare se non proprio in Quaresima, almeno
su altre linee.
Abbiamo avuto notizia di questa vicenda, ma tali e tante sono
ormai le situazioni che possono prodursi. Le controllate regionali
sono numerosissime, amministrano denaro pubblico, sono società che
gestiscono dei bilanci a tutti gli effetti con caratteri di
pubblicità, non possono avere una regola diversa da quella che è la
regola comportamentale. Ci fermiamo lì, non sono proprio così
elegante come lei, Presidente, ma ci fermiamo alla regola
comportamentale di questo tenore, perché cosa impedisce a CVA
domani, cosa impedisce alle società di fare altrettanto e cosa
impedisce a lei di offrire a tutti i dipendenti della Presidenza
della Regione o ad altri di utilizzare fondi pubblici? No, qui è
una questione di estremo rigore che lei molto garbatamente mette in
termini leggermente ironici, ma che deve essere trattata con
assoluta fermezza.
L'unico punto sul quale interrompiamo questo idillio è sul fatto
che la sua sensibilità la esima da giudizi. Noi chiediamo che il
governo regionale dia un indirizzo preciso e che valga per tutti.
Lei è a capo di una amministrazione a cui fanno riferimento 48
società partecipate: non potrà farlo per chi è maggioritariamente
controllato da altri, ma per coloro che sono in regime di controllo
da questa regione, In.Va. fra questi, la regola ci sia. Questo è il
punto di discrimine, questo è quello che formalmente chiediamo che
il governo regionale faccia: dia un indirizzo per cui i soldi
pubblici non sono utilizzati per intrattenimento dei propri
dipendenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK