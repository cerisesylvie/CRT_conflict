Consiglio Regionale della Valle d'Aosta - Oggetto del Consiglio n. 3620 del 16 luglio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3620 del 16 luglio 1992 - Resoconto
OGGETTO N. 3620/IX Problemi relativi all'attuale progetto del
tronco autostradale Morgex-Courmayeur.
(Interpellanza)
Interpellanza Richiamato il dibattito svoltesi in Consiglio
regionale il 30 giugno 1992 in merito ai problemi posti
dall'attuale progetto del tronco autostradale
Morgex-Courmayeur;
Ricordato che il Presidente della Giunta in tale occasione aveva
evidenziato la necessità di un approfondimento dei problemi ed
aveva affermato che la Giunta avrebbe esaminato a fondo e con
urgenza la questione anche per evitare che decisioni della R.A.V.
pregiudicassero scelte alternative ancora possibili;
Evidenziato che il massiccio del Monte Bianco costituisce il
sito naturale più visitato d'Europa ed il terzo di tutto il mondo e
che, non a caso, è avviata un'iniziativa internazionale per
proteggere tale ambiente naturale;
Sottolineato che già oggi il tunnel del Monte Bianco e le strade
e piattaforme di accesso rappresentano una piaga profonda in un
paesaggio che costituisce un patrimonio di tutta l'umanità;
Rilevato che chi non muove un dito oggi nei confronti dello
sciagurato progetto della R.A.V. S.p.a. si assume una pesante
responsabilità per i danni che ne deriveranno;
il sottoscritto consigliere regionale del Gruppo Verde
Alternativo
Interpella
il Presidente della Giunta regionale per sapere:
1) in quale riunione della Giunta è stato affrontato il problema
delle urgenti decisioni da assumere in merito al tronco
autostradale Morgex-Courmayeur; quali decisioni sono state assunte;
e se esistono deliberazioni nel merito;
2) che cosa si intende fare per evitare che inizino i lavori del
tronco autostradale Morgex-Courmayeur in presenza di un progetto
inadeguato, incompleto, non sottoposto a valutazione di impatto
ambientale e che rappresenterebbero un attentato gravissimo ad un
ambiente naturale unico al mondo.
F.to: Riccarand
Presidente
Ha chiesto di illustrare l'interpellanza il
Consigliere Riccarand.
Riccarand (VA)
Avevamo discusso in Consiglio regionale
lo scorso 30 giugno questo argomento ed in quell'occasione il
Presidente della Giunta aveva riferito che l'argomento non era
ancora stato esaminato in modo approfondito dalla Giunta regionale
e che era uno dei punti prioritari. Intendeva quindi, in breve
tempo, fare una valutazione ed assumere degli orientamenti e
decisioni.
La prima domanda che viene rivolta è sapere in quale riunione
della Giunta è stato affrontato in modo specifico questo problema e
se da questa discussione è scaturito un documento di orientamento,
in particolare per quanto riguarda il tronco autostradale
Morgex-Courmayeur e se il Presidente della Giunta è stato
interpellato dalla R.A.V.
In generale poi chiediamo di sapere qual'è l'intenzione della
Giunta regionale rispetto a questo progetto rilevando anche il
carattere negativo che tale progetto comporta nella Valdigne e in
Valle d'Aosta.
Nella premessa ho cercato di sottolineare il valore del
massiccio del Monte Bianco che dovrebbe essere al centro di
un'azione di tutela a livello internazionale e che rappresenta
sicuramente uno degli ambienti naturali di maggiore valore al
mondo. La situazione che si è creata negli anni 60 con la
realizzazione del Tunnel stradale del Monte Bianco, con le due
piattaforme sui due versanti italiano e francese, ha creato una
situazione negativa sul patrimonio naturale; adesso i progetti di
cui si parla sono un'attentato mortale a questo ambiente. Sappiamo
che sul versante francese c'è un progetto di raddoppio della rampa
di accesso alla piattaforma del Tunnel e che è ampiamente
osteggiata dalla popolazione di Chamonix. Il tutto non farà che
comportare un maggior inquinamento, maggiore traffico ed un
ulteriore attentato al patrimonio naturale. Desidero conoscere le
riflessioni della Giunta.
Presidente
Ha chiesto la parola il Presidente della
Giunta Lanivi, ne ha facoltà.
Lanivi (GM)
Il discorso del collegamento tra Morgex e
Courmayeur è stato più volte affrontato. Credo di essere in grado
di esprimere gli orientamenti che non sono solo quelli della
Giunta, ma anche quelli della maggioranza. Mi pare che i problemi
siano almeno di tre tipi ai quali occorre dare, con chiarezza,
delle risposte precise.
Primo punto: non è pensabile oggi impedire la realizzazione di
questo collegamento perché, allo stato attuale, non è possibile
rimettere in discussione una decisione che è stata presa e ribadita
da questo Consiglio regionale in accordo con le amministrazioni
comunali interessate. Le attuali condizioni non ci consentono di
pensare ad iniziative che tendono alla non realizzazione
dell'opera.
Secondo punto: è quello che più ci interessa ed è il
coordinamento degli interventi per migliorare la realizzazione
dell'opera stessa. Per il prossimo 24 luglio ho convocato la R.A.V.
ed i comuni interessati per verificare le condizioni e le
conclusioni a cui era giunta la commissione trilaterale (ed in
quale misura siano state accettate) ed inoltre compiere una
rivisitazione complessiva sull'intero progetto.
Ultimo punto. Fermo restando che questo Consiglio regionale
insieme ai Presidenti che mi hanno preceduto, si è più volte
espresso in senso contrario al raddoppio del Tunnel stradale del
Monte Bianco e che altra invece è la decisione e l'attenzione
rispetto ad un aumento sconsiderato del traffico su gomma.
L'orientamento è quello di spostare lo stesso traffico su
rotaia. Il problema quindi è di impedire il raddoppio del Traforo e
nello stesso tempo riprendere contatti con le autorità francesi e
verificare la possibilità della realizzazione di un collegamento
che sia ferroviario verso la Francia come alternativa di
ridimensionamento del traffico.
Presidente
Ha chiesto la parola il Consigliere
Riccarand, ne ha facoltà.
Riccarand (VA)
Per dichiarare la non soddisfazione della
risposta del Presidente della Giunta.
L'unico dato positivo è questa volontà, ribadita ormai da anni,
di verificare la possibilità di un collegamento ferroviario fra la
Valdi-gne e la Francia; cosa che io continuo a sostenere
interessante e positiva, ma che sicuramente doveva essere concepita
in alternativa alla prosecuzione dell'autostrada oltre Morgex.
Diventa utopistico pensare di realizzare da una parte
l'autostrada e dal-l'altra parte la ferrovia. Sono due progetti in
alternativa tra di loro e bisognava fare una scelta chiara per la
rotaia contro la strada.
Non sono convinto che oggi non sia possibile modificare la
situazione precedente. Per il tratto Morgex-Courmayeur non esiste
un progetto completo.
Ricordo che l'autostrada si ferma ad Entréves e ci sono problemi
inerenti all'interferenza sulle Fonti Vittoria e questo progetto
rimane un progetto di massima non essendo stato sottoposto ad una
valutazione dell'impatto ambientale.
C'è una richiesta da parte dei comuni per apportare modifiche
abbastanza sostanziali che non sono state recepite; esistono quindi
una serie di elementi che dovrebbero indurci a fermare il tutto,
almeno sino alla progettazione completa dell'opera. Questo sarebbe
un comportamento responsabile da parte di una pubblica
Amministrazione.
Per quanto riguarda inoltre i finanziamenti, esiste solo un
finanziamento regionale. Non ho inoltre avuto risposta dal
Presidente della Giunta in merito all'atteggiamento
sull'affidamento del tronco della trattativa privata.
Circolano voci secondo cui la Presidenza della Giunta si stia
attivando affinché l'Impresa Follioley sia capogruppo in questo
lotto che rappresenta più di 100 miliardi. Questo sarebbe molto
grave perché sappiamo che la stessa è sotto inchiesta dalla
Magistratura.
Mi dichiaro del tutto insoddisfatto della risposta del
Presidente della Giunta.
Presidente
Ha chiesto la parola il Presidente della
Giunta Lanivi, per supplemento di risposta.
Lanivi (GM)
Il Consigliere Riccarand ha fatto delle
affermazioni che vorrei chiarire.
La Presidenza della Giunta non si è mai attivata per fare
dell'Impresa Follioley la capogruppo dell'affidamento. Non l'ha
fatto e non lo farà. Alla R.A.V. ha manifestato soltanto le
intenzioni espresse da questo Consiglio perché le aziende
valdostane e l'imprenditoria valdostana abbiano un certo
spazio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK