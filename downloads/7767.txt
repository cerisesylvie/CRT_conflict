Consiglio Regionale della Valle d'Aosta - Oggetto del Consiglio n. 2147 del 9 luglio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2147 del 9 luglio 1986 - Resoconto
OGGETTO N. 2147/VIII - CARBURANTE IN ESENZIONE FISCALE
ASSEGNATO AI SENSI DEL DISPOSTO DELL'ART. 25 DEL REGOLAMENTO.
(Interpellanza).
PRESIDENTE
: Do lettura dell'interpellanza in oggetto
presentata dai Consiglieri Millet e Bajocco:
INTERPELLANZA
RICORDATO
che, in merito all'interpellanza presentata
in data 7 febbraio 1986 e discussa nell'adunanza del Consiglio
regionale del 20 febbraio 1986, l'Assessore regionale competente
aveva risposto in modo negativo alla richiesta di dati concernenti
le assegnazioni di buoni carburante (benzina e gasolio), in base al
disposto dell'art. 25 del Regolamento per l'immissione al consumo
di determinati contingenti annui di generi in esenzione
fiscale;
CONSIDERATO
che è terminata la distribuzione dei buoni
benzina e gasolio per il 4° trimestre 1985 ed il 1° settembre 1986,
i sottoscritti Consiglieri regionali
INTERPELLANO
l'Assessore regionale competente per conoscere:
1) quanti buoni-litro di benzina e gasolio dell'assegnazione
1986 sono stati distribuiti fino al 30 giugno, in base alle norme
previste dall'art. 25 del predetto regolamento o, in subordine, il
totale complessivo di benzina e gasolio;
2) quali sono gli intendimenti della Giunta regionale per la
distribuzione dei buoni benzina e gasolio per il 2° semestre 1986,
alla luce delle disposizioni sopracitate.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Spero che a questa interpellanza venga
data una risposta più positiva della precedente. La ragione
dell'interpellanza, oltre a verificare il rispetto del regolamento,
è quella di chiedere una serie di dati sui buoni-benzina relativi
ai nove mesi già distribuiti, per verificare se per i prossimi tre
mesi, essendo ormai scontato che il Parlamento non riuscirà ad
approvare...
(...INTERRUZIONE...)
Non lo so, vedremo. Comunque è meglio non vendere la pelle
dell'orso prima di averlo ammazzato.
In ogni caso, a meno che l'Assessore da parte sua abbia delle
notizie più recenti, non pare che al momento, con l'aria che tira a
Roma, oltre alle promesse che possono essere state fatte dall'uno o
dall'altro politico, si riescano ad avere impegni certi.
L'interpellanza chiede di conoscere quanti litri di
buoni-benzina sono stati distribuiti nei primi 6 mesi di quest'anno
e negli ultimi 3 mesi del 1985, per verificare se negli ultimi 3
mesi del 1986 potrà essere rispettato quanto previsto dal
regolamento. Già altre volte ho avuto modo di dire che l'eventuale
modifica del regolamento di distribuzione presuppone l'adozione di
tutta una serie di priorità. Infatti, nel caso che i buoni-benzina
non siano sufficienti per coprire tutta la quantità prevista dal
regolamento, noi chiediamo come poteva l'ufficio competente
garantire queste priorità. L'anno scorso, infatti, l'Assessore
aveva detto che non si era in grado di quantificare la
distribuzione in base alla normativa prevista dal Regolamento che,
all'articolo 25, stabilisce una serie di fasce che, secondo noi,
debbono essere rispettate. Vi si prevede una prima fascia per
coloro che hanno la macchina e la patente, una seconda fascia per
gli enti pubblici e l'ultima fascia per le attività economiche a
carattere artigianale o commerciale.
Noi vorremmo sapere se in questi mesi gli uffici sono stati in
grado di quantificare questo tipo di distribuzione, in modo che
riuscire a sapere come verranno distribuiti i buoni-benzina, sempre
nel rispetto del regolamento, per evitare che alla fine, risultando
insufficiente la quantità disponibile, non vengano distribuiti i
buoni-benzina relativi all'ultimo trimestre dell'anno, oppure che
si comincino ad impegnare i buoni-benzina del 1987, con tutti i
rischi che quest'ultima operazione potrebbe comportare.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Poiché la distribuzione dei
buoni-benzina e gasolio si è conclusa alcune settimane fa, sono ora
in grado di indicare i quantitativi totali assegnati. Il totale dei
litri di benzina distribuiti nel primo semestre del 1986 e nel
quarto trimestre del 1985 ammonta a 38.124.320 litri. Nello stesso
periodo sono stati distribuiti buoni-gasolio per 7.942.530 litri a
copertura del primo semestre del 1986, perché per il gasolio non
abbiamo problemi.
Per quanto concerne la seconda parte dell'interpellanza e cioè
quali sono gli intendimenti della Giunta, ho già detto, rispondendo
ad una interpellanza del Consigliere Baldassarre che non ha avuto
l'eco (il Consigliere Baldassarre è stato sfortunato!) suscitata da
questa interpellanza, che nella VI Commissione Finanze e Tesoro del
Senato, nella seduta dell'11 giugno 1986, il sottosegretario Susi,
nelle sue conclusioni, aveva osservato che da parte
dell'Amministrazione delle Finanze non vi erano rilievi da fare in
ordine al disegno di legge di iniziativa di questo Consiglio.
Negli atti dei lavori della Commissione leggo che il Presidente
Venanzetti faceva presente che: "il problema era essenzialmente una
questione di copertura finanziaria per la quale è stato interessato
il Ministero del Tesoro". Dato che il Ministero del Tesoro ha dato
parere positivo, è intenzione della Giunta regionale sottoporre nei
prossimi giorni all'esame della Commissione competente una proposta
che, per quanto riguarda la benzina, tende ad assegnare ai
cittadini valdostani l'intero secondo semestre 1986, tenendo conto,
in questo modo, delle assegnazioni effettuate tradizionalmente in
questi ultimi anni.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Io non posso nutrire la stessa fiducia,
perché non so se i tempi di Roma saranno così solleciti da
consentirci l'adozione di una simile procedura. È vero che c'è già
un primo passo positivo costituito dal parere favorevole
dell'Amministrazione delle Finanze e dal fatto che la proposta è
oggetto di discussione presso la competente Commissione del Senato,
ma essa deve andare anche alla Camera...
(...INTERRUZIONE...)
Ma io ero presente l'ultima volta e la cosa è passata perchè
nessuno ha detto niente...
(...INTERRUZIONE...)
No, no, per carità! Ma questo vuol dire molte cose. L'on.
Pannella, infatti, che aveva bisogno di fare un pò di rumore, aveva
chiesto in aula il voto segreto per tutti gli articoli. Dopo che ne
erano stati votati una settantina, forse ritenendo di aver
raggiunto l'obiettivo che si era prefisso, rinunciò al voto segreto
e così la cosa passò. Ritengo quindi che l'ottimismo sia basato
solo su...
ROLLANDIN (fuori microfono):
"Si annulla il voto segreto
e la cosa è fatta".
MILLET (P.C.I.):
Il problema è che dovevano fare il
Governo, ma, a parte la questione della crisi di Governo, pur
ritenendoci in parte soddisfatti, raccomandiamo di essere molto
cauti e prudenti. Prima di distribuire i buoni-benzina è opportuno
essere certi di quello che si fa, altrimenti si corre il rischio
che i primi che arrivano ritirano i buoni; e gli altri? Dai dati
che ho qui davanti a me risulta infatti che i litri già distribuiti
per tre trimestri ammontano a 38 milioni e pertanto la dotazione
non è sufficiente per poter distribuire i buoni benzina per tutti i
rimanenti 6 mesi.
Si può benissimo iniziare la distribuzione, ma se per un motivo
o per un altro la legge non dovesse venire approvata, ne
risulterebbe che una parte dei cittadini avrebbe preso i buoni ed
un'altra no. Suggerisco, pertanto, di essere cauti e prudenti,
proprio per evitare che accada quello che non dovrebbe accadere.
Forse in Valle d'Aosta, per questioni molto più importanti non
accade assolutamente nulla, mentre, per i buoni di benzina,
potrebbe realmente accadere qualcosa di increscioso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK