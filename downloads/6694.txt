Consiglio Regionale della Valle d'Aosta - Oggetto del Consiglio n. 1177 del 14 marzo 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1177 del 14 marzo 1985 - Resoconto
OGGETTO N. 1177/VIII - REVISIONE DEI CRITERI DI RIPARTIZIONE
DEGLI INTROITI DELLA CASA DA GIOCO PER QUANTO CONCERNE I GIOCHI
AMERICANI. (Interrogazione).
PRESIDENTE
: Do lettura dell'interrogazione presentata dal
Consigliere Baldassarre:
INTERROGAZIONE
VENUTO a conoscenza dell'avvenuta firma, in data 14.2.1985 della
Convenzione tra la Regione Valle d'Aosta, la SITAV e la SAISET in
merito ai nuovi criteri di ripartizione degli introiti della Casa
da Gioco di Saint-Vincent;
CONSTATATO che la Convenzione aggiuntiva determina la modifica
dell'art. 8 del Contratto 1981, per quanto riguarda i cosiddetti
giochi americani;
PUR RITENENDO insufficienti le nuove aliquote che sono
inferiori per la Regione rispetto a quelle percepite sui giochi
tradizionali per cui si ravvisa l'opportunità di procedere, alla
revoca delle Convenzioni Regione-SITAV-SAISET per le note vicende
giudiziarie ed alla creazione di un'unica società sia per la
gestione dei giochi tradizionali, sia per i cosiddetti giochi
americani al fine di avere incassi uniformi e pur vantaggiosi per
la Regione;
INTERROGA
l'Assessore regionale alle Finanze per conoscere:
1) se sono stati pagati gli arretrati derivanti dagli aumenti
delle percentuali di spettanza regionale, determinati dalla
deliberazione consiliare n. 675 del 27.6.1984, con i relativi
interessi dovuti dal mese di giugno 1984, come previsto dalla
convenzione che la SAISET dovrà versare ogni dieci giorni alla
Tesoreria dell'Amministrazione regionale la quota di spettanza.
In caso affermativo, quote ed interessi, si desidera conoscere
l'importo complessivo.
PRESIDENTE
: Ha chiesto di parlare l'Assessore alle
Finanze Martin, ne ha facoltà.
MARTIN - (A.D.P.):
Con questa interrogazione il
Consigliere Baldassarre chiede se sono stati già pagati gli
arretrati derivanti dagli aumenti dovuti alla revisione della
convenzione con la SAI-SET: devo rispondere che questi arretrati
non sono ancora stati pagati.
Per quanto riguarda l'interrogazione, questa è la sola domanda
posta, però penso che sia utile aggiungere qualche notizia in più.
Come tutti sanno, la convenzione è stata firmata il 14 febbraio ed
è stata registrata solo il 25 febbraio, per cui non è da molto che
essa è completamente operante. Gli uffici hanno già provveduto,
sulla base di questi nuovi criteri, a conteggiare le somme dovute
per gli arretrati e proprio in questi giorni sono state trasmesse
alle Società, sia la SITAV che la SAISET perché con la modifica
della convenzione i parametri vengono ritoccati sia per l'una che
per l'altra società, le somme che, a parere dell'Amministrazione
regionale, dovrebbero essere versate nelle casse della Regione.
Infatti fino a 20 miliardi dal ° luglio 1984 la SITAV doveva
trattenere solo il 14%, la SAISET il 33%, mentre il 53% andava alla
Regione. Superati i venti miliardi, avendo previsto un fondo per le
attività promozionali, le quote della SITAV scendevano al 13,50%,
quelle della SAISET al 32% e quelle della Regione al 52,50%, con
destinazione a questo famoso fondo del 2%.
A quanto ci risulta, in base agli introiti ricavati nel corso
dell'anno, la SAISET dovrebbe ridare all'Amministrazione regionale
760 milioni 953 mila 215 lire, la SITAV 509 milioni 804 mila 811
lire, per un totale a favore della Regione di 1 miliardo 157
milioni 566 mila 546 lire, e nel fondo attività promozionali 113
milioni 191 mila 480 lire, per un totale complessivo di
1.270.758.026 lire.
Aggiungo ancora che dal ° gennaio 1985 la nuova ripartizione
viene già osservata, quindi da questa data sia la SAISET che la
SITAV versano secondo le nuove percentuali che abbiamo approvato
nella convenzione.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Sono parzialmente soddisfatto
della risposta che ha dato l'Assessore Martin.
La mia interrogazione era precisa nelle domande: all'Assessore
alle Finanze chiedevo se la SITAV e la SAISET avessero pagato gli
interessi. Giustamente l'Assessore Martin ritiene che per certi
conteggi sia necessario un tempo tecnico ed inoltre c'è l'impegno
da parte della SITAV e della SAISET - così almeno mi è sembrato di
capire - a pagare 1 miliardo 157 milioni, gli arretrati dovuti dal
luglio 1984.
Ma quello che più mi preoccupa è che l'Assessore Martin non ha
parlato di interessi che la SAISET e la SITAV dovrebbero alla
Regione. Non so se la Regione vuol condonare gli interessi alle due
società, fare loro un ulteriore regalo; in tal caso se ne assume
tutta la responsabilità, io non sono fra quelli che si fermano al
primo scalino ma vado fino in fondo, per cui tornerò sull'argomento
perché ritengo che la convenzione sia abbastanza precisa. Se non
vogliamo chiedere gli interessi dell'1% come penale perché si può
considerare che non esiste una situazione di penalità da parte
della SITAV e della SAISET per il ritardo con cui è avvenuta la
firma della convenzione, si chiedano almeno gli interessi di
tesoreria. Qui si tratta di centinaia di milioni da chiedere alla
SITAV e non mi sembra il momento né il modo questo di regalare
detti interessi alle due società.
Ritengo che l'atteggiamento della Giunta (applicare una delibera
del Consiglio regionale del luglio 1984 a febbraio 1985) sia
indicativo del modo allegro con cui questa Giunta amministra
i soldi dei contribuenti, per cui annuncio fin d'ora che tornerò
sull'argomento al prossimo Consiglio, richiedendo con una
interrogazione se gli interessi sono stati pagati dalle due
società.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK