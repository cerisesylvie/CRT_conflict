Consiglio Regionale della Valle d'Aosta - Oggetto del Consiglio n. 1161 del 21 aprile 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1161 del 21 aprile 2010 - Resoconto
OGGETTO N. 1161/XIII - Interpellanza: "Completamento
dell'installazione dei contatori elettronici nella
regione".
Interpellanza
Ricordata
la rilevanza in termini di risparmio
economico e di razionalizzazione dell'uso dell'energia per gli
utenti e la collettività rappresentata dalla sostituzione dei
vecchi contatori elettromeccanici con i più innovativi contatori
elettronici;
Richiamate le dichiarazioni dell'Assessore Marguerettaz in
occasione dell'adunanza del Consiglio regionale del 20 dicembre
2006 secondo cui si "
conta di ultimare l'installazione nella
città di Aosta entro il 2008 e completarla in tutta la Valle
d'Aosta prima dell'estate 2009'';
Sottolineato
che "l'installazione dei contatori
elettronici - secondo l'allora Presidente della Regione autonoma
Valle d'Aosta, Luciano Caveri - è la premessa tecnologica per
l'attivazione di politiche tariffarie regionali";
Evidenziato
inoltre, come affermato all'ANSA il
29/06/2007 dal direttore della società Deval Pier Paolo Pierini
(51% Enel, 49% Regione VdA) "la télérelève des compteurs va
permettre une facturation plus rapide et plus efficace...";
i sottoscritti Consiglieri regionali
Interpellano
l'Assessore competente per sapere:
1) se la sostituzione dei contatori nella nostra regione è
stata ultimata;
2) in caso contrario, quando è previsto il completamento
dell'installazione a cosa sono imputabili tali ritardi;
3) come intende agire il governo regionale per ovviare a tale
inconveniente;
4) in che cosa consista l'attivazione delle politiche
tariffarie regionali annunciate in premessa.
F.to: Bertin - Giuseppe Cerise - Chatrian
Président
- La parole au Conseiller Bertin.
Bertin (ALPE)
- A fine 2006 c'è stato un annuncio da
parte dei dirigenti della DEVAL, cioè la partecipata ENEL al 51
percento e 49 percento della Regione, e da parte degli
amministratori regionali di una campagna per la sostituzione dei
contatori elettromeccanici - che erano poco meno di 130.000 in
Valle d'Aosta - con dei più innovativi e tecnologicamente avanzati
contatori elettronici, una campagna che avrebbe dovuto costare
circa 12.000.000 di euro e che, secondo gli annunci dell'epoca, si
sarebbe dovuta concludere ad Aosta entro il 2008 e comunque, entro
la fine del 2009, nel resto della Regione.
Président
- Je m'excuse, Conseiller Bertin, je ne vois
pas là le Président du Gouvernement.
Bertin (ALPE)
- J'attends.
Président
- La parole au Conseiller Louvin.
Louvin (ALPE)
- Chiederei, Presidente, che la maggioranza
degnasse quest'aula di un numero legale garantito. Non chiediamo in
questo momento la verifica, perché non siamo noiosi a quel punto,
ma ci sembra che sia un'aula abbastanza distante e deserta, ed è
vero che questo Consiglio rimane in funzione oggi sostanzialmente
solo grazie al lavoro di due forze di opposizione, ma credo che
almeno il garbo di partecipare non sarebbe di troppo! Grazie.
Président
- Invito le forze di maggioranza di prendere
atto di quanto è stato detto dal collega Louvin e assumersi ognuno
le proprie responsabilità.
Je m'excuse, Conseiller Bertin, vous avez la parole.
Bertin (ALPE)
- Riprendo. A fine 2006, inizio 2007, i
dirigenti della DEVAL (51 percento ENEL, 49 percento
l'Amministrazione regionale) avevano annunciato una campagna
insieme all'amministrazione regionale per la sostituzione dei
contatori elettromeccanici presenti in Valle d'Aosta, poco meno di
130.000, con i più innovativi tecnologicamente contatori
elettronici, il che dava diversi vantaggi dal punto di vista della
gestione, poiché si poteva impostare una gestione a distanza, che
avrebbe facilitato - fa sorridere, visti i tempi di fatturazione
che abbiamo verificato successivamente - in tempo praticamente
reale la fatturazione dei consumi energetici.
Al di là di questo, l'aspetto più importante era quello di
permettere da una parte ai cittadini di avere dei risparmi
effettivi giocando sulla diversa tariffazione oraria e, in ordine
generale, un utilizzo più razionale dell'energia elettrica con un
duplice vantaggio.
Nel 2006 ci era stato detto che si sarebbe conclusa questa
campagna prima entro il 2008, in seguito prima solo ad Aosta nel
2008, e successivamente entro il 2009 su tutto il territorio
regionale.
Pertanto volevamo sapere se questa campagna è stata ultimata; in
caso contrario, a che punto siamo e a cosa sono imputabili i
ritardi. Fra l'altro in quel periodo ci era stata paventata da
parte del Governo regionale la possibilità, con l'installazione dei
nuovi contatori elettronici, di prevedere delle politiche
tariffarie regionali; ci interessava capire cosa si intendeva per
queste politiche territoriali regionali. Grazie.
Président
- La parole au Président de la Région,
Rollandin.
Rollandin (UV)
- Grazie, Presidente. Chiedo scusa se
prima ero uscito, di solito ci sono, purtroppo succede... mi
dispiace, chiedo scusa al collega Bertin se ho interrotto...
Credo che l'argomento sollevato, facendo anche un resoconto,
come è stato fatto, di quella che era l'importanza data nel momento
in cui si è passati a questo sistema di contatori elettronici, che
condividiamo, perché l'impegno in sé è un impegno condivisibile,
come la politica di utilizzare questo nuovo sistema. Ma veniamo
alle domande presentate: "se la sostituzione è stata ultimata e
quali sono le ragioni in caso contrario".
Ricordando che l'autorità per l'energia elettrica e il gas, con
delibera n. 292/2006 pubblicata sulla Gazzetta ufficiale del
gennaio 2008, ha approvato le direttive per l'installazione dei
misuratori elettronici di energia elettrica predisposti per la
telegestione, per i punti di prelievo in bassa tensione,
comunemente conosciuti come contatori elettronici, l'articolo 8 di
questa delibera prevede che i soggetti responsabili dei servizi di
misura provvedano ad installare i contatori elettronici per quanto
riguarda le utenze domestiche almeno secondo un programma temporale
che prevede il 25 percento entro il 31 dicembre 2008, il 65 entro
il 31 dicembre 2009, il 90 percento entro il 31 dicembre 2010, il
95 percento entro il 31 dicembre 2011: questi i tempi stabiliti
dall'autorità.
Per quanto riguarda la Valle d'Aosta, la Cooperativa elettrica
Gignod ha concluso un'installazione per le sue utenze di circa
6.000, la DEVAL ha iniziato nel giugno 2007 la campagna di
sostituzione dei 126.000 contatori di sua competenza, di cui circa
49.000 riferiti a seconde case. A marzo 2010 i contatori installati
sono 110.000, quindi l'87 percento, di cui 106.000 telegestiti con
la possibilità di rilevare dal remoto le letture dei contatori in
tempo reale sulla base dei consumi effettivi dei clienti, quello
che sollevava, che potrebbe essere a tariffa un modo intelligente
per vedere anche di differenziare i costi. La DEVAL, nonostante le
difficoltà relative alla sostituzione per le seconde case, supererà
pertanto entro il 31 dicembre 2011 il valore minimo richiesto,
ovvero il 95 percento, secondo il programma dell'autorità.
Per quanto riguarda la quarta domanda:
"in cosa consista
l'attivazione delle politiche tariffarie regionali annunciate in
premessa"
, la politica tariffaria viene esercitata attualmente
dalla Regione mediante l'applicazione dello sconto del 30 percento
sulla componente energia ai clienti, i cui venditori hanno aderito
alla convenzione proposta dall'Amministrazione regionale. Come i
colleghi sanno, un ulteriore sconto del 10 percento è fatto da CVA
ai clienti del mercato libero. I restanti utenti definiti di
maggior tutela sono serviti da Vallenergie che applica le tariffe
stabilite dall'autorità per l'energia e il gas; quindi la relazione
era riferita a quello sconto che viene esercitato nei modi che il
collega conosce. Come sempre voglio specificare che è sulla parte
di energia, non sul trasporto, che si possono prevedere delle
tariffe diverse, perché sul trasporto quelle sono fissate e non è
possibile incidere sulla parte che è il 36 percento, si incide
sulla parte rimanente e su quella si incide con le tariffe che ho
appena detto.
Sperando di aver risposto a tutte le domande, sono eventualmente
disponibile per eventuali integrazioni. Grazie.
Président
- La parole au Conseiller Bertin.
Bertin (ALPE)
- Ringrazio il Presidente per la
risposta.
Sì, conoscevamo i dati, le previsioni ed il programma a livello
nazionale. In effetti, all'epoca l'Amministrazione regionale si
vantava di anticipare i tempi, di essere la prima Regione a portare
a termine in anticipo questo programma, che fra l'altro avrebbe
avuto il vantaggio - per quanto riguarda ad esempio lo sconto in
bolletta - di permettere uno sconto molto più rapido e più efficace
rispetto a quello che abbiamo visto succedere quest'anno con 18.000
utenti che hanno perso questo beneficio.
Fra, da una parte si continuano a fare questi annunci, partiamo
prima, siamo i più bravi, come è stato il caso anche del digitale
terrestre... poi, alla fine, partiamo prima, ma ci facciamo
raggiungere e, spesso, superare! Dispiace un po'.
Siamo all'87 percento circa: dato comunque positivo da un certo
punto di vista, ma siamo in ritardo rispetto agli annunci che
continuiamo a fare e che poi puntualmente non rispettiamo. È una
politica degli annunci che alla lunga diventa, oltre che ridicola,
anche un po' - rispetto agli utenti e alle aspettative che si
creano - scorretta.
Per il resto, a quanto pare all'epoca già si sapeva della
volontà di fare nel 2008 lo sconto del 30 percento, avevo citato
questa volontà del 2006 ma non sapevo si riferisse allo sconto
attuato del 30 percento nel 2008, pensavo si trattasse di un altro
tipo di sconto... speravo anche... magari utilizzando in modo più
razionale l'energia e i consumi. Va bene, ringrazio comunque per la
risposta, speriamo che agli annunci in futuro seguano più
rapidamente i fatti. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK