Consiglio Regionale della Valle d'Aosta - Oggetto del Consiglio n. 1993 del 4 ottobre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1993 del 4 ottobre 2011 - Resoconto
OGGETTO N. 1993/XIII - Interpellanza: "Attivazione di un
nuovo reparto ortopedico presso la clinica di
Saint-Pierre".
Interpellanza
Richiamata la deliberazione della Giunta regionale n. 1780
del 29 luglio 2011 con cui si approvava l'attivazione di un nuovo
reparto ortopedico di 16 posti letto presso strutture ospedaliere
private, da gestire nella formula di collaborazione tra strutture
del Servizio sanitario nazionale e soggetti privati;
Richiamata la deliberazione della Giunta regionale n. 2165
del 16 settembre 2011 con cui si approva il rilascio
dell'autorizzazione alla società ISAV S.p.A. di Saint-Pierre alla
realizzazione di un nuovo reparto ortopedico per acuti di 16 posti
letto;
Ricordate le dichiarazioni rilasciate dall'Assessore Albert
Lanièce in risposta ad un'iniziativa consiliare riguardo alla quasi
inesistenza di liste d'attesa chirurgiche e ortopediche, poiché il
98,17% degli interventi viene effettuato nei tempi
previsti;
i sottoscritti Consiglieri regionali
Interpellano
l'Assessore competente per conoscere le precise ragioni che
sottendono all'attivazione di un nuovo reparto ortopedico di 16
posti letto presso la clinica di Saint-Pierre.
F.to: Patrizia Morelli - Bertin
Président
- La parole à la Conseillère Patrizia
Morelli.
Morelli (ALPE)
- Merci M. le Président.
Nel luglio scorso la V Commissione è stata chiamata ad
esprimersi su una proposta di deliberazione della Giunta che è
stata poi adottata il 29 luglio: la n. 1780, che prevedeva
l'attivazione di un nuovo reparto ortopedico di 16 posti letto, di
cui 12 posti pubblici, presso una struttura regionale privata
rilevatasi poi essere la clinica di Saint-Pierre. Ora che gli
attuali gestori della clinica di Saint-Pierre avessero intenzione
di improntare in modo più specifico la loro attività alla chirurgia
ortopedica è cosa risaputa, questo loro intento è stato espresso in
un incontro pubblico nell'inverno scorso, tenutosi a Saint-Pierre,
adducendo tale decisione al fatto che la clinica, in quanto
soltanto sede per la riabilitazione, non può avere una gestione
sufficientemente in grado di mantenersi. Che questa evoluzione in
tale senso possa andare a vantaggio dei cittadini valdostani, che
si troverebbero a disporre di un'ulteriore possibilità di scelta
per i loro problemi ortopedici, può essere vero. Non dimentichiamo
che la mobilità passiva nell'ambito della chirurgia ortopedica è
molto alta: tocca punte del 58 percento per gli interventi al
ginocchio, del 54 per la sostituzione di articolazioni maggiori o
reimpianto di arti inferiori, del 66 per gli interventi su dorso e
collo, del 52 per interventi sul piede e addirittura del 75 per gli
interventi su spalla e gomito e la quasi totalità delle
artroscopie. Tutto questo per ragioni diverse che ci piacerebbe
venissero analizzate in profondità per potervi porre rimedio.
In realtà, però, le motivazioni di questa nuova attivazione non
ci sembrano così chiare e lineari: da un lato, abbiamo appreso dai
giornali che il Direttore sanitario la spiega legandola ai tempi di
attesa lunghi e quindi alla necessità di far fronte a tale problema
creando ulteriori posti letto e sale operatorie; dall'altro,
l'Assessore Lanièce, nella scorsa seduta del Consiglio, ha risposto
ad una precisa domanda della collega Fontana informandoci che in
chirurgia e in ortopedia in particolare le liste di attesa sono
praticamente inesistenti, perché il 98 percento degli interventi
avviene nei tempi. Da un lato, l'Assessore afferma in V Commissione
che lo scopo è quello di migliorare, di potenziare l'attività in
ambito ortopedico creando una struttura accreditata e, dall'altro,
si va però a sottrarre competenze e risorse all'attuale Reparto di
Ortopedia dell'Ospedale Parini, decretandone in qualche modo
implicitamente la marginalizzazione, quasi a riconoscerne la non
adeguatezza - io la interpreto un po' come una capitolazione -
proprio nel momento in cui l'Assessore annuncia invece che a breve
sarà consegnato il Reparto di Ortopedia finalmente ristrutturato in
buona parte, che permetterà di migliorare l'assistenza. Mi chiedo
quindi perché andare ad attivare 16 posti alla clinica di
Saint-Pierre, non ci sembra che questa attivazione sia temporanea,
perlomeno la delibera non lo riporta e quindi non è una soluzione
momentanea per sopperire alla mancanza di posti letto all'Ospedale
Parini. Insomma forse siamo un po' lenti di comprendonio, forse la
questione è complessa e, per certi versi, ci pare anche un po'
contraddittoria, quindi le chiediamo Assessore delle spiegazioni,
che vadano a fugare le nostre perplessità.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente. Un tema che abbiamo già
toccato la scorsa volta e naturalmente confermo i dati che avevo
dato sui tempi di attesa, che sono praticamente ridotti a niente
sull'ortopedia e sugli interventi sia di ortopedia che di
traumatologia. In riferimento all'interpellanza in oggetto, si
ribadisce che le motivazioni dell'attivazione di un nuovo reparto
ortopedico nella clinica di Saint-Pierre sono quelle esplicitamente
indicate nella Deliberazione di Giunta regionale n. 1780/2011 e
ampiamente discusse anche in V Commissione consiliare. Tali ragioni
si riferiscono alla volontà dell'Amministrazione regionale e
dell'Azienda USL di recuperare la mobilità passiva regionale ed in
particolare quella riferita alla fuga principale che riguarda le
"malattie dei disturbi dell'apparato muscoloscheletrico e del
tessuto connettivo", che raggruppa principalmente le dimissioni in
ambito ortopedico, come è stato ricordato. Il costo relativo al
2010 sostenuto dalla Regione per la mobilità passiva è stato
ricordato: ammonta a circa 6.000.000 di euro e riguarda
prevalentemente gli interventi al ginocchio, le protesi d'anca e di
neurochirurgia, per cui l'apertura del nuovo reparto è collegata
principalmente a tali ragioni e non direttamente ad una riduzione
delle liste di attesa, che ad oggi risultano in linea con le
disposizioni regionali. È ovvio che i tempi di attesa ad oggi
rilevati, mantenendo invariata l'offerta, sarebbero destinati ad
aumentare nel caso in cui i cittadini che si rivolgono a strutture
extraregionali decidessero di usufruire delle medesime prestazioni
presso l'ospedale regionale. Questa è un'ulteriore occasione per
spiegare meglio il perché di tale scelta. Noi, quando parliamo di
mobilità sanitaria, parliamo di persone che si rivolgono a
strutture che sono extra regionali, convenzionate con il sistema
sanitario, quindi non parliamo di interventi totalmente privati,
ossia da privato a privato, ma parliamo di pazienti valdostani che
si rivolgono a strutture esterne. La motivazione per cui abbiamo
una mobilità sanitaria di questo tipo è complessa, perché abbiamo
movimenti e flussi di pazienti che non sono controllabili, sono
legati al passaparola, sono legati ad una volontà di mettersi nelle
mani di personale sanitario che si ritiene migliore, a volte a
torto credo. Ma qual è l'operazione che viene fatta in questo caso?
Noi, nel momento in cui pazienti valdostani vanno in strutture
fuori Valle, anche qui a confine ne abbiamo alcune nella zona di
tutto il Canavese...comunque questi soldi li perdiamo, vanno in
mobilità passiva. Quando attiviamo i posti letto, abbiamo questa
clinica che è a disposizione qui nella nostra regione, è vero che
in un primo momento sarà l'Azienda USL a pagare la prima parte di
contributo alla struttura privata, ma noi questi soldi poi li
recupereremo nell'ambito del conto che il Ministero fa regolarmente
con riferimento alla mobilità sanitaria attiva. Questa struttura
quindi per noi va a vantaggio della mobilità sanitaria attiva, mi
sembra di essere stato chiaro: l'acconto lo anticipa la nostra
Azienda USL, ma nel conto che il Ministero farà ce lo darà come
vantaggio.
La cosa più interessante è - come ben specificato al punto n. 3
della delibera - che l'eventuale accreditamento di 12 posti del
reparto di cui sopra dovrà essere subordinato all'approvazione da
parte della Regione di un progetto sperimentale presentato
dall'Azienda USL di gestione mista con il governo della domanda da
parte della stessa Azienda USL e la creazione di
équipes
miste; questo permetterà - e lo abbiamo fortemente voluto noi - di
porre un controllo sanitario su tali posti letto. Abbiamo voluto
che la condizione necessaria per poter partire fosse la possibilità
da parte delle nostre
équipes
che lavorano in ospedale di
andare ad operare nella struttura di Saint-Pierre, diversamente non
si ha intenzione di aprire; questo permetterà ai nostri ortopedici
di operare, e parte degli interventi potranno essere fatti lì;
questo perché, di conseguenza, noi potremmo ulteriormente
sviluppare tutto il grosso capitolo della traumatologia. Abbiamo
intenzione di diventare un'eccellenza in traumatologia nella nostra
regione, abbiamo dei dati sull'ortogeriatria, progetto che è
iniziato un anno e mezzo fa, che ci ha fornito il Ministero, dove
abbiamo un giorno e mezzo come tempo di intervento dei nostri
ortopedici sulla frattura del collo del femore, a fronte di
addirittura un mese in alcuni ospedali italiani. Da questo punto di
vista, quindi ci stiamo attrezzando bene, compresa la
ristrutturazione del reparto, eccetera. Mi sembra che tale
operazione sia sufficientemente chiara e permetterà di migliorare
ulteriormente il mondo della traumatologia e dell'ortopedia in
Valle d'Aosta. Grazie.
Président
- La parole à la Conseillère Patrizia
Morelli.
Morelli (ALPE)
- Merci M. le Président.
Assessore, prendo atto della sua risposta che ritengo onesta,
tuttavia non fuga completamente i miei dubbi. Lei ha detto che il
nostro Reparto di Ortopedia paga una serie di motivi che si sono
protratti nel tempo e la mobilità passiva è data dal passaparola,
talvolta non giustificato. Forse la prima cosa da fare dovrebbe
proprio essere quella di recuperare la fiducia dei valdostani per
il nostro ospedale e in questo modo mi pare che invece si vada ad
alimentare la sfiducia. Continuo ad intravedere diversi rischi in
tale attivazione e lo dico non per trovare dei secondi fini o per
chissà quale motivazione: lo dico perché effettivamente la cosa ci
preoccupa.
Il rischio potrebbe essere quello di creare un reparto di serie
A alla clinica di Saint-Pierre e un reparto di serie B all'Ospedale
Parini, dove rimarranno i traumatizzati, quelli che non possono
scegliere, non hanno alternative...
(interruzione dell'Assessore Albert Lanièce, fuori
microfono)
...più complicati d'accordo, ma perché esiste la mobilità
passiva nell'ortopedia? Perché le persone hanno la possibilità di
programmare il loro intervento e di scegliere dove andare a farsi
operare dai professionisti che ritengono più affidabili. Per quanto
riguarda la traumatologia, questa possibilità non c'è, un
incidentato o una persona che si frattura una gamba in montagna,
viene ricoverata al Parini e lì rimane.
Vedo anche dei rischi connessi ad una gestione mista, quella che
lei cita dovrà essere regolata da un progetto sperimentale che
verrà presentato e che seguiremo con molta attenzione. Non
dimentichiamo che siamo appena usciti, anzi non siamo ancora usciti
da una vicenda giudiziaria che ha coinvolto il day hospital, in cui
abbiamo dovuto verificare quali possono essere le conseguenze
dannose di una gestione mista e rischiamo di andare ad infilarci in
una situazione analoga a quella.
Vedo anche il rischio legato ad un depotenziamento, ad una
marginalizzazione della sanità pubblica a vantaggio del privato,
che, per ammissione del privato stesso, in questo caso da solo non
ce la fa. Non vorremmo che quella che è stata definita dalla stampa
la succursale dell'ortopedia fosse il primo tassello di un
ampliamento non ad est, ma magari ad ovest a qualche chilometro da
Aosta, quindi seguiremo questa vicenda con molta attenzione, perché
la riteniamo assolutamente importante per la sanità valdostana.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK