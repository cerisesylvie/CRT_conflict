Consiglio Regionale della Valle d'Aosta - Oggetto del Consiglio n. 2221 del 22 giugno 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Manifestazioni sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2221 del 22 giugno 2016 - Resoconto
OGGETTO N. 2221/XIV - Interpellanze: "Composizione del
Comitato promotore per l'organizzazione di un Endurance Trail della
Valle d'Aosta e utilizzo dei relativi fondi di gestione" e
"Modalità di finanziamento della manifestazione del Trail
4K".
Rosset (Presidente) -
Con 30 Consiglieri presenti
possiamo iniziare i lavori pomeridiani. Procediamo con i punti
abbinati n. 18 e 22 dell'ordine del giorno.
Chiede la parola il Consigliere Bertin; ne ha facoltà.
Bertin (ALPE) -
Non è tanto per la questione che riguarda
il 4K, ma per una notizia che abbiamo letto oggi alle 13:45
sull'Ansa: l'accusa di nuova concussione arrivata all'Assessore
regionale al bilancio. Ci aspettavamo che la comunicazione ci fosse
stata data direttamente dall'Assessore, anche perché si hanno dei
ruoli pubblici, e in questo caso si ha la responsabilità di
informare correttamente anche questo Consiglio. Tra l'altro le
vicende fra gli Assessori alle finanze e le banche sono note,
un'attrazione fatale potremmo dire, visto che già in passato
abbiamo avuto vicende simili. Abbiamo un dovere generale di
trasparenza. In questo caso l'accusa riguarda un locale che avrebbe
dovuto essere affittato ad una banca; trasparenza per trasparenza,
le chiedo anche a chi è affittato questo locale, perché...
Presidente -
Scusi, Consigliere Bertin, non perché voglia
troncare la discussione, ma siccome abbiamo iniziato con l'ordine
del giorno sarebbe opportuno che lei richiedesse una mozione
d'ordine.
Bertin (ALPE) -
Mozione d'ordine... a chi è affittato
questo locale, visto che da diverso tempo ci sono voci che sarebbe
opportuno chiarire, dato che si parla di affitti ad una persona
colombiana legata ad una famiglia imparentata con chi in passato ha
avuto vicende relative a condanne legate al traffico internazionale
di stupefacenti. Pertanto ritengo sia opportuno chiarire tali
questioni sotto tutti i punti di vista. La trasparenza per chi ha
un ruolo pubblico è fondamentale. Ci saremmo aspettati che ci fosse
comunicato qualcosa questa mattina.
Presidente -
Sulla mozione d'ordine ci sono richieste di
intervento? Ha chiesto la parola l'Assessore Perron; ne ha
facoltà.
Perron (UV) -
Io non ho nessuna difficoltà a comunicare
al Consiglio che ieri sera ho ricevuto una comunicazione, l'avviso
della conclusione di un'indagine risalente ad una vicenda di due
anni fa, una trattativa privata - e lo sottolineo - tra il
sottoscritto e la BCC riguardante la volontà della banca di
spostare la propria sede a Fénis; ci fu una trattativa che non andò
a buon fine e la vicenda si chiuse lì.
Collega Bertin, io non credo di dover rispondere in quest'aula a
chi eventualmente affitto le mie proprietà private come non lo fa
nessun altro in quest'aula. Per il resto su questa vicenda non so
nulla di più, se non che c'è stata un'indagine che si è conclusa e
al momento io non ho nessun altro elemento da fornire al Consiglio;
quand'anche ne avrò sarò disponibile a fornire al Consiglio tutti
gli elementi di chiarimento di questa vicenda affinché non ci siano
ombre.
Presidente -
Proseguiamo con i punti n. 18 e 22
dell'ordine del giorno. Ha chiesto la parola la Consigliera Certan;
ne ha facoltà.
Certan (ALPE) -
Assessore Marguerettaz, avremmo
presentato questa interpellanza per avere ulteriori chiarimenti
riguardo la vicenda "
Tor
". Com'è noto, è un argomento che
sta a cuore a tutti i valdostani, a tutti gli atleti, a tutto il
mondo sportivo, anche a tutta la Valle d'Aosta, e non solo.
Non ritorno in questo momento sulla questione veramente
incresciosa di avere in qualche modo fatto fare una bruttissima
figura alla nostra Regione, che si era unita attorno a questo
evento e a questa manifestazione del Tor, evento al quale
partecipava anche l'Amministrazione regionale; invece di migliorare
e di trovare un punto in comune o una soluzione siamo riusciti
veramente a rovinare anche quello che funzionava. Non ritorno sul
fatto della concorrenza fra il 4K e il Tor, sull'opportunità o meno
- siamo intervenuti tantissime volte per ribadirlo - di arrivare a
questo punto riguardo a questo bellissimo evento.
Ritorniamo invece sulle delibere che sono state fatte riguardo
all'organizzazione: come Governo regionale avete deciso in
autonomia - non credo neanche come maggioranza - di organizzare in
concorrenza all'evento
Tor des Géants
una manifestazione
molto simile, solo semplicemente contraria come senso di marcia, e
avete deciso di organizzare un comitato per l'organizzazione,
attraverso la delibera n. 191, delegando tutto al Forte di Bard.
Dovremmo chiederlo anche al collega Rosset, che per tanto tempo ha
capito quali erano le problematiche di noi Consiglieri quando
presentiamo dei 116 e riceviamo risposte molto approssimative o non
le riceviamo proprio: io ho provato a chiedere della
documentazione, l'avessi avuta non avrei fatto l'interpellanza.
È vero che ho trovato sul sito del 4K tutta la composizione del
nuovo comitato, però avremmo bisogno di capire - ed erano queste le
richieste che avevamo fatto attraverso il 116 - quali sono le
indicazioni che l'Amministrazione regionale ha dato
all'Associazione Forte di Bard, perché non credo che sia stata
delegata a fare quello che voleva e di poter decidere quali scelte
fare. Crediamo che i componenti del comitato e anche tutte le varie
decisioni riguardo ai loro ruoli siano stati presi in accordo, a
differenza di quanto ha risposto alla mia richiesta: "Facendo
seguito alla sua del 30 marzo, si precisa che, in relazione alla
competizione 4K, allo stato non ci sono atti o corrispondenza
ufficiali essendosi tenuti al momento degli incontri operativi tra
il gruppo organizzatore e il comitato di indirizzo". Lei mi dice
che non ci sono atti o corrispondenza ufficiali, se non degli
incontri operativi tra il gruppo organizzatore e il comitato di
indirizzo... quindi le riunioni e gli incontri operativi non erano
ufficiali, perché lei mi dice non c'è nessuna corrispondenza, non
c'è nessun verbale, erano solo incontri operativi.
Noi vorremmo capire chi ha costituito il comitato organizzatore,
se non ci sono degli atti - parte la delibera, chiaramente - che dà
delle indicazioni, però i nomi non li abbiamo letti perché la
delibera prevede "un componente o un delegato", pertanto vorremmo
capire in base a che cosa sono stati scelti i vari componenti e
vorremmo capire, come abbiamo chiesto nella nostra interpellanza,
quale ruolo, quali mansioni e quali responsabilità ad essi sono
affidate, a parte la figura del Capo del Soccorso alpino che si
capisce essere chiaramente quella che coordinerà il tutto. Inoltre
vorremmo sapere se questi componenti del comitato promotore, oltre
alle loro indennità per i vari ruoli che occupano nelle varie
organizzazioni - chi al CELVA, chi al Forte di Bard, chi al
Soccorso alpino - se ricevono o riceveranno un indennizzo, un
forfait
, un rimborso spese; se sì, in quale misura, e
dettagliando le spese per ognuno dei componenti. Poi vorremmo
capire anche quali sono le indicazioni che l'Amministrazione
regionale ha dato all'Associazione Forte di Bard per impegnare i
300 mila euro che finora sono previsti. Assessore Marguerettaz,
avremmo bisogno di questi dettagli e vorremmo anche capire se avete
fatto le riunioni solo dopo questa mia richiesta 116, però ci
interesserebbe davvero capire se ci sono atti ufficiali, quali
sono, e possibilmente anche prenderne visione.
Presidente -
Ha chiesto la parola il collega Roscio; ne
ha facoltà.
Roscio (ALPE) -
La collega Certan ha già illustrato più o
meno la ricostruzione della vicenda ed è inutile ricordare che
questo tema bene o male coinvolge discussioni anche in Consiglio
praticamente da un anno. Noi riteniamo, per come è stata sviluppata
e anche impostata, che questa non sia proprio una vicenda che dia
lustro alla Valle d'Aosta. Al di là di questo, in passato abbiamo
fatto anche delle iniziative. Senza entrare nel merito di quale
fosse la gara migliore da disputarsi, anche con i nostri colleghi
dell'UVP avevamo chiesto che si cercasse di arrivare alla fine con
una manifestazione sola, credo nell'interesse di tutti, soprattutto
per l'immagine della Valle d'Aosta.
Abbiamo in seguito appreso da notizie di stampa - e non mi
risulta siano state smentite da parte del Direttore organizzativo
del Trail 4K - che rispetto ai numeri che si pensava di avere, e
come le preiscrizioni avevano dimostrato in un primo momento di
confermare, in realtà alla conta dei fatti ad oggi vi è un ammanco
di concorrenti paganti che è più o meno la metà del totale.
Normalmente questo tipo di manifestazioni come i trail da un lato
si finanziano con le quote di iscrizione dei concorrenti e per
altra parte si finanziano con gli
sponsor
. In questo caso la
Regione ha dichiarato in passato - se non ricordo male - che gran
parte di quell'impegno di 300 mila euro sarebbe andato per
migliorare la sicurezza dei singoli concorrenti: queste, mi sembra
di ricordare, sono state le parole proprio dell'Assessore. Per cui,
siccome questa cifra doveva in larga parte concorrere a fornire il
materiale tecnico per poter dare ai concorrenti la possibilità di
essere ritrovati e di potersi orientare in ogni condizione, noi ci
chiediamo se, mancando il numero dei concorrenti, la Regione non
intenda sopperire per quello che manca. I conti li sappiamo fare
minimamente: 550 euro per ogni partecipante per 1.200 dovrebbe
essere 660 mila euro; se i concorrenti sono 600 c'è un ammanco di
300. Nella manifestazione sono già stati messi 300 mila euro in un
primo momento, più 50 mila euro - è stato ricordato prima dalla
collega - per le spese a cui si è andati incontro per difendersi
nei tribunali. Oggi non vorremmo - lo riterremmo piuttosto
inopportuno - che si andasse ad integrare ancora con altro denaro
pubblico su questa manifestazione, quindi per adesso noi chiediamo
all'Assessore di esprimersi su questo punto.
Non possiamo poi non fare un'altra osservazione, ricordata prima
anche dalla collega: se si fosse fatta un'altra scelta - non quella
di fotocopiare qualcosa che già esisteva, ma diversificando - forse
si potevano creare altre manifestazioni senza incorrere in querele,
contenziosi e magari, visti i numeri che danno ragione sul fatto
che comunque vi è grande interesse per il trail, forse considerato
anche che la Valle d'Aosta ha migliaia di chilometri di sentieri
non sulle Alte Vie, forse si poteva valorizzare diversamente la
Valle d'Aosta, fare altre manifestazioni e non incorrere in questo,
e lo ripeto: facendo altre scelte.
Presidente -
Per la risposta ha chiesto la parola
l'Assessore Marguerettaz; ne ha facoltà.
Marguerettaz (UV) -
Collega Roscio, tutte le
considerazioni sono legittime, sono giuste, e come può ben
immaginare tutte le dichiarazioni contribuiscono poi ad alimentare
la polemica: quindi da un lato ci si lamenta che c'è polemica,
dall'altra parte la si alimenta. Fino ad oggi il Tribunale di
Torino ha avuto modo di dire che la proposta del 4K non è una
fotocopia, l'ha definita una gara diversa, fatta con dei principi e
con caratteristiche diverse. Non lo dico io, l'ha scritto il
giudice nella sua sentenza, per cui fino ad oggi questo è il dato;
pertanto se lei mi dice "fotocopia" la devo smentire, perché così
non è. Ora cerco di dare delle risposte puntuali.
"Chi sono le 5 figure di componente del comitato promotore":
come ha avuto modo di vedere nella delibera, c'è il direttore
dell'Usl, o suo delegato D.E.R.A., ovvero Visetti, quindi nelle
riunioni ha partecipato Visetti e in sua sostituzione il dottor
Cavoretto, che è colui che ha seguito sempre le manifestazioni di
questo tipo; per la Protezione civile ha sempre partecipato il
Direttore, l'ingegnere Meroi; per il Corpo forestale il Comandante,
il dottor Vertui; per il Soccorso alpino il Direttore Adriano
Favre, e come rappresentante del CELVA è stato nominato Jean
Barocco. Questi sono i soggetti che partecipano.
"Quale ruolo e mansioni sono stati ad essi affidati": quelli che
ricoprono, nel senso che loro partecipano in quanto figure apicali
dell'ente, quindi il ruolo che gli è proprio.
Sulla terza domanda: "se le persone fisiche ricevono o
riceveranno un indennizzo", la partecipazione è gratuita.
"Come è intenzione dell'Amministrazione regionale, tramite
l'Associazione Forte di Bard, di utilizzare nel dettaglio i 300
mila euro impegnati": non c'è nessun dettaglio, anche perché la
delibera parla di un importo massimo di 300 mila euro. Così come ha
avuto modo di vedere per tutte le sponsorizzazioni e come per tutte
le manifestazioni che abbiamo fatto, mettiamo a disposizione una
somma che, previa rendicontazione, verrà erogata, per cui non c'è
un vincolo di destinazione, ma è a copertura dell'intera
manifestazione.
Riguardo all'interpellanza del collega Roscio, rispetto al
budget
non c'era l'importo di 300 mila euro, c'è un importo
massimo di 300 mila euro, quindi ovviamente rispetto a questa
organizzazione ci saranno dei proventi inferiori perché ci saranno
meno iscrizioni, ci saranno anche delle spese vive in diminuzione.
Dopodiché c'è anche la polemica che sono poche. Ricordo che la
partecipazione di 700 atleti rispetto agli
standard
di
queste manifestazioni non mi sembra ridicola. Noi ovviamente
avevamo dato delle indicazioni perché ritenevamo di essere nella
condizione di soddisfare il maggior numero possibile di eventuali
interessati, ci sono circa 700 persone tra
wild card
e
paganti che fanno mi pare un numero di tutto rispetto,
assolutamente soddisfacente: ricordo che ci sono 30 Paesi.
Collega Roscio, è chiaro che non potremo essere così sciocchi da
non pensare che tutte queste polemiche del si fa, non si fa, c'è la
causa, non c'è la causa, non abbia avuto delle ricadute su questo
tipo di organizzazione. Noi abbiamo detto che vogliamo fare una
manifestazione d'eccellenza, non vogliamo correre dietro a queste
polemiche. Il Forte di Bard cercherà, anche nell'ambito delle sue
dotazioni, di gestire questa manifestazione. L'importo che ha messo
a disposizione l'Amministrazione regionale è quello che è, nel
senso che è stabilito un importo massimo fino a 300 mila euro.
Credo che ci sarà da lavorare, da un lato ovviamente per contenere
e ridurre tutte le spese possibili e dall'altro per l'eventuale
ricerca di
sponsor
, di proventi che possano dare la
possibilità di fare una manifestazione promozionale per portare in
evidenza la Valle d'Aosta. Devo dire che anche alcune televisioni e
alcuni
media
si stanno avvicinando, per cui lavoriamo con
entusiasmo sul progetto.
Presidente -
Ha chiesto la parola la Consigliera Certan;
ne ha facoltà.
Certan (ALPE) -
Grazie Assessore. Lei ha un po'
quest'aria quasi di banalizzare tutto quello che noi facciamo,
quasi di accusarci di voler fomentare la polemica. Noi, come gruppo
ALPE, non abbiamo alcun interesse a fomentare la polemica, né ad
organizzare il 4K, né a distruggere il Tor, quindi ci dispiace un
po' questo suo modo di liquidare la questione.
Veniamo alle sue risposte. Per il comitato di indirizzo lei mi
ha parlato del dottor Visetti, del dottor Meroi, del dottor Vertui,
del dottor Adriano Favre e del dottor Jean Barocco. A noi risulta -
questo è pubblicato sul 4K - che ci sia anche Luigi Bianchetti
dell'Assessorato dell'agricoltura; l'ho scaricato dal sito del 4K,
quindi non so se avete cambiato adesso, comunque questo è quanto io
ho scaricato.
Rimanendo sul tema, è molto grave che un'Amministrazione
regionale si metta in contrapposizione ad un evento già organizzato
in cui ha creduto (perché così lei ci ha detto), in cui sono state
messe anche delle risorse direi molto limitate lo scorso anno, un
po' più sostanziose negli anni precedenti. E poi quest'anno, per il
2016, un grandissimo investimento, che lei ci dice senza vincolo di
destinazione, quindi sono stati affidati al Forte di Bard perché
non è l'Amministrazione regionale che se ne occupa. In queste
cinque figure apicali di indirizzo non appare il Forte di Bard, non
sappiamo dove sia questa figura, è nell'organizzazione Forte di
Bard? Il comitato di indirizzo dovrebbe far parte
dell'organizzazione, quindi è già fumosa la delibera che avete
fatto. Ancora più fumosa è la destinazione dei 300 mila euro
massimo, e questa è già una buona notizia: per ora siete già a 350
mila euro, perché ci sono già 50 mila euro per tutte le spese
legali già fatte. Mi permetto di fare un inciso: lei legge la
sentenza interpretandola a modo suo, perché quelle parole che lei
ha detto io non le trovo nella sentenza. Giustamente lei dà
un'interpretazione, ma lei banalizza un po' la cosa.
Adesso mi dispiace non sia presente il neo Assessore alla
sanità, non so per quale motivo, perché è di questi giorni una
email che la Direzione generale dell'Usl ha inviato a tutti i
dipendenti. L'email è spedita dall'Ufficio stampa dell'Usl e dice:
"4 Trail, n. 2 wild card a disposizione di atleti dipendenti
aziendali, 4 alpini endurance trail, gli organizzatori del trail
mettono a disposizione n. 2 wild card (tessere di iscrizione
gratuita) ad atleti dipendenti dell'azienda Usl. Com'è noto, dal 3
al 9 settembre [...]". Lei banalizza ancora e dice:
comme
d'habitude
. Certo, ma siccome voi avevate detto di organizzare
un qualcosa di molto più prestigioso e di non andare a fare una
questione clientelare o comunque solo partitica, ci immaginavamo
che lei non facesse questi scivoloni, e soprattutto che una
Direzione generale di un comparto pubblico non divulgasse un
comunicato di questo tipo. Credo che nessun dipendente pubblico sia
messo così male da non potersi permettere, se vuole, l'iscrizione
al Tor o al 4K; credo che non abbia bisogno di ricevere email di
sollecito per ricevere delle carte gratuite. Ci saremmo aspettati
che qualora fossero stati fatti degli errori in passato, questi
almeno fossero corretti. Troviamo un po' misero quello che sta
succedendo.
Presidente -
Ha chiesto la parola il collega Roscio; ne
ha facoltà.
Roscio (ALPE) -
Assessore, se prima sperava di fare
chiarezza, in questo momento non ci ha convinto per niente.
Lei dice che non è una fotocopia; non è una fotocopia perché non
è ricalcato paro paro: è vero, non si tiene la seconda settimana di
settembre, si tiene la prima, ma mi sembra che il tracciato più o
meno sia sulle Alte Vie, non parte da Courmayeur ma parte da Cogne,
non ha il senso antiorario ma il senso orario, però grosso modo si
assomigliano abbastanza le due manifestazioni. Questa partita ci
sembra piuttosto andata: ormai anche il Tribunale di Torino, quando
si esprimerà, si esprimerà con dei tempi per cui chi ha intenzione
di fare le gare dovrà avere già deciso per allora, perché
altrimenti non parteciperebbe più nessuno. Al di là di questo, noi
ci auguriamo ovviamente che le manifestazioni vadano a buon fine,
perché avremmo auspicato che se ne facesse una sola, ma a questo
punto speriamo, per il bene della Valle d'Aosta, che le cose vadano
in porto e al meglio. Non ci venga a raccontare che era come ve lo
aspettavate, perché è stato lungamente detto che ci si aspettava
1.200 concorrenti paganti. Mi risulta che l'apertura dei termini
per le iscrizioni e anche il grande
battage
pubblicitario
per invogliare sia stato fatto ampiamente, è legittimo, ma i
risultati non corrispondono alle attese e questo è altrettanto
palese.
Quello che a noi preme più sottolineare e che ci sta più a cuore
- perché non abbiamo mai detto quale delle due è migliore o
peggiore, ci interessava che se ne facesse una in generale - è che
l'anno scorso dal punto di vista del denaro pubblico erano stati
messi 50 mila euro e quest'anno siamo a sette volte tanto: questo
ci disturba parecchio. Oltretutto, Assessore, io mi ricordo quando
ha risposto ad un'interpellanza dicendo: voi non vorrete mica che
questi soldi vadano nell'organizzazione? No, servono per la
sicurezza dei concorrenti. Lei mi ha detto che gran parte di questi
300 mila euro sarebbero andati per la sicurezza dei concorrenti. Io
mi chiedo: possibile che, se i concorrenti sono la metà, la spesa
per la sicurezza sia la stessa? Noi chiediamo che proporzionalmente
la spesa venga ridotta, perché salvo alcune spese di ordine
generale, se io devo dare un GPS ad un concorrente, secondo noi
proporzionalmente bisognerebbe valutare per cercare di ridurla, è
impensabile che con metà iscritti la spesa rimanga la stessa. I
costi fissi non saranno tutti fissi, quindi noi chiediamo un
impegno in questo senso. Magari lo chiederemo con un
posizionamento, visto che si è dibattuto lungamente su questo tema,
proprio perché la cosa che ci interessa di più, dal nostro punto di
vista, è l'utilizzo e cercare di evitare lo spreco di denaro
pubblico.
Presidente -
Ha chiesto la parola l'Assessore Viérin
Laurent; ne ha facoltà.
Viérin L. (UVP) -
Per fatto personale, essendo stato
citato per il ritardo, semplicemente per scusarmi davanti a questo
Consiglio. Avevamo un'importante riunione sindacale messa nella
pausa pranzo che si è purtroppo protratta, ma era troppo
importante, perché c'erano i rappresentanti dei quattro sindacati
valdostani di categoria che ho voluto incontrare in previsione
della riapertura, lunedì, del tavolo di concertazione generale e di
categoria al fine di affrontare tutte le criticità che in questi
mesi sono state sollevate in questo Consiglio. Non era pertanto una
mancanza di garbo nei confronti dell'Assemblea, ma semplicemente
volevo intervenire in questo senso.
Presidente -
Ha chiesto la parola la Consigliera Certan;
ne ha facoltà.
Certan (ALPE) -
Per mozione d'ordine. Solo due parole per
replicare all'Assessore. Lo ringrazio per aver dato questa sua
spiegazione su una cosa che non gli è stata richiesta. Noi abbiamo
solo detto che ci sarebbe piaciuto poter discutere questo con
l'Assessore competente, ma non riguardava la sua assenza, ci è
semplicemente dispiaciuto che non abbia potuto replicare su questo.
Siamo molto contenti che lui abbia tutti questi incontri per il
bene nostro e della Valle d'Aosta. Grazie Assessore, ma ha dato una
giustificazione che non era stata richiesta. Vedo anche il collega
Guichardaz che batte le mani, ma non abbiamo chiesto questo. È solo
perché chi ascolta non pensi che ci siano altri passaggi. Noi non
abbiamo chiesto questo, Assessore, comunque grazie per il passaggio
in più che ci ha fatto.
Presidente -
L'Assessore si è limitato ad una
giustificazione della sua assenza che mi sembrava doverosa, visto
che gli ho chiesto io come mai era assente. Chiuso l'argomento.
Ha chiesto la parola l'Assessore Viérin Laurent; ne ha
facoltà.
Viérin L. (UVP) -
Solo per sottolineare che mi è stato
richiesto dal Presidente e quindi capisco, collega Certan, che si
sia sentita coinvolta in questa cosa, ma io mi sono rivolto al
Consiglio in generale, quindi lei ha sollevato probabilmente tale
questione. Il Presidente mi ha semplicemente chiesto contezza e io
ho voluto avvisare il Consiglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK