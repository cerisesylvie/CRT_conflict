Consiglio Regionale della Valle d'Aosta - Oggetto del Consiglio n. 1293 del 14 luglio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1293 del 14 luglio 2010 - Resoconto
OGGETTO N. 1293/XIII - Interpellanza: "Interventi per la
salvaguardia della produzione industriale della società SCOTT nel
comune di Gignod".
Interpellanza
Preso atto che la crisi della società SCOTT di Gignod,
produttrice di bastoncini da sci, rischia di mettere in pericolo la
stessa sopravvivenza della più importante realtà industriale della
Valle del Gran San Bernardo;
Constatato che, una delle cause di questo stato di difficoltà
è l'elevato affitto che tale industria deve pagare alla Regione
autonoma della Valle d'Aosta, per il tramite della società pubblica
Vallée d'Aoste Structure;
Ricordato che, sino alla riforma della scorsa legislatura,
con il trasferimento della proprietà degli immobili industriali a
Vallée d'Aoste Structure (legge regionale 18 giugno 2004, n. 10) e
l'adeguamento ai prezzi di mercato dei relativi canoni di locazione
(legge regionale 18 giugno 2004, n. 9), l'affitto dei locali di
Gignod era molto più basso, cioè pari al 2% del valore di libro
dell'immobile, secondo le indicazioni della legge regionale 14
gennaio 1998, n. 1 "Regime del canone di locazione dei beni
immobili di proprietà regionale utilizzati da imprese industriali e
da cooperative di produzione e lavoro";
Considerato che, obiettivo della nostra comunità deve essere
quello di sostenere l'economia per garantire il lavoro, come indica
anche l'articolo 1 della nostra Costituzione;
i sottoscritti Consiglieri regionali
Interpellano
la Giunta regionale per conoscere se intenda:
1) operare per salvare la produzione industriale presente a
Gignod;
2) prendere spunto da questa illuminante situazione per
abrogare la legge regionale 9/2004 e riattivare la legge regionale
1/1998, in modo da aiutare concretamente tutto il sistema
industriale della nostra regione.
F.to: Carmela Fontana - Donzel
Président
- La parole à la Conseillère Carmela
Fontana.
Fontana (PD)
- Grazie, Presidente. Con questa
interpellanza volevamo evidenziare la crisi della società SCOTT di
Gignod, produttrice di bastoncini da sci, crisi che rischia di
mettere in pericolo la stessa sopravvivenza della più importante
realtà industriale della Valle del Gran San Bernardo. Una delle
cause di questo stato di difficoltà è l'elevato affitto che tale
industria deve pagare alla Regione autonoma della Valle d'Aosta per
il tramite della società pubblica Vallée d'Aoste Structure. Sino
alla riforma della scorsa legislatura, con il trasferimento della
proprietà degli immobili industriali a Vallée d'Aoste Structure
(legge regionale 18 giugno 2004, n. 10) e l'adeguamento ai prezzi
di mercato dei relativi canoni di locazione (legge regionale 18
giugno 2004, n. 9), l'affitto dei locali di Gignod era molto più
basso, ossia pari al 2 per cento del valore di libro dell'immobile,
secondo le indicazioni della legge regionale 14 gennaio 1998, n. 1
"Regime del canone di locazione dei beni immobili di proprietà
regionale utilizzati da imprese industriali e da cooperative di
produzione e lavoro". L'obiettivo della nostra comunità deve essere
quello di sostenere l'economia per garantire il lavoro, come indica
anche l'articolo 1 della nostra Costituzione.
Chiediamo all'Assessore competente se intende:
"operare per
salvare la produzione industriale presente a Gignod; prendere
spunto da questa illuminante situazione per abrogare la legge
regionale 9/2004 e riattivare la legge regionale 1/1998, in modo da
aiutare concretamente tutto il sistema industriale della nostra
regione"
. Grazie.
Président
- La parole à l'Assesseur aux activités
productives, Pastoret.
Pastoret (UV)
-SPF di Gignod fa parte del gruppo SCOTT,
importante azienda multinazionale operante in molteplici settori
dello sport e del tempo libero. Lo stabilimento valdostano produce
attualmente bastoncini da sci di tipo tradizionale. È importante
sottolineare che questo è rimasto l'unico centro produttivo di
SCOTT nel mondo; l'azienda infatti per tutte le altre produzioni
esternalizza ogni tipo di lavorazione eccezion fatta per i
bastoncini prodotti a Gignod. Oggi la sede produttiva, unica unità
produttiva come ho detto, gestita direttamente da SCOTT, si trova
in una fase di forte difficoltà, ne hanno parlato anche i giornali
e ciò è stato confermato sia dai responsabili dello stabilimento
fatti in diversi incontri in Confindustria, sia dalle
organizzazioni sindacali stesse che ho avuto modo di incontrare. Ci
siamo interessati alla questione relativa al funzionamento dello
stabilimento e della continuazione della sua attività e il 24
maggio ho incontrato i responsabili dello stabilimento per assumere
tutte le residue informazioni utili per dare seguito ad eventuali
interventi in relazione allo stato di crisi che SPF sta
vivendo.
In tale occasione sono stati riassunti dal
management
aziendale i punti nodali della situazione: primo, SPF aveva
previsto in passato di utilizzare lo stabilimento di Gignod che
riteneva adeguato peraltro alla sua previsione produttiva, che era
allora di oltre 1.200.000 paia di bastoncini annui. L'equilibrio
fra i costi gestionali e i flussi produttivi era allora positivo.
Ricordo che qui parliamo di un periodo che risale a circa 6 anni
fa, quando fu per la prima volta contrattualizzato un comodato
preesistente sull'utilizzo dello stabilimento. Le condizioni che
furono poste allora quindi furono considerate più che accettabili
di fronte ai volumi produttivi dell'azienda. Diverse ragioni hanno
portato ad una contrazione progressiva e significativa di questi
numeri; oggi la produzione ultima che SPF dovrà realizzare entro
l'ottobre 2010 si attesta sulle 350.000 paia circa.
Secondo punto: alla luce di questa importante e significativa
contrazione produttiva, gli oneri gestionali: affitto (solo per una
parte), spese generali, energia, smaltimento rifiuti e scorie, che
erano dimensionati su una previsione molto più importante
(1.200.000 paia, quadrupla rispetto a quella di oggi), non
consentono di trovare un equilibrio di bilancio, quindi sono
diversi i fattori che comportano questi problemi. L'attuale
produzione non pare destinata ad aumentare, poiché il mercato dei
bastoncini da sci tradizionali non è destinato a crescere
significativamente e soprattutto perché il mercato è stato
potentemente invaso da bastoncini derivati dall'agonismo da parte
di ditte concorrenti, che hanno introdotto delle formidabili
innovazioni che hanno penalizzato fortemente SCOTT, che non è più
leader
in questo segmento di mercato.
Terzo aspetto: l'attuale produzione di SCOTT per una certa
quantità di bastoncini è inoltre incompleta, poiché l'azienda, di
fronte alle richieste del mercato, deve appoggiarsi ad altre
aziende concorrenti per completare la produzione dei bastoncini
cosiddetti "anodizzati", ossia sottoposti ad un particolare
trattamento qualitativamente apprezzato, poiché SPF non dispone
dell'apposita attrezzatura per effettuare tale processo, non ha mai
voluto dotarsene e non è intenzionata a farlo per il futuro.
Quarto aspetto: se il mercato tradizionale è sostanzialmente
stagnante, è in significativa fase di sviluppo e di crescita quello
delle lavorazioni specialistiche, legate alla produzione dei
bastoncini cosiddetti "telescopici", legati alle nuove pratiche
sportive all'aria aperta:
trekking
, ciaspole, eccetera, ma
SCOTT - lo ha ribadito nell'incontro - non è orientata ad
affrontare questo tipo di produzione e, come avvenuto in passato,
non ha alcuna intenzione di prevedere la realizzazione di linee
produttive dedicate a questa produzione. Si aggiunga a tutto ciò il
fatto che il
management
della società è giunto al termine
della sua carriera e la proprietà, per delle ragioni sue, ha
notevoli difficoltà a ricostruire una piramide organizzativa che
risponda ai propri desiderata. Ciò detto, l'azienda non ha
prospettive rosee e comunque non può e non vuole affrontare analisi
di lungo periodo, poiché si sente investita dalla necessità
immediata di assicurare il rispetto delle consegne relative alle
commesse in essere, altrimenti avrebbe penali significative da
pagare.
Per quanto riguarda il futuro, ne abbiamo parlato con loro e ne
hanno parlato con loro i sindacati, le posizioni dell'azienda sono
abbastanza nebulose, queste sono le sensazioni che tutti noi
abbiamo ricavato. Ho incontrato in varie fasi le organizzazioni
sindacali anche con i rappresentanti dei lavoratori e abbiamo messo
a disposizione gli uni e gli altri le informazioni e preso in
considerazione le esigenze immediate che l'azienda ha rappresentato
e che riguardano la necessità di ridurre i costi gestionali
relativi allo stabilimento e al mantenimento dello stesso, il quale
era correttamente dimensionato per quella produzione, oggi non lo è
più. SPF non ha la certezza di poter conservare in futuro anche
solo le attuali dimensioni produttive e intende non giungere ad un
rinnovo tacito sessennale dell'attuale contratto, perché, come lei
sa, il contratto, se non viene disdetto, ha un rinnovo sessennale,
quindi non vuole crearsi dei vincoli per un periodo di tempo troppo
lungo. In sostanza, l'azienda potrebbe non credere del tutto alle
sue capacità di conservare l'attuale mercato, quindi
precauzionalmente cerca di tenersi le mani libere e di lasciarsi
aperte più possibilità. È così che, di fronte al calo produttivo,
SPF chiede alla pubblica amministrazione di aiutarla a ridurre gli
oneri contrattuali dell'affitto. Questo loro non lo hanno mai
formalizzato, ce lo hanno detto a voce, nella formalizzazione hanno
solo chiesto di non rinnovare nei termini previgenti il contratto
di locazione. C'è quindi tutta una discussione che ancora deve
essere fatta.
Per quanto riguarda lo stabilimento di Gignod, va ricordato che
il canone di locazione risale a dicembre 2004 ed era stato
stipulato con l'Amministrazione regionale, non con Vallée d'Aoste
Structure, contrattualizzando una situazione retta da un atto di
comodato risalente alla fine degli anni '80. Vallée d'Aoste
Structure ha quindi ereditato l'attuale contratto che va in
scadenza e che, in assenza di disdetta anticipata, sarebbe
tacitamente rinnovato per 6 anni. L'azienda lamenta un peso
eccessivo di tutti gli oneri complessivi: energia elettrica,
riscaldamento, oneri di smaltimento che sono particolarmente
elevati, rispetto ai quali l'affitto incide solo per un terzo della
spesa ed è rispetto alle valutazioni che scaturiscono da tutto
quanto ho riassunto che SPF ha fornito sia a noi, sia alle
organizzazioni sindacali la richiesta di non rinnovare l'affitto
nelle condizioni previgenti, quindi ha scritto a Structure, che
oggi è detentore del contratto di affitto.
Siamo certamente favorevoli ad intervenire per sostenere le
buone intenzioni dell'azienda, non è però pensabile che ad una
situazione di difficoltà produttiva dell'azienda si debba
intervenire per adeguare al basso gli oneri degli affitti; gli
strumenti in questo caso che possono essere individuati ci sono e
devono poter portare ad una riduzione degli oneri riducendo
innanzitutto gli sprechi. Se ne parla tanto, quindi questa ci è
parsa una soluzione e questi sprechi risiedono soprattutto nella
disponibilità del tutto sovradimensionata degli spazi. Il primo
modo di sostenere l'azienda in difficoltà potrebbe essere quello di
ridurre significativamente gli spazi messi a disposizione, che oggi
ammontano a 9.472 metri quadrati, uno sproposito per una produzione
così ridotta. Vallée d'Aoste Structure ha fatto dei sopralluoghi e
parlato con i responsabili, sta disponendo una proposta che sarà
presentata sia all'azienda, sia alle organizzazioni sindacali in
sede di Confindustria e che prevede di giungere ad un contratto che
tenga conto, per quanto possibile, delle esigenze della SCOTT,
intervenendo sulla riduzione degli spazi.
Entro la fine del mese, secondo l'impegno che avevamo preso da
parecchio tempo, sarà richiesta da noi la convocazione di una
riunione in Confindustria con Vallée d'Aoste Structure, l'azienda,
le organizzazioni sindacali per formalizzare le proposte di
riduzione significativa degli oneri di affitto attraverso la
razionalizzazione degli spazi, cosa questa che consentirà di
ridurre anche una serie di altri oneri, cosa che non succederebbe
operando banalmente solo sui costi dell'affitto: se si riducono gli
spazi, si riducono anche i costi del riscaldamento, del
raffrescamento, eccetera. Rimangono invariati gli oneri di
smaltimento delle materie tossiche, che sono un obbligo
dell'azienda.
In sintesi, vi sono tutte le disponibilità a venire incontro ai
bisogni dell'azienda per quanto riguarda la rinegoziazione
contrattuale. Ovviamente il futuro dell'azienda dipenderà anche
dagli ordini che riuscirà a portare a casa per il futuro e a
mettere in portafoglio, soprattutto se essa vorrà continuare
l'attività, perché SCOTT oggi mantiene esternalizzata solo questa
produzione. Questa è la situazione. Lei ci chiede anche se si
intenda operare per salvaguardare la produzione industriale:
abbiamo detto come si pensa di intervenire in questo caso posto che
i casi sono tutti diversi e se si intenda riattivare la legge n.
1/1998. Questo tema ci porta alla questione che abbiamo dibattuto
in Consiglio nel novembre 2008 rispondendo ad un'iniziativa che lei
ebbe modo di presentarci allora e che chiedeva di riesumare la
legge n. 1/1998. Da allora non è cambiata la nostra posizione, io
rispondo come allora. Ci sono cose che vanno al di là delle nostre
volontà e che riguardano il divieto di fornire aiuti di Stato in
forma diretta o indiretta. La questione degli affitti è delicata,
ha dei limiti, ma il fatto che essi devono corrispondere al valore
di mercato non può venir meno, quindi anche se rifacessimo la legge
n. 1/1998, questi sono elementi dei quali dovremmo tener conto per
cui le percentuali di allora non sarebbero più oggi proponibili,
perché dovremmo mantenere quei principi di rispetto della
concorrenza e del non ricorso agli aiuti di Stato che nel 1998
erano assai meno sottoposti all'occhiuta e poco transigente
attenzione dell'Unione europea come oggi succede.
Ciò che non è possibile fare, e che SPF non ha richiesto, è la
riduzione degli oneri di affitto che sono in linea, ma opereremo
nel modo in cui abbiamo detto concordando con loro una
significativa riduzione degli spazi, che consentirà all'azienda di
avere una significativa riduzione degli oneri. Della difficile
situazione di SPF ho detto, attendiamo gli sviluppi; io dico solo
quanto abbiamo avuto modo di dirci con i delegati che ho
incontrato. In questo momento l'azienda non ha fatto gli ordinativi
dei materiali per le prossime produzioni e questo è un segno
preoccupante che va ben al di là della questione che lei pone, del
funzionamento dello stabilimento, degli spazi occupati e degli
oneri degli affitti. Pensiamo che qualche risposta più precisa
l'avremo nell'incontro che faremo in Confindustria, dove porteremo
al tavolo delle proposte che possano soddisfare il tema che SPF ha
posto. Non vorremmo che questo tema sia stato posto per scaricare
sulle pubbliche amministrazioni delle responsabilità, che non ci
possiamo assumere per quanto riguarda la capacità di mantenere i
livelli produttivi. Grazie.
Président
- La parole à la Conseillère Carmela
Fontana.
Fontana (PD)
- Ringrazio l'Assessore per la risposta che
mi ha fornito, molto dettagliata e molto cruda, nel senso che la
situazione è veramente peggio di quello che pensavamo. Ho sempre
fatto diverse interpellanze sulla questione degli affitti, perché
ho sempre sentito da parte delle aziende che è una situazione che
non possono reggere e in un momento di crisi come questo mi
sembrava una buona iniziativa per andare incontro a questa crisi
che hanno le aziende. Devo essere sincera, sono molto preoccupata
perché, da quello che mi ha detto l'Assessore, sembra che anche
questa azienda non abbia un futuro. Sono preoccupata per questi 25
lavoratori e mi auguro che nelle prossime trattative la cosa si
possa risolvere e che anche questa azienda non venga chiusa, perché
non so più cosa pensare: non c'è una fabbrica che finisce bene!
Questa è una grossa preoccupazione per la Valle d'Aosta, perché
anche quei pochi lavoratori che abbiamo rischiano di perdere il
posto di lavoro. Non vedo un futuro, non so cosa rispondere alle
persone, anche noi dobbiamo vedere cosa si può fare per il futuro
sul mondo del lavoro, perché questo è un altro anello negativo alle
fabbriche della bassa Valle. Se gentilmente lei dopo questo
incontro magari mi può dire... grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK