Consiglio Regionale della Valle d'Aosta - Oggetto del Consiglio n. 624 del 24 giugno 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 624 del 24 giugno 2009 - Resoconto
OGGETTO N. 624/XIII - Interpellanza: "Reintroduzione della
gratuità dell'estrazione dentaria nelle strutture
pubbliche".
Interpellanza
Preso atto che la Giunta regionale ha escluso dai LEA, i
Livelli Essenziali di Assistenza, l'estrazione di elementi
dentari;
Tenuto conto che tale misura comporta un onere di 80 € per il
cittadino che si rivolge alla struttura pubblica, che spesso
appartiene alle fasce sociali meno favorite;
Appreso che l'Assessore regionale alla Salute ha dichiarato
alla stampa di aver stanziato 500.000 € per l'odontoiatria,
"destinati, in parte, all'acquisto di un camper", per la
prevenzione dei tumori del cavo orale nelle microcomunità e per
l'educazione dentaria nelle scuole;
Ritenuto che tale somma dovrebbe fare fronte prioritariamente
alla reintroduzione della gratuità dell'estrazione dentaria nelle
strutture pubbliche;
Sottolineato che una bocca in buona salute è un diritto del
cittadino e che soprattutto le persone anziane hanno difficoltà
relativamente alle protesi, anche per il loro rilevante
costo;
i sottoscritti Consiglieri regionali
Interpellano
la Giunta regionale per conoscere se intenda:
1) reintrodurre nei LEA l'estrazione dentaria;
2) attuare le campagne di prevenzione dei tumori del cavo
orale nelle microcomunità e di educazione dentaria nelle scuole,
attraverso personale sanitario automunito, evitando l'acquisto di
un camper;
3) valutare, in collegamento con l'Azienda sanitaria USL
della Valle d'Aosta e i medici odontoiatri, la possibilità di un
intervento economico integrativo ma significativo in campo
protesico.
F.to: Carmela Fontana - Donzel
Président
- La parole à la Conseillère Carmela
Fontana.
Fontana (PD)
- Grazie, Presidente. In un periodo come
questo di crisi economica occorre fare molta attenzione nella
gestione dei servizi sanitari e sociali. Occorre evitare di far
ricadere nuove difficoltà sulle fasce popolari più deboli,
difficoltà che andrebbero ad aggiungersi a quelle legate al momento
economico. È invece ciò che è successo alla Giunta regionale della
Valle d'Aosta: ha escluso dai livelli di assistenza i cosiddetti
"LEA", livelli essenziali di assistenza, la voce relativa
all'estrazione di elementi dentari, decisione che comporta un onere
di 80 euro per ogni estrazione a qualunque cittadino che si rivolga
alla struttura pubblica per farsi togliere un dente. È chiaro a
tutti noi che la maggior parte dei cittadini che si rivolgono alle
strutture pubbliche delle cure odontoiatriche sono cittadini dalle
scarse disponibilità economiche, quindi possiamo ben capire quanto
una scelta di questo genere possa pesare su tali persone o
obbligandole a fare nuovi sacrifici ed ulteriori rinunce, o
direttamente a rinunciare alle prestazioni odontoiatriche, magari
ricercando delle prestazioni fuori dai canoni professionali
garantiti dall'iscrizione nell'Ordine dei medici odontoiatri.
Tenuto conto che l'Assessore regionale alla salute ha dichiarato
alla stampa di aver stanziato 500mila euro per l'odontoiatra e che
con questa somma si potrebbe far fronte ad oltre 6.000 estrazioni
dentarie, crediamo che quello stanziamento debba prioritariamente
andare alla reintroduzione delle estrazioni dentarie nei livelli
essenziali. La campagna di prevenzione dei tumori del cavo orale
nelle microcomunità per anziani e l'educazione dentaria nelle
scuole cui quella cifra era destinata si può tranquillamente
organizzare attraverso personale sanitario automunito evitando così
l'acquisto di un camper annunciato dall'Assessore regionale nelle
stesse dichiarazioni e che in questa circostanza sarebbe solo uno
spreco. Una bocca in buona salute è un diritto del cittadino e a
maggior ragione questo diritto deve essere garantito a tutte le
persone economicamente più deboli e fra queste non possiamo non
mettere in primo piano le persone anziane. Si capisce così
facilmente come non solo occorre reintrodurre le estrazioni
dentarie fra le prestazioni garantite gratuitamente a tutti i
cittadini, ma occorre anche prevedere un intervento economico
integrativo, significativo in campo protesico. Da questo punto di
vista, auspichiamo che l'Assessore competente contatti l'azienda
USL della Valle d'Aosta e i medici odontoiatri che operano nel
nostro territorio al fine di trovare le soluzioni più semplici ed
efficaci per garantire a tutti i cittadini che hanno bisogno di una
protesi un prodotto tecnicamente di buon livello, predisposto da un
medico odontoiatra e ad un prezzo compatibile con il reddito di
ciascun cittadino. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Grazie anche di questa
interpellanza, perché mi permette di spiegare alcuni indirizzi e
alcune iniziative che stiamo portando avanti nell'ambito
dell'assistenza odontoiatrica, alcune iniziative che non sono
ancora state presentate, ad esempio quella del camper, per fare non
solo prevenzione. Ebbene, solo fare un raccordo anamnestico per
quanto riguarda la reintroduzione nei LEA dell'estrazione dentaria.
C'è una normativa nazionale ben precisa ed è costituita
principalmente dal decreto legislativo n. 229/1999, che definisce i
criteri per la determinazione dei livelli essenziali di assistenza
- i cosiddetti "LEA" - e disciplina il funzionamento dei fondi
integrativi del sistema sanitario nazionale, e dal decreto del
Presidente del Consiglio dei ministri del 29 novembre 2001:
"Definizione dei livelli essenziali di assistenza". Tali
indicazioni nazionali limitano la competenza del servizio nazionale
per quanto riguarda l'odontoiatria a programmi di tutela della
salute odontoiatrica in età evolutiva e assistenza odontoiatrica e
protesica verso i soggetti in condizioni di particolare
vulnerabilità, affidando i fondi integrativi del sistema sanitario
all'assistenza odontoiatrica per i servizi complementari. Queste
indicazioni generali non hanno tuttavia ancora ricevuto una
specificazione adeguata a definire, da un lato, i servizi e le
prestazioni a carico del sistema sanitario nazionale che devono
essere messi a disposizione di tutti i cittadini e, dall'altro,
quelli che possono entrare a far parte del campo di operatività dei
fondi integrativi del sistema sanitario nazionale. In attesa di più
puntuali indicazioni sul contenuto dei LEA, relativamente al
settore dell'assistenza sanitaria, la Regione Valle d'Aosta, con
delibera della Giunta del 30 dicembre 2002, aveva definito i
livelli di assistenza resi dal servizio sanitario regionale in
applicazione dell'accordo stipulato in sede di Conferenza
Stato-Regioni e sulla base del decreto del Presidente del Consiglio
dei ministri del 2001.
Nelle more della definizione a livello centrale dei soggetti
destinatari e delle condizioni di particolare vulnerabilità, ancora
oggetto di studio a livello ministeriale, la Regione con la
delibera sopraccitata garantisce, quale livello aggiuntivo
regionale, ossia i cosiddetti "LEA regionali", specifiche
prestazioni di assistenza odontoiatrica (conservativa,
odontoiatrica protesica e ortodontia), ossia tutto il campo degli
apparecchi ad esempio per i bambini, rivolte a determinate
categorie di cittadini, anche in base all'età, e specificatamente
quelli in possesso di redditi inferiori al cosiddetto "minimo
vitale" o quelli con deficit immunologici o sieropositività da HIV.
Per queste categorie quindi c'è una delibera che definisce tutta
una serie di facilitazioni ed aiuti economici che vado a
specificare. Oltre a ciò, sempre nell'ambito dei LEA regionali,
vengono erogati i contributi economici per le protesi dentarie e
per le cure odontoiatriche. La Regione ha ritenuto infatti di
includere nei livelli essenziali di assistenza garantiti per i
cittadini valdostani ulteriori prestazioni definite "a
regolamentazione regionale" che comprendono, tra le altre, i
"contributi per le spese per cure odontoiatriche e protesi
dentarie".
Nello specifico cosa garantiamo noi per quanto riguarda la cura
odontoiatrica? Primo, assistenza odontoiatrica conservativa:
- le prestazioni di cura odontoiatrica conservativa e le cure
ortodontiche, escluse le protesi, limitatamente agli assistiti di
età inferiore ai 16 anni il cui reddito familiare sia inferiore al
doppio del minimo vitale;
- l'assistenza odontoiatrica conservativa agli assistiti il cui
reddito familiare è inferiore al doppio del minimo vitale;
- l'assistenza odontoiatrica conservativa, escluse le protesi,
agli assistiti con deficit immunologici determinati da gravi
difetti delle difese immunitarie o ammalati di HIV.
Secondo, assistenza odontoiatrica protesica: viene erogato un
contributo di 52 euro per elemento sostitutivo; qualora la
sostituzione interessi un'arcata, il rimborso è concesso una volta
ogni tre anni e, qualora la sostituzione interessi l'apparato
dentario complessivo, una volta ogni cinque anni.
Per quanto riguarda l'assistenza ortodontica, ossia il
contributo per gli apparecchi che vengono soprattutto messi ai
bambini per una corretta crescita dentale, il contributo è
quantificabile nella misura dell'80 percento della spesa, fino ad
un massimo di 516 euro annui per tre anni.
Sempre ai sensi della delibera del 2002 sopraccitata, i
contributi finanziari che ho citato precedentemente sono erogati in
misura intera a titolari di esenzione dalla partecipazione della
spesa sanitaria per motivi di età e per reddito (sapete che, quando
uno va con la ricetta rossa, se è esente per reddito, non paga
nulla) e in misura differenziata a seconda dei limiti di reddito,
quindi c'è tutta una tabella.
Il punto fondamentale per quanto riguarda le estrazioni
dentarie. In questo periodo il Governo sta ridefinendo i LEA e pare
vi sia l'intenzione di aggiungere nei LEA nazionali l'estrazione
dentaria, quindi noi stiamo aspettando. Se viene introdotto dal
Governo in questi mesi bene, altrimenti stiamo pensando di
procedere sempre come LEA regionale, aggiungendo a queste
prestazioni anche l'estrazione naturalmente per le fasce
deboli.
Per quanto riguarda il punto n. 2:
"attuare le campagne di
prevenzione dei tumori del cavo orale nelle microcomunità e di
educazione dentaria nelle scuole, attraverso personale sanitario
automunito, evitando l'acquisto di un camper"
, riteniamo che
questo sia un progetto interessante di prevenzione non solo
odontoiatrica, ma anche otorinolaringoiatrica, che permetterebbe,
con un ambulatorio mobile di andare a visitare tutte le strutture
per anziani. Sappiamo benissimo come ormai nelle strutture per
anziani gli utenti siano soprattutto i cosiddetti "N3", con grosse
difficoltà allo spostamento. L'obiettivo è quello di farli spostare
proprio per visite indispensabili. In questo caso si utilizzerebbe
il camper per effettuare tutte le visite compresa quella con
l'ausilio delle fibre ottiche la valutazione delle alte vie aeree,
facendo così diagnosi precoci di tutti i tumori del cavo orale con
risparmio importante per quanto riguarda eventuali interventi e
terapie che comporta una malattia neoplastica. Gli interventi con
il camper adeguatamente attrezzato quindi permettono di andare ad
effettuare dei piccoli interventi di carattere odontoiatrico.
Per quanto riguarda la prevenzione nelle scuole, si intende in
questo modo sottoporre i bambini della prima e seconda classe
elementare ad una visita preventiva annuale, al fine di educarli ad
una corretta igiene e alla fluoroprofilassi e procedere così ad
eventuali sigillature. Anche in questo caso il camper permette di
effettuare interventi, quali le sigillature, mettendo una resina
sui denti da latte interessati da patologie. È quindi un importante
progetto rivolto a prevenire patologie neoplastiche effettuato da
attrezzature mobili dal momento che abbiamo tutta una serie di
microcomunità sul territorio.
Per quanto riguarda invece gli altri punti, sappiamo che c'è
stato un accordo recente del Ministero della salute, siglato con
l'ANDI (Associazione nazionale dei dentisti italiani), un accordo
di collaborazione al fine di garantire ad onorari concordati le
cure odontoiatriche a cittadini a basso reddito e a donne in
gravidanza, l'accordo è rivolto soprattutto alla prevenzione di
alcune patologie del cavo orale come la carie, malattie paradentali
e l'edentulismo. Attualmente so che non ci sono ancora stati dei
dentisti disponibili per questo progetto, ma è una proposta che è
stata fatta recentemente. In sostanza per quanto riguarda le
estrazioni dentarie stiamo aspettando le direttive del Governo sui
LEA, e se verrà introdotta dal Governo, bene, altrimenti la nostra
intenzione è quella di valutare sia la protesi sociale, sia
l'estrazione nei LEA regionali. Grazie.
Président
- La parole à la Conseillère Carmela
Fontana.
Fontana (PD)
- Volevo ringraziare l'Assessore per queste
informazioni che sono legate al Governo regionale, ma, visto che
siamo una Regione autonoma, abbiamo fatto tanti sforzi per andare
incontro ai cittadini e bisogna dare merito di quello che è stato
fatto, secondo me, uno sforzo si può fare anche senza aspettare la
risposta a livello nazionale. Abbiamo fatto tanto, visto che sono
persone che non hanno la possibilità...
Lanièce A.
(fuori microfono)
- ... è a
breve...
Fontana (PD)
- ... è a breve. Va bene, spero che questo
si risolva, altrimenti mettiamoci lì e vediamo cosa possiamo fare,
perché già non hanno possibilità di andare avanti con il reddito
che hanno, in più gli facciamo spendere anche questi soldi... mi
sembra una cosa eccessiva. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK