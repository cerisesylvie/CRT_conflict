Consiglio Regionale della Valle d'Aosta - Oggetto del Consiglio n. 808 del 21 ottobre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 808 del 21 ottobre 2009 - Resoconto
OGGETTO N. 808/XIII - Interpellanza: "Riconoscimento agli
operatori del settore di una remunerazione differenziata per la
produzione di latte di qualità".
Interpellanza
Vista l'importanza che da sempre viene attribuita nella
nostra realtà sociale ed economica alla produzione del latte per
remunerare in modo equo gli operatori del settore;
Vista la volontà di premiare la qualità del latte prodotto,
concretamente attuata con le Misure del Piano di Sviluppo rurale
che per 5 anni hanno consentito ai caseifici aderenti al progetto
"latte Qualità" di distribuire incentivi specifici a questo
scopo;
Constatato che ciononostante la remunerazione del latte ai
produttori in questi stessi anni invece di aumentare è spesso
diminuita, soprattutto per coloro i quali conferiscono a
cooperative di trasformazione;
Constatato che recentemente alcune cooperative hanno deciso,
per migliorare i risultati gestionali, di affidare ad altri
soggetti la fase di trasformazione;
i sottoscritti Consiglieri regionali
Interpellano
l'Assessore all'Agricoltura e Risorse Naturali:
1) affinché illustri al Consiglio se la remunerazione
differenziata per incentivare la qualità del latte destinato a
produrre Fontina DOP sia ancora applicata e con quali
modalità;
2) affinché illustri quale risulti essere attualmente il
prezzo medio, minimo e massimo del latte conferito a cooperative e
privati trasformatori al netto dei costi di trasporto;
3) per conoscere quale sia il giudizio dell'amministrazione
rispetto al fatto che cooperative di trasformazione del latte degli
associati, per loro stessa natura giuridica destinate a questo
scopo, affidino a terzi la gestione proprio di questa fase;
4) per sapere se sia a conoscenza di episodi di remunerazione
del latte destinato a produrre Fontina DOP marcatamente inferiore
rispetto ai prezzi correnti del mercato nazionale per latte a
destinazione generica e quali iniziative, nell'ambito delle proprie
funzioni, si intendono porre in essere affinché agli operatori del
settore sia riconosciuta una remunerazione più equa.
F.to: Chatrian - Giuseppe Cerise
Président
- La parole au Vice-président Chatrian.
Chatrian (VdAV-R)
- Merci, M. le Président.
Assessore, con questa interpellanza volevamo conoscere nel
dettaglio, la prospettiva, visto che l'analisi della situazione in
parte la conosciamo. Un settore, ne parleremo nel primo pomeriggio,
in difficoltà, un settore che ha l'acqua alla gola, usando forse
un'espressione persino troppo gentile.
Visti gli sforzi fatti, visti gli incentivi messi in campo,
viste le misure inserite, viste le programmazioni di questi ultimi
anni ed i relativi nuovi regolamenti, il piano di sviluppo rurale
passato ed il nuovo, e non solo, ci sembra che qui sia in gioco la
politica della Regione verso questo settore, politica che a nostro
avviso è non poco chiara. Vorremmo avere qualche informazioni in
più proprio da lei, legata all'applicazione e alle modalità da una
parte, per la remunerazione del prodotto principe, a monte, il
latte, i suoi parametri, le sue difficoltà, e poi soprattutto la
valutazione di questa Amministrazione, vista la situazione. Oltre a
tale valutazione, vorremmo conoscere soprattutto le iniziative, gli
intendimenti, che si vogliono apportare verso questa difficoltà,
prendendo atto che siamo in un momento particolare dove non c'è
offerta in esubero, (e questo è già un messaggio che ci deve far
riflettere), in cui il prodotto... non è assolutamente in esubero e
i magazzini non sono pieni.
Detto questo, aspettiamo da lei delle risposte possibilmente
chiare, dirette e anche un po' concrete, se possibile.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente. Vedrò di essere il
più possibile chiaro e soprattutto di fornire degli elementi
oggettivi per valutare la situazione.
Al primo quesito, riguardante
"la remunerazione differenziata
per incentivare la qualità del latte"
, è importante dire che il
progetto "latte Qualità" gestito dall'Assessorato agricoltura è
terminato con la campagna lattiero-casearia 2007-2008 e non è più
possibile procedere ad un suo rifinanziamento, in quanto non più
compatibile con le vigenti normative comunitarie. La remunerazione
differenziata del latte in base alla qualità è tuttora attuata da
11 caseifici cooperativi sui 17 presenti in Valle e da un
caseificio privato. È importante dire che chi non effettua questo
pagamento differenziato sono soprattutto i caseifici di piccole
dimensioni, come Gressan, Pollein, Ollomont. Effettua la
remunerazione differenziata in base alla qualità anche la Centrale
Laitière, a titolo di informazione. Il pagamento avviene sulla base
dei valori dei principali parametri analitici del latte: tenore di
grasso, tenore di proteine, cellule somatiche, coliformi e
proteolitici. Questi sono gli indicatori oggettivi che vengono
presi in considerazione, utilizzando opportune griglie e tabelle di
punteggio che sono stabilite in maniera indipendente da ciascun
caseificio.
Punto due:
"quale risulti essere attualmente il prezzo medio,
minimo e massimo del latte conferito"
, anche qui fornirò dei
dati. Con riferimento alle società cooperative il prezzo medio del
latte al netto dei costi di trasporto per la campagna 2007-2008,
l'ultimo dato aggiornato, è di 0,50 euro/litro, con un valore
massimo di 0,57 euro/litro e un valore minimo di 0,45 euro/litro.
Questi sono i dati forniti dalla Fédération des coopératives
valdôtaines. Il prezzo medio liquidato dai caseifici privati è
stimato in 0,52 euro/litro, quindi leggermente superiore.
Punto tre:
"per conoscere quale sia il giudizio
dell'amministrazione rispetto al fatto che cooperative di
trasformazione del latte degli associati... affidino a terzi la
gestione proprio di questa fase"
, sono due le cooperative di
produttori latte sul totale delle 17 presenti in Valle d'Aosta che
hanno affidato la fase di trasformazione ad altri soggetti. Questa
esternalizzazione dell'attività di trasformazione, che rientra
nelle normali e possibili operazioni di natura contrattuale, è
collegata a ristrutturazioni e riorganizzazioni messe in atto a
fronte di situazioni critiche a livello gestionale ed economico. In
entrambi i casi l'esternalizzazione dell'attività di trasformazione
è avvenuta a favore di una cooperativa di grado superiore, della
quale le cooperative primarie e gli allevatori aderenti sono
soci.
Punto quattro:
"per sapere se sia a conoscenza di episodi di
remunerazione del latte destinato a produrre Fontina DOP
marcatamente inferiore rispetto ai prezzi correnti del mercato
nazionale per latte a destinazione generica e quali iniziative,
nell'ambito delle proprie funzioni, si intendono porre in essere
affinché agli operatori del settore sia riconosciuta una
remunerazione più equa"
. Si può rispondere in questo modo: non
si hanno informazioni riguardanti pagamenti di latte destinati a
fontina DOP significativamente inferiori ai prezzi di mercato
nazionale per il latte a destinazione generica. Cito alcuni dati a
supporto di questo. Per contro, si forniscono alcuni esempi di
quotazione del latte crudo alla stalla a destinazione generica,
ovvero destinato a latte alimentare. La quotazione media del 2009
in Lombardia è di 0,33 euro/litro; recentemente è stato siglato un
protocollo d'intesa che durerà fino a marzo 2010 e che fissa il
prezzo base a 0,31 euro/litro. In Piemonte - parlo delle realtà più
vicine - la quotazione si aggira attorno a 0,38 euro/litro. Nel
Rhône-Alpes e in Baviera le quotazioni sono rispettivamente pari a
0,27 euro/litro e 0,25 euro/litro. Si cita infine la remunerazione
media del latte destinato alla produzione del Parmigiano Reggiano
DOP che, nell'anno in corso, risulta di circa 0,30-0,40 euro/litro.
Tutte queste quotazioni risultano inferiori alla quotazione media
di 0,50 euro/litro destinata a produrre fontina nel circuito delle
cooperative.
Ciononostante, considerate le innumerevoli difficoltà del nostro
settore zootecnico e le complessità legate alla produzione del
latte in un territorio montano qual è quello valdostano, non si può
considerare congruo il livello di remunerazione raggiunto ed è
pertanto necessario impegnare tutte le risorse a disposizione,
affinché si riesca ad ottenere un livello di remunerazione
adeguato. A tale scopo l'Amministrazione è impegnata su due fronti:
da un lato, nell'impegno ad utilizzare nel modo più appropriato gli
strumenti messi a disposizione dalle attuali normative comunitarie,
PSR, aiuti di Stato, compreso il decreto anticrisi di cui di
recente sono stati approvati i criteri applicativi; dall'altro, nel
farsi attiva portavoce presso la Commissione europea delle esigenze
peculiari dell'agricoltura di montagna. Per quel che riguarda il
decreto anticrisi è evidente che il fatto di intervenire sui costi
delle cooperative, come si è visto, non può che avere un effetto
benefico anche su quella che è, al netto, la remunerazione del
latte conferito.
In merito invece alla prospettiva del futuro, dobbiamo lavorare
- ne abbiamo discusso recentemente anche in questa sede - in
funzione della prossima programmazione. È in atto un rapporto di
reciproca collaborazione con altre realtà simili alla nostra, ne
abbiamo parlato lo scorso Consiglio; fra l'altro credo che sia
stato condiviso da tutti il fatto di procedere in questa direzione,
al fine di predisporre degli strumenti che siano utili per
raggiungere lo scopo di avere un maggior ritorno economico per i
produttori di latte, in quanto alcune delle misure ipotizzate in
questa risoluzione di cui abbiamo discusso la volta scorsa ed è
stata approvata da tutto il Consiglio, sortiscano degli effetti
positivi.
Un solo dato che non avevo citato prima - ricordo che in Valle
d'Aosta siamo stati in controtendenza rispetto ad un trend
purtroppo negativo per tutto il comparto a livello generale, si
parla in questi giorni di dimostrazioni a Bruxelles di agricoltori,
sempre tutto legato al prezzo del latte -: la cooperativa
quest'anno ha potuto riconoscere ai conferitori un non magari molto
elevato... ma un significativo segnale di controtendenza che è
quello di riconoscere un prezzo maggiore per il prezzo della
fontina.
Président
- La parole au Vice-président Chatrian.
Chatrian (VdAV-R)
- Grazie, Presidente. Assessore, lei è
stato molto chiaro nelle risposte.
I nostri intendimenti erano di fare non solo il punto della
situazione, ma erano intendimenti anche futuri. Lei ha citato dati
nel settore privato e dati nel settore cooperativistico. Qualche
considerazione per quanto riguarda i punti uno e due, sulle
tabelle, sulle oggettività degli indicatori e poi sui costi.
Abbiamo qualche sentore... lei ci ha dato dei parametri, delle
medie, ci sembra che questa differenza sia più marcata fra il
settore privato e il settore cooperativistico. Entrerei in
dettaglio su questo legato al ruolo, al percorso, alla via che agli
albori si era messo nero su bianco, a questo ruolo sociale legato
al territorio, lo abbiamo detto più volte in questo Consiglio,
legato all'ambiente, all'abitare in montagna e soprattutto alle
difficoltà che ne conseguono. Questo ruolo ci sembra un po' messo
in discussione, soprattutto dal fatto che forse le cooperative
avevano quel ruolo di trasformazione e di conferimento e non di
acquisto del latte. Su questo vorrei soffermarmi perché sono due
concetti diversi, privatistici, da un lato, e, dall'altro,
cooperativistici, ma sono nettamente diversi: uno è un conferire e
l'altro è un acquistare. Ci sembra che l'indirizzo vada nel senso
di incentivi a detrazione, questa è l'asticella e da lì si inizia a
scendere. È una considerazione che vorrei fare proprio in seguito
alle sue risposte.
Per quanto riguarda la natura contrattuale, lei diceva nella
risposta numero tre che sono dei contratti fra cooperative, con la
cooperativa più piccola piuttosto che con la cooperativa più ampia;
ci sembra che ci siano delle condizioni diverse da cooperativa a
cooperativa di natura contrattuale, di dettaglio di valori e di
prezzi.
Lei prima parlava di prezzo della Fontina, che è il termine
della filiera. Capiamo il termine della filiera, qui siamo
all'inizio della filiera: al prezzo del latte; capiamo il termine,
ma facciamo qualche passo indietro e andiamo al valore della
materia prima, del latte e, legandomi al nostro quesito numero
quattro, dove si chiedevano quali erano le iniziative, e se si era
a conoscenza di episodi di remunerazione del latte destinato a
produrre fontina DOP marcatamente inferiore rispetto ai prezzi
correnti... siamo a conoscenza che questi valori in certi casi sono
nettamente più bassi dei valori che lei ha citato! Mi spiace che
lei non ne sia a conoscenza, ma noi siamo a conoscenza che ci sono
dei casi in cui questo latte conferito e destinato a produrre
fontina DOP è marcatamente inferiore ai dati che lei ha citato in
maniera chiara e dettagliata: Lombardia, Piemonte piuttosto che
Rhône-Alpes. Siamo un po' preoccupati che lei ci dica che non ne è
a conoscenza e che non si sia messo in campo, con nessuna
iniziativa; non è che nella risposta alla nostra di iniziativa ci
si aspettasse un'iniziativa puntuale e dettagliata, ma ci fa strano
il fatto che lei non sia a conoscenza di questi fattori e di queste
mancanze! Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK