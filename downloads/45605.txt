Consiglio Regionale della Valle d'Aosta - Oggetto del Consiglio n. 2273 del 5 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2273 del 5 aprile 2023 - Resoconto
OGGETTO N. 2273/XVI - Interpellanza: "Motivazioni della
scelta di affidare lo studio di prefattibilità per la realizzazione
di un ospedale di comunità nel comune di Verrès a professionisti
non valdostani".
Bertin (Presidente) -
Punto n. 48 all'ordine del giorno.
Per l'illustrazione, la parola al collega Marquis.
Marquis (FI) -
Nell'ambito del piano nazionale di ripresa
e resilienza, in particolare nella missione 6 "Salute", nello
scorso mese di novembre è stato conferito un incarico al
Politecnico di Milano per uno studio di prefattibilità per la
realizzazione di un ospedale di comunità sito nel territorio
comunale di Verrès, in particolare parliamo della riconversione
dell'ex Cinema Ideal. Tenuto conto che l'importo del servizio
richiamato è un importo relativamente modesto, si parla di 70 mila
euro, quindi che rientra in determinati canoni applicativi del
Codice degli appalti, che consentirebbe sostanzialmente degli
affidamenti che possano coinvolgere il territorio locale; tenuto
conto che in Valle d'Aosta ci sono molti professionisti,
architetti, ingegneri, società di architettura e di ingegneria che
hanno i requisiti per svolgere questo tipo di incarichi, si
interpella l'Assessore competente per chiedere quali sono le
ragioni, laddove ci sono le competenze a livello locale, che ci si
rivolge all'esterno della Regione.
Presidente -
Per la risposta, la parola all'assessore
Marzi.
Marzi (SA) -
Cogliendo da subito lo spirito di attenzione
al territorio della sua iniziativa, allo studio preliminare
effettuato dal Politecnico di Milano farà seguito una gara per
l'affidamento dei servizi professionali in senso proprio, quindi il
progetto di fattibilità tecnica ed economica definitivo, esecutivo,
direzione dei lavori, coordinamento della sicurezza aperto
naturalmente anche ai professionisti locali. Lo studio di
prefattibilità, inerente le alternative progettuali per la
realizzazione di un ospedale di comunità in Verrès, è stato un
lavoro complesso che ha comportato da parte del soggetto che lo
predispone il possesso di diverse competenze non solo in ambito
tecnico ma anche in ambito sanitario.
Il Dipartimento di architettura e ingegneria delle costruzioni e
ambiente del Politecnico di Milano ha tuttora in corso una
collaborazione con Agenas, cioè l'Agenzia nazionale per i servizi
sanitari regionali, con cui ha sviluppato i documenti di indirizzo
relativi alle case di comunità, agli ospedali di comunità e alle
centrali operative territoriali. Con tale collaborazione si pongono
a sistema i modelli organizzativi rilevati, gli standard esistenti
e le principali tematiche connesse ai progetti previsti nell'ambito
del PNRR. Quando si parla di PNRR, il fatto di essere da subito
operativi, visti i tempi di riferimento e di risposta per
rispondere alle linee aperte, è importantissimo e centrale. In
particolare, riguardo alle reti di prossimità, strutture e
telemedicina per l'assistenza sanitaria territoriale, definendo
schemi funzionali, rapporti di prossimità e indicazioni progettuali
in un'ottica più ampia e integrata per il potenziamento
dell'assistenza territoriale. Non è quindi immediato trovare
competenze così speciali e puntuali per uno studio che detta le
linee guida per un intervento di tale rilevanza che è stato infatti
configurato solo come contratto di ricerca. Il Politecnico rientra
tra i soggetti legittimati a sottoscrivere un contratto di ricerca,
richiamata la legge regionale 18/1998, e in particolare l'articolo
11bis relativo al convenzionamento con gli istituti pubblici di
alta specializzazione.
Inoltre l'articolo 19 della legge regionale n. 19/2007, cioè
accordi tra le Pubbliche Amministrazioni, consente
all'Amministrazione, al fine di snellire il procedimento
amministrativo, in linea naturalmente con quanto richiamato
rispetto ai tempi imposti dal PNRR, la ricerca di intese con le
altre pubbliche Amministrazioni, inclusi gli atenei universitari,
per la collaborazione in attività di interesse comune e/o la
reciproca messa disposizione dei dati ai sensi degli articoli 50 e
58 del decreto legislativo 82/2005.
Venendo però al dunque ed esulando dall'oggetto puntuale della
sua iniziativa, ma ragionando invece su un aspetto più ampio
rispetto alla sensibilità che avete evidenziato con l'iniziativa
stessa, proprio per migliorare ancor più i rapporti anche con il
territorio, stiamo parlando con l'USL perché si convenzioni con la
SUA regionale, cosa che sarebbe una novità.
Président -
Pour la réplique, la parole au collègue
Marquis.
Marquis (FI) -
Grazie Assessore per la risposta che ha
dato, dalla quale possiamo essere rassicurati, perlomeno per le
fasi successive, che pare di aver colto che ci sia la sensibilità
di coinvolgere i professionisti valdostani per l'assegnazione della
progettazione preliminare definitiva esecutiva.
Per quanto di nostra conoscenza, sicuramente il Politecnico di
Milano ha i requisiti ed è all'altezza di svolgere nel migliore dei
modi il ruolo che è stato affidato, però possiamo tranquillamente
affermare che lo studio di prefattibilità è meno complesso degli
studi successivi, quello della progettazione preliminare,
definitiva ed esecutiva di un intervento di questo genere.
Noi riteniamo che anche i Valdostani potevano avere questi
requisiti perché ci sono delle professionalità specializzate che
hanno già progettato degli ospedali veri e propri, non solo dei
piccoli interventi in Valle d'Aosta. Pertanto richiamiamo
l'attenzione su questo fatto e raccomandiamo, per quanto possiamo
incidere noi, nei prossimi passaggi e anche nelle altre situazioni
che si possono avere da affrontare, di tenere in considerazione
quest'aspetto, anche perché, come lei ben saprà, quando non si
esercitano i requisiti per un determinato numero di anni, poi si
rischiano di perdere e questo in Valle d'Aosta è un grande
problema, perché ci sono delle professionalità che hanno meno
occasione di quelle delle altre regioni a poter partecipare e
accedere a dei bandi. Pertanto per un professionista locale sarebbe
stata un'occasione molto importante poter acquisire un incarico di
questo genere perché magari gli poteva mantenere in vita i
requisiti che aveva acquisito con le esperienze passate
progettuali.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK