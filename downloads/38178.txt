Consiglio Regionale della Valle d'Aosta - Oggetto del Consiglio n. 1768 del 2 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1768 del 2 febbraio 2016 - Resoconto
OGGETTO N. 1768/XIV - Interpellanza: "Notizie sullo stato
delle controversie giudiziarie in atto tra l'Amministrazione
regionale e la società AVDA in merito all'ampliamento
dell'aeroporto regionale e sull'individuazione dell'impresa
realizzatrice del nuovo master plan".
Follien (Président) -
Point 18 à l'ordre du jour. Pour
l'illustration, la parole au Conseiller Bertin.
Bertin (ALPE) -
Grazie Presidente.
Con questa interpellanza torniamo sulla questione aeroporto, per
l'ennesima volta su questo che ormai rappresenta uno scandalo a
livello regionale, e non solo. Evitiamo di ricostruire il contesto
e il quadro deprimente nel quale si trova l'aeroporto, l'abbiamo
fatto già in altre occasioni e a questo punto avrebbe soltanto
l'effetto di deprimerci e niente più. Questa vicenda dell'aeroporto
è talmente sconcertante, è stata un'idea talmente fuori dal
contesto regionale che francamente non si riesce neanche più a
trovarne ina definizione.
Passiamo direttamente ai punti riguardanti le domande di questa
interpellanza. Volevamo innanzitutto fare il punto della situazione
per quanto riguarda le vicende legali e giudiziarie che da anni
interessano la gestione, e non solo, dell'aeroporto, il riferimento
è AVDA e i problemi relativi alla sua gestione e ai conflitti
legali tra la Regione e questa società partecipata e il socio AVDA,
quella miriade di controversie legali e conflitti diversi divenuti
delle vere e proprie guerre con il socio Costantino. Sappiamo che
tra le varie questioni, una sta assumendo un certo rilievo, e mi
riferisco alla vicenda relativa all'indagine che sta conducendo la
Procura di Genova riguardo ad un'ipotesi di indebito profitto
relativamente all'utilizzo da parte di AVDA del denaro della
Regione non per le finalità per le quali si sarebbe dovuto
utilizzare, ma per altre finalità. In chiaro AVDA è accusata di
aver utilizzato soldi pubblici per altre attività rispetto a quelle
previste per cifre abbastanza significative. So che tra l'altro
aveva avuto anche delle conseguenze questa indagine per quanto
riguarda il blocco dei conti correnti della società AVDA, con tutte
le conseguenze a catena alle quali si era già accennato in altre
occasioni. Da informazioni giornalistiche sembrerebbe che
Costantino voglia patteggiare e trovare un accordo. Vorremmo sapere
a che punto è questa vicenda, se ci sono sviluppi ulteriori e delle
previsioni in merito, qual era l'atteggiamento dell'Amministrazione
regionale rispetto a questa vicenda giudiziaria, e in generale
rispetto alle vicende legate ai conflitti legali con
Costantino.
Un altro aspetto è quello del
master plan
, che secondo
una risoluzione approvata dal Consiglio dell'anno scorso,
praticamente un anno fa, andrebbe rifatto. Avevamo già presentato
su questo argomento un'interrogazione nel mese di settembre scorso,
anche perché nel maggio del 2015, su iniziativa di Costantino, AVDA
aveva bandito un appalto per la ricerca di professionisti
interessati alla realizzazione di questo
master plan
per un
valore al di sotto di 40.000 ? per l'affidamento diretto in cottimo
fiduciario. Eravamo rimasti a quel punto: sapevamo che gli
interessati erano una decina e che questa iniziativa da parte
dell'AVDA aveva avuto anche l'approvazione dell'Assessorato.
Volevamo pertanto sapere se si conferma di avere affidato di fatto
la redazione del nuovo
master plan
dell'aeroporto regionale
all'AVDA e, nel caso, si confermi quanto detto anche in altre
occasioni, i tempi di realizzazione di questo documento e a che
punto siamo.
Ultimo aspetto, ma non ultimo in generale per importanza, è
quello relativo ai dipendenti. Relativamente ai danni collaterali
diretti di questa idea di realizzare l'aeroporto commerciale,
questa scelta sbagliata, al momento i primi a pagare sono questi
dipendenti, che da diverso tempo sono in cassa integrazione e non
vengono pagati. La situazione è molto complessa. Volevamo pertanto
sapere se e quando i dipendenti della società partecipata regionale
AVDA percepiranno tutte le spettanze a loro dovute, e gli
intendimenti in generale rispetto a questa situazione occupazionale
riguardante l'aeroporto da parte della Regione. Grazie.
Presidente -
La parola all'Assessore Marguerettaz.
Marguerettaz (UV) -
Grazie.
Mi permetterete solo una breve premessa, perché per rispetto a
tutta una serie di dati e di affermazioni sull'aeroporto, che sono
sicuramente tutte veritiere, sarebbe opportuno evidenziare che
l'Amministrazione regionale è parte lesa, nel senso che ci sono una
serie di attività che sono state fatte in danno nei confronti della
Regione, e che la Regione deve ovviamente difendere per difendere
l'interesse pubblico. Alla base di questo percorso ci sono i
master plan
e le delibere che sono state approvate dal
Consiglio regionale, che sono state approvate dal Ministero, che
sono state validate da ENAC, e quindi le attività successive sono
conseguenti. Purtroppo riteniamo che le attività fatte dalla
società AVDA, che ha un'amministrazione riconducibile ad un
partner
privato, non sono state all'altezza.
Dico questo, perché rispetto al punto n. 1 - dopodiché, collega
Bertin, le darò l'elenco delle cause, se ritiene - voglio solo
darvi un dato di sintesi che è facilmente comprensibile per tutti,
anche per coloro che ci ascoltano e che non necessariamente
conoscono nel dettaglio tutte queste pratiche. Le cause che abbiamo
nei confronti di AVDA sono 31 e 21 si sono già concluse; di queste
21, 18 sono a favore dell'Amministrazione regionale, 2 hanno
accolto in minima parte alcune pretese della società AVDA, e una è
stata a favore di AVDA, che riguardava la revoca del protocollo
d'intesa che è stato deliberato nuovamente e non è stato più
impugnato. Questo è il dato di fatto delle cause concluse. Ce ne
sono ancora 10 che sono in corso, però almeno mettiamo sul tavolo
quello che è! La percentuale e il numero di cause vinte credo la
dica lunga sulla situazione dell'Amministrazione e del ben fondato
delle posizioni dell'Amministrazione regionale.
Ovviamente oggi c'è un procedimento in corso, sostanzialmente
quello della revoca, che è riconducibile a quanto ha detto il
collega Bertin. C'è stato un procedimento penale fatto dalla
Procura di Genova, fatemi dire "finalmente"; questo procedimento è
stato innescato dalle segnalazioni degli Amministratori e dei
Sindaci di parte regionale, che dopo anni e anni hanno sempre
evidenziato queste malversazioni. Io credo che sia sotto gli occhi
di tutti. Il procedimento penale è iniziato nei confronti di
Michele Costantino, che purtroppo è deceduto, ma ci sono delle
responsabilità che ricadono sulla società.
Rispetto al secondo punto, se abbiamo una società concessionaria
a cui abbiamo avviato un procedimento di revoca, ovviamente questa
non può più essere un'interlocutrice per fare il
master
plan
, quindi quel procedimento è stato assolutamente
interrotto, perché una società che non aveva più come prima dei
contenziosi, ma addirittura è soggetta ad un procedimento di revoca
che si concluderà prossimamente, non può essere l'interlocutore.
Bisognerà scegliere altre strade, ovviamente dopo gli esiti del
procedimento di revoca.
Sul terzo punto, che è molto importante, noi paghiamo mese per
mese. Riguardo alle lamentele sui ritardi nel pagamento, bisogna
evidenziare che gran parte dei dipendenti è in cassa integrazione,
ma rispetto a questo, mese per mese, sulla base dei DURC, sulla
base dei bonifici, vengono pagati. Il mese di novembre è stato
pagato, non sono state ancora presentate le documentazioni
attestanti il pagamento delle tredicesime e del mese di dicembre,
per cui queste fatture sono attualmente sospese.
Se parliamo delle spettanze, c'è un aspetto che credo il collega
Bertin non vorrà imputare all'Amministrazione regionale, ovvero il
mancato riconoscimento della cassa integrazione, perché la società
non ha presentato correttamente le pratiche, e purtroppo da parte
del Ministero non c'è stato l'accoglimento, quindi questi
dipendenti che pensavano di essere in cassa integrazione non lo
sono; pertanto questo obbligo ricade sulla società. Rispetto a
questo, noi saremo vicino ai dipendenti per fare tutte le azioni
possibili per aiutarli, affinché la società paghi quanto loro
dovuto.
Per quello che è del prosieguo, collega Bertin, ovviamente tutto
dipenderà dal disegno che emergerà del nuovo aeroporto. È chiaro
che se dovessimo andare verso una situazione - che mi pare lei
abbia sostenuto più volte - come quella del volo a vela e basta,
del volo libero, è chiaro che probabilmente ci saranno meno
dipendenti, ma meno dipendenti comunque non vuol dire che non ce ne
saranno, perché c'è comunque tutta un'attività che gravita attorno
all'aeroporto, per esempio l'elicottero, la Protezione civile.
Direi quindi che anche in determinati scenari, quelli che lei molte
volte ci ha indicato, ci sarà un numero comunque adeguato di
persone per mantenere la funzionalità dell'aeroporto. È chiaro che
questo è un ragionamento che stiamo facendo, e il procedimento di
revoca non è ininfluente rispetto a tale procedura.
Presidente -
Per la replica, la parola al Consigliere
Bertin.
Bertin (ALPE) -
Di aerei negli ultimi 12 anni se ne sono
visti pochi sorvolare Aosta e atterrare nell'aeroporto. Com'era
peraltro prevedibile, solo voi potevate credere alle
fantascientifiche previsioni del
master plan
, sulle quali
avete basato un investimento di circa 40 milioni di euro per un
ampliamento dell'aeroporto assolutamente privo di senso. Era
assolutamente fantascientifico il
master plan
, e il
risultato è stato uno scandaloso spreco di denaro pubblico e del
contribuente. Ogni giorno quella struttura costa poco meno di 9
mila euro al contribuente, con o senza aerei, così è costato in
questi anni, uno scandalo! Il costo unitario per ogni passaggio è
elevatissimo; è una struttura che non aveva e che non ha senso.
Lei mi parla dei miei scenari, ma i miei scenari sono gli unici
possibili, e lo sapevate anche voi. Già all'epoca era l'unica
possibilità di sviluppo di quell'aeroporto. Una follia quella roba
lì, leggetevi di nuovo il
master plan
che avete approvato!
Pertanto non mi attribuisca responsabilità che non ho, l'unica
possibilità...
(interruzione del Presidente della Regione, fuori
microfono)
...Presidente Rollandin, se vuole parlare, schiacci il pulsante
e parli! Tutte le volte, quando intervengo, lei è sempre lì a
commentare, mi sono un po' stufato!
Lei, Marguerettaz, mi attribuisce delle ipotesi varie, dove
l'unica strada percorribile è quella di un aeroporto turistico
legato al volo sportivo, al volo a vela, ma era l'unica vocazione
di quell'aeroporto in mezzo alle montagne, era il buon senso che
portava a quell'evoluzione, e tra l'altro all'epoca aveva un minimo
di attività. Soltanto un anno fa il Consiglio regionale aveva
approvato una risoluzione nel senso di rifare questo
master
plan
. A distanza di un anno non avete fatto ancora niente, non
è stata presa nessuna decisione, se non quella di lasciarlo fare ad
AVDA, tra l'altro in una situazione di totale conflitto di
interessi. C'era lei a quell'assemblea e non ha votato contro
questa ipotesi di realizzare il
master plan
, perlomeno
avrebbe dovuto porsi il problema, anche perché era palesemente un
conflitto di interessi affidare alla società che gestisce la
struttura il progetto di evoluzione della stessa. Oggi grazie alla
Magistratura almeno il
master plan
non sarà affidato ad
AVDA, un fatto positivo c'è.
Avrei avuto altre cose da aggiungere, ma a questo punto le salto
perché non ho più il tempo. Andiamo direttamente ai dipendenti, a
coloro che sono in questa folle situazione della quale non hanno
alcuna responsabilità, non hanno responsabilità per le vostre manie
di grandezza, per aver voluto creare un grande aeroporto ad Aosta,
e adesso sono gli unici che pagano. L'obiettivo di questa
interpellanza è anche ricordarvi di questi dipendenti, che per il
49 percento sono anche dipendenti dell'Amministrazione regionale,
non si può neanche lasciare la situazione così com'è. Mi pare che
al momento poco si sia fatto in questo senso, e credo che
l'intenzione sia almeno quella di fare il possibile per sostenere
questi dipendenti, perché da questo punto di vista non hanno
nessuna responsabilità rispetto all'aeroporto e alle scelte che
sono state fatte. Certo, gli errori si pagano e, al momento, li
stanno pagando innanzitutto i dipendenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK