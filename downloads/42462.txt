Consiglio Regionale della Valle d'Aosta - Oggetto del Consiglio n. 36 del 4 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 36 del 4 novembre 2020 - Resoconto
OGGETTO N. 36/XVI - Interpellanza: "Intendimenti sulle
procedure per la riassegnazione delle autorizzazioni alle società a
partecipazione interamente pubblica".
Bertin (Presidente) -
Possiamo passare al punto n. 20
dell'ordine del giorno. La parola al consigliere Aggravi per
l'illustrazione.
Aggravi (LEGA VDA) -
Il titolo dell'interpellanza non
rende evocativo il vero problema oggetto del contendere, ovvero il
futuro di CVA. Questa interpellanza ha l'obiettivo di fare un po'
di chiarezza rispetto a quanto enunciato all'interno del programma
di governo, perché, come già avevo avuto modo di sottolineare nel
primo discorso fatto in questa nuova legislatura, c'erano dei
passaggi che non erano pienamente comprensibili. Sono quattro
domande che cercano appunto di mettere ordine a quanto enunciato
nel programma di governo, in particolare: "quali si ritiene
potranno essere le specifiche e particolari procedure per la
riassegnazione delle autorizzazioni per le società che siano
interamente pubbliche", in quanto all'interno del programma di
governo specificate che ci sia la possibilità appunto di definire
delle specifiche particolari procedure per la riassegnazione delle
autorizzazioni per le società che siano interamente pubbliche; "in
che modo si possa ottenere una proroga della scadenza delle
concessioni oltre il 31 marzo 2029", in quanto, ripeto, nel
programma vi ponete come obiettivo, nelle more appunto
dell'individuazione delle specifiche particolari procedure, la
possibilità di prorogare la scadenza delle concessioni oltre il
marzo 2029; "quale sia la legge dello Stato che dovrebbe consentire
la riapertura dei termini per la possibile emissione di
Bond
sul mercato regolamentato", che è uno degli elementi che si è più
volte paventato in quest'aula e soprattutto nella commissione
speciale di cui poi farò, tra l'altro, a favore appunto della
maggior comprensione dell'interpellanza un passaggio, e quindi, a
fronte di questo, "se vi siano già state delle interlocuzioni utili
per la sua approvazione - per l'approvazione di questa legge dello
Stato - con i nostri rappresentanti in seno al Parlamento italiano
o con forze politiche nazionali endogene alla compagine governativa
locale". Perché dico questo? Perché è capitato spesso che si
confondessero quelle che erano appunto norme di attuazione o leggi
dello Stato per l'assegnazione delle concessioni idroelettriche
rispetto a quelle leggi/norme di attuazione auspicate a favore del
gestore, quindi di CVA, perché potesse CVA continuare a fare quello
che sta facendo, che, come specificato fra l'altro, nella famosa e
famigerata direi legge Madia, in particolare all'articolo 4,
sappiamo che le società che fanno altro, oltre che la produzione di
fonti rinnovabili... ovviamente l'ente pubblico non può detenere
delle partecipazioni, perché spesso ci si dimentica che CVA fa sì
produzione di energie rinnovabili, ma se guardiamo dal punto di
vista dei numeri, il
core business
è la vendita di energia,
cioè gli utili li fa soprattutto grazie alla vendita di energia,
quindi la parte legata più a CVA Trading.
Perché mi collego al lavoro fatto in commissione speciale?
Perché la relazione finale della commissione speciale, quella
appunto portata dai soggetti all'epoca della maggioranza, conclude
identificando due possibili scenari: uno appunto era quello della
quotazione in Borsa e l'altro era quello relativo all'approvazione
di apposite norme di attuazione. È bene specificare che, dopo
l'identificazione di questi scenari nella parte finale della
relazione, si esprimeva questo passaggio molto importante: "Senza
entrare nel merito delle decisioni che spetterà al Consiglio
regionale, la commissione rileva come, a detta degli esperti, la
percorribilità dell'opzione norme di attuazione ai fini della
valorizzazione sul mercato possa presentare una maggiore
aleatorietà nei tempi e negli esiti del percorso rispetto alla
linearità e alle certezze anche temporali che caratterizzano l'iter
di quotazione. Avrebbe invece diversa natura una norma di
attuazione in materia di concessioni che sarebbe da perseguire a
prescindere da ogni altra decisione".
Il dubbio che mi pongo a beneficio di questo Consiglio quindi è
capire se la situazione rispetto all'epoca è mutata, cioè se c'è
una disponibilità da parte del Governo centrale di approvare una
norma di attuazione che consenta a CVA di continuare a fare quello
che fa, e qui la curiosità sarebbe ancora maggiore perché vorrebbe
dire in parte andare contro l'impianto della "legge Madia", che,
per carità, magari avete delle informazioni maggiori rispetto a noi
che siamo qui all'opposizione e anche a Roma siamo
all'opposizione... però sembrerebbe in contrasto con la maggior
parte dei gestori e dei percorsi che sono stati fatti, e ci sono
delle realtà, visto che stamattina in parte parlavo anche di
lobby
, che potrebbero arrabbiarsi notevolmente di questa
ulteriore specificità di cui la Valle d'Aosta potrebbe godere, per
quanto se si potesse, ben venga.
Dall'altro lato, la mia preoccupazione ulteriore è che si
rischia, se non si specifica su questo argomento quello che si
vuole fare e quello che si intende fare, di mischiare di nuovo il
tema delle concessioni con il tema della società gestore, che in
questo caso è CVA, ma che ovviamente può anche considerarsi
un'altra società che gestisce. All'interno di un mercato, che
dovrebbe avere un equilibrio, ovviamente quindi si andrebbe a
creare una posizione di dominanza della società CVA rispetto ad
altri gestori, non solo in Valle d'Aosta, perché, purtroppo o per
fortuna, il mercato dell'energia è molto più ampio rispetto alla
nostra singola realtà.
Presidente -
La parola all'assessore Caveri.
Caveri (VdA Unie) -
Ringrazio molto del garbo con cui ha
posto le domande su un tema molto importante. Se noi potessimo
avere una macchina del tempo e tornassimo nelle prime riunioni del
Consiglio regionale, addirittura in epoca pre-statutaria,
scopriremmo come questa questione delle acque, questa questione
dell'idroelettrico fosse già un tema centrale e di come il nostro
Statuto di autonomia sia da questo punto di vista dinamico, cioè in
certi casi questa questione dell'idroelettrico era sparita dai
nostri orizzonti con le celebri sentenze che confermavano la
nazionalizzazione dell'energia elettrica all'inizio degli anni
Sessanta, che aveva di fatto depotenziato queste nostre competenze
che sono poi rinate a partire dagli anni Novanta, quando tutta una
serie di logiche, compresa la liberalizzazione del mercato
elettrico, hanno consentito alla Valle d'Aosta di appropriarsi di
CVA e quindi delle centrali idroelettriche e di un bene che per
molti anni avevamo considerato come perso. In questa fase storica
siamo di fronte di nuovo a delle sfide epocali per il mantenimento
di queste acque nelle nostre mani e sulle acque diciamo che il
testo statutario è chiaro: per 99 anni noi abbiamo il diritto sulle
acque, quindi credo che allo scadere dei 99 anni sarò talmente
vecchio da essere in qualche microcomunità, quindi il tema sarà
affrontato da giovani forze...
Oggi invece ci troviamo di fronte a queste questioni che lei ha
evocato e sulle quali rapidamente le risponderò: da una parte
questa storia della norma di attuazione. In realtà, la norma di
attuazione, che dovrà essere affrontata dalla Paritetica, ricordo a
questo proposito che noi dovremo nelle prossime sedute definire i
tre membri di parte regionale per rendere operativa la Commissione
paritetica... da una parte le norme di attuazione devono fare in
modo che la Valle d'Aosta faccia uno scatto in avanti, nel senso
che oggi le Regioni a Statuto ordinario, come lei ricordava, in
materia di gare è più avanti di noi, perché noi abbiamo un quadro
statutario che è addirittura più indietro rispetto alle Regioni a
statuto ordinario; dall'altra però, nella bozza di norma di
attuazione che venne trasmessa alla Paritetica si immaginava la
possibilità di assegnare direttamente le concessioni a società
interamente partecipate direttamente o indirettamente dalla nostra
Regione. Questa modellistica di assegnazione è alternativa rispetto
alla gara pubblica, alla società mista e al ricorso al partenariato
pubblico-privato. Noi riteniamo che questa sia una strada da
intraprendere, sarei arrischiato a dirle in questo momento che la
strada è piana e ci porta di sicuro a quel risultato, io credo che,
da questo punto di vista, questa strada, com'è stato scritto nel
nostro programma, sia una strada da affrontare.
Avremo contro delle
lobby
? Io devo dire probabilmente sì,
ma lo è perché CVA è appetibile: è appetibile perché sono energie
verdi, è appetibile perché comunque, al di là di tutte le polemiche
fra di noi, è una società che funziona, potrebbe funzionare meglio
come tutto, ma è importante.
In che modo si può ottenere una proroga della scadenza delle
concessioni? Noi siamo in una situazione pandemica e siamo di
fronte anche a un affievolirsi delle norme in tema di aiuti di
Stato della Commissione europea, per cui CVA assieme a molti
produttori idroelettrici nazionali hanno chiesto al Governo la
proroga delle concessioni di grandi derivazioni idroelettriche per
un periodo di almeno 10 anni, che permetta di sbloccare gli
investimenti nel settore; anche CVA ha una serie di impianti che
sono oramai vetusti, circa come investimenti 10 miliardi di euro
che potrebbero servire a rilanciare l'economia dell'Italia e ad
arrivare più facilmente a quei risultati previsti dal piano
nazionale integrato energia e clima fissato per il 2030. Una prima
proposta era stata formulata nel mese di giugno dal deputato del
PD, un vecchio amico, Enrico Borghi, introducendo la questione del
dibattito politico; successivamente in fase di conversione in legge
del recente decreto-legge 16 luglio 2020 n. 76, quello sulle
semplificazioni, è stato presentato un emendamento che conteneva la
revisione della disciplina di riassegnazione delle concessioni
grandi derivazioni idroelettriche, sia la proroga della durata con
firma dei senatori Bressa, Lanièce, Unterberger e Steger, frutto di
un'interlocuzione con il Dipartimento affari regionali.
L'emendamento purtroppo che prevedeva questi 10 anni di spostamento
non è stato approvato e, in data 1° ottobre 2020, le associazioni
che rappresentano i produttori idroelettrici hanno trasmesso al
Ministero per gli affari europei una lettera che prevede, tra
l'altro, proprio questo spostamento ulteriore delle grandi
derivazioni idroelettriche. Mentre prima le altre modalità sono
norme di attuazione, questo, essendo che già in passato ci sono
stati degli spostamenti temporali in avanti delle concessioni
idroelettriche, è un obiettivo da perseguire.
Per quel che riguarda i
Bond
, si segnala che per legge
dello Stato si intende un provvedimento legislativo statale che
modifichi il comma 1, lettera p), dell'articolo 2 del decreto
legislativo 19 agosto 2016, che sarebbe il Testo unico in materia
di società a partecipazione pubblica nella parte in cui,
riferendosi alle società che hanno emesso degli strumenti
finanziari diversi dalle azioni, quotati in mercati regolamentati,
prevede per ora il riferimento alla data del 31 dicembre 2015.
Questa modifica sarebbe motivata dalla necessità di superare
l'ingiustificata simmetria che si è venuta a creare fra le società
pubbliche che abbiano emesso strumenti finanziari quotati prima e
dopo il 31 dicembre 2015 e di garantire parità di trattamento a
tutte le società pubbliche che abbiano per l'appunto emesso
strumenti finanziari quotati in mercati regolamentati. Per capirci,
quindi questa sarebbe una possibilità ulteriore nel bagaglio di
strumenti a nostra disposizione per finanziare CVA.
Ultima questione, cioè "se vi siano già state interlocuzioni
utili per la sua approvazione con i rappresentanti in seno al
Parlamento italiano con forze politiche nazionali endogene alla
compagine governativa locale". Ebbene, CVA - questo è quanto io ho
trovato nelle carte - in data 13 novembre 2018, su richiesta
dell'allora Coordinatore del Dipartimento legislativo Aiuti di
Stato, aveva inviato alla Regione delle proposte di emendamento,
volte, tra l'altro, a modificare il riferimento temporale di cui ho
parlato poco fa, da presentare per il tramite dell'allora Assessore
alle finanze ai rappresentanti nazionali della Lega in sede di
discussione della legge di bilancio 2019. Recentemente CVA ha
trasmesso al senatore Lanièce una proposta di modifica sempre
nell'ottica di spostare il riferimento temporale già citato; il
Senatore l'ha proposto come emendamento nel corso del 2020 sia in
fase di approvazione della legge di conversione del decreto-legge
2020 n. 76, sia in fase di approvazione della legge di conversione
del decreto-legge n. 104 sempre del 2020. In entrambi i casi gli
emendamenti non sono stati approvati.
Concludo nel minutino a disposizione per dire che dunque sono
molti gli strumenti oggi che devono poter consentire di fare un
ragionamento su CVA. Credo a questo proposito che sia interesse di
tutti riflettere su quali siano le migliori strumentazioni a
disposizione. Noi abbiamo individuato nelle discussioni che ci sono
state all'origine di questa maggioranza su queste strade da
intraprendere... naturalmente questo non significa affatto che, a
fronte delle risultanze che ci saranno, ci possa essere la
possibilità di riflettere a fondo. L'obiettivo comune, a mio
modestissimo avviso, deve essere quello di ritenere CVA importante,
un bene di tutti i Valdostani, una macchina che può funzionare
sempre meglio, liberandosi però di tutta una serie di fardelli e
tra questi naturalmente anche i limiti oggi a operazioni esterne
che sono contenuti dalle norme della legge Madia.
Presidente -
Per la replica, la parola al consigliere
Aggravi.
Aggravi (LEGA VDA) -
Visto che lei ha anche la delega
all'istruzione, mi perdoni una battuta. Io avevo un professore di
diritto commerciale che mi diceva che me la cavavo sempre con un
po' di storia, lei ha iniziato con un po' di storia e ha iniziato a
cavarsela bene. Vede, cerco di non filosofeggiare come altri
colleghi e andare subito nel vivo della questione. Sulla questione
dei
Bond
è vero, mi sembra di conoscere quell'Assessore che
ricevette nel 2018 le proposte di emendamento, effettivamente ci fu
un tentativo da parte di quel Governo di cui feci parte già nella
commissione, mi sembra fosse quella del Senato, di cercare di
inserire questi emendamenti soprattutto per riaprire e rendere
giustizia alle società, che, purtroppo, non sapevano della
possibilità dell'emissione di Bond quotati, e non ci fu
possibilità, non tanto per colore politico ma proprio per
impostazione di normativa europea, perché già di per sé quella
finestra era qualcosa di un po' anormale se noi andiamo a vedere la
normativa europea, sia soprattutto per questioni di
lobb
y e
anche di impostazione che lo stesso TUSP o comunque la legge Madia
definisce. Per questo la mia domanda, perché volevo comprendere se
dopo quella fase in cui al Governo c'erano quei "cattivi" Leghisti
si era trovata una possibilità di soluzione, ma vedo che siamo da
capo. Vedo anche - mi si perdoni una battuta un pochettino più
macabra - che nel discorso della proroga forse dovremo ringraziare
il Covid se andremo a superare l'attuale impostazione degli aiuti
di Stato, che è molto limitativa e che non riguarda soltanto CVA ma
anche altre società partecipate, ma nei prossimi Consigli avremo
occasione di affrontarle.
Un'ultima battuta sulla parte delle norme di attuazione:
sicuramente condivido la questione sulla gestione delle
concessioni, quindi la possibilità di essere davvero
maîtres
chez nous
anche su questo aspetto, visto che petrolio non ne
abbiamo ma "petrolio blu" per adesso ne abbiamo ancora,
l'assegnazione diretta a società totalmente pubblica con anche il
meccanismo del PPP è uno degli scenari che in parte è stato
valutato, ha tutta una serie di complicazioni e di complicanze
sicuramente se, e la invito a riprendere gli atti del Consiglio
monotematico che fu fatto in quest'aula sui vari scenari, anche
grazie... all'epoca furono criticati ma io credo che sono stati
molto utili i nostri vari ordini del giorno su tutta una serie di
scenari che CVA poteva ricomprendere e che purtroppo la commissione
speciale non ha sondato fino in fondo, perché il limite - e non me
ne voglia l'ex collega Nogara che ebbe quella commissione speciale
- è che non valutò tutti gli scenari in maniera approfondita,
quindi dal punto di vista tecnico-normativo, ma soprattutto
economico, di fattibilità economica e di sostenibilità anche per la
valorizzazione e il mantenimento del valore pubblico di CVA. Questo
sicuramente è uno degli scenari, però ricordiamoci anche che al
momento - lo dico in maniera sintetica - l'assegnazione diretta a
società totalmente pubblica, anche col PPP, di concessioni che
comunque sono interne al mercato, perché il mercato dell'energia è
cosa ampia, seppur molto regolamentato, deve essere supportata
ovviamente da dei criteri di utilità pubblica; la produzione di
energia elettrica, per carità, nella Jugoslavia di Tito era di
utilità pubblica, oggi è quota parte del mercato.
Io capisco benissimo che il lodo CVA, potremmo chiamarlo nel
vostro programma di governo, è uno dei lodi insieme al lodo Cime
Bianche molto importante e che andremo ad analizzare di più e
sicuramente interventi da parte nostra ce ne saranno altri,
ovviamente in Consiglio e in commissione, ma, a fronte di questa
risposta, io la invito ad analizzare gli atti di quel Consiglio
perché aiuteranno sicuramente lei
in primis
, visto che si
occuperà della parte strategica delle partecipate, a fare un po'
più di chiarezza e - perché no? - instillare magari qualche utile
dubbio nella gestione di questo
dossier
.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK