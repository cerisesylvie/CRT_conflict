Consiglio Regionale della Valle d'Aosta - Oggetto del Consiglio n. 2184 del 25 gennaio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2184 del 25 gennaio 2012 - Resoconto
OGGETTO N. 2184/XIII - Interpellanza: "Mantenimento degli
standard di qualità nel Reparto di Ostetricia e Ginecologia
dell'Ospedale Beauregard".
Interpellanza
Avendo appreso che per l'attività della Sala parto presso il
reparto di Ostetricia e Ginecologia della sede Beauregard
dell'Ospedale Umberto Parini di Aosta è stata sostituita la figura
dell'infermiera generica con quella dell'OSS;
Preso atto che tale decisione comporta una rimodulazione
complessiva dell'attività svolta nella Sala parto, che in parte
confligge con l'efficiente organizzazione in essere;
il sottoscritto Consigliere regionale
Interpella
l'Assessore competente per sapere se intenda spiegare come si
conciliano tali decisioni con le affermazioni della Giunta
regionale e della Direzione USL su tutti i media locali, volte a
rassicurare sul mantenimento degli standard di qualità nella Sanità
valdostana.
F.to: Donzel
Presidente
- La parola al Consigliere Donzel.
Donzel (PD)
- Egregio Presidente, cari colleghi, avendo
avuto informazione che, per organizzare l'attività della sala parto
presso il Reparto di Ostetricia e Ginecologia dell'Ospedale
Beauregard, al posto delle sei infermiere generiche che andavano in
pensione, si è deciso di utilizzare la figura delle OSS, anziché
seguire l'indicazione che veniva dalle ostetriche del reparto, che
chiedevano di integrare le infermiere generiche, figura che non
esiste più, con altre ostetriche...perché ci siamo preoccupati di
tale questione? Perché intanto bisogna tornare indietro di qualche
anno, quando nell'ottobre 2010 il Beauregard ha ricevuto lo
straordinario riconoscimento di "Ospedale amico del bambino". In
quella occasione siamo stati oggetto di attenzione della cronaca
anche nazionale, perché è un traguardo straordinario raggiunto dal
nostro ospedale e lo stesso Assessore nell'ottobre 2010 diceva:
"avere a che fare con i neonati richiede un'attenzione maggiore
rispetto a tutti gli altri settori della medicina e dell'assistenza
sanitaria e devo ringraziare tutto il personale che ha dimostrato
una grande qualità, di volere in qualche modo mettersi in
discussione, perché seguire i diversi protocolli vuol dire anche
rendersi conto che quello che si faceva prima non era sempre
corretto. Il personale di tutto il Dipartimento materno-infantile
sta portando avanti il progetto anche con sacrificio, perché
adeguarsi a nuovi protocolli vuol dire rivedere la propria
organizzazione del lavoro"
. Noi allora abbiamo raggiunto
l'eccellenza nel 2010 e si presuppone che questo personale che ha
contribuito a raggiungere questa eccellenza, elogiato da lei stesso
in primis
, abbia qualche titolo ad esprimere le sue ragioni
rispetto all'organizzazione del lavoro della sala parto. In tale
senso va tenuto conto anche della particolare organizzazione che ha
il Beauregard, dove i neonati si trovano ad un piano superiore, ben
lontano dalla zona della sala parto, quindi le ostetriche sono
costrette a fare un percorso abbastanza lungo per raggiungere il
luogo dove poi nascono i bimbi. Non sempre quindi è facile
coordinarsi all'interno di una struttura, che non risponde in modo
adeguato ad una razionalizzazione maggiore di questo servizio;
struttura che poi nelle settimane prossime andremo a verificare
meglio, perché sappiamo che ha degli inquilini come le faine che
non sono proprio tipici di un ospedale.
Per tornare a noi, c'era un sistema che funzionava molto bene e
che ha fatto acquisire anche dei titoli all'ospedale, il personale
sta operando e addirittura in una serata che abbiamo condiviso ieri
con l'Assessore abbiamo visto che un'ostetrica in particolare si è
fatta promotrice di un'ulteriore crescita di qualità dell'Ospedale
Beauregard, perché oggi, grazie allo straordinario impegno di
questo personale, è possibile la donazione del cordone. Grazie ad
un'iniziativa della Consulta femminile della Valle d'Aosta, abbiamo
avuto l'opportunità di conoscere lo straordinario lavoro e
l'importanza che questo ha, ma abbiamo anche appreso quanto tali
pratiche siano complesse, difficili da esercitare, quindi non
abbiamo nulla contro la figura delle OSS, che sono persone che
fanno al meglio il loro lavoro, ma in questi protocolli complessi
che vengono messi in campo nelle sale parto il Ministero prevede
che certe funzioni non siano di competenza delle OSS, quindi ci
chiediamo cosa ci stiano a fare se poi il Ministero dice che certe
attività non le possono fare. Vorremmo che in quei luoghi ci
fossero persone che fossero il più possibile in grado di
intervenire nelle situazioni di emergenza, perché ha ragione lei a
dire che è molto delicato l'aspetto della natalità, che più di ogni
altra cosa suscita delle sensibilità incredibili e noi oggi, grazie
alla competenza di tutto il personale medico e amministrativo del
Beauregard, possiamo dire che sono rarissimi gli incidenti e che
abbiamo una situazione ottimale; allora la nostra preoccupazione è
che questa situazione ottimale rimanga. Se ci viene detto negli
incontri che si sono tenuti con le organizzazioni sindacali che la
ragione di questo cambio infermiera generica con OSS non è neanche
legata a ragioni economiche per l'Amministrazione, ci chiediamo il
perché di certe scelte in un punto di alta qualità dell'ospedale
che continua a produrre qualità, che si sta ulteriormente attivando
per fare sempre meglio. Il fatto che un'infermiera che si trova al
piano sopra a seguire i bimbi possa scendere sotto quindi è anche
questo in contrasto con quell'operazione che è stata fatta per
ottenere questo straordinario risultato del Beauregard "Ospedale
amico del bambino".
Quello che chiediamo allora è che tale percorso che si è cercato
di costruire in passato e che ha dato dei risultati non venga messo
in crisi da nuovi sistemi organizzativi in cui la figura dell'OSS
poco ha a che vedere in una sala parto. Sappiamo poi che ci sono
altre realtà che utilizzano questi meccanismi, ma - ripeto - noi
avevamo un livello di altissima qualità, non vorrei che andassimo
nell'ordine di far venire meno questo o di chiedere al personale,
che lì ha sempre dato, come dice lei con grande sacrificio,
ulteriori sacrifici, soprattutto in un periodo come questo dove,
essendo chiuso il reparto ad Ivrea, abbiamo un carico aggiuntivo di
lavoro e quindi ancor più questo personale è messo sotto pressione.
Non approfittiamo del fatto che le persone sono brave e competenti
per chiedere sempre di più, proviamo anche, visto che in passato
hanno risposto alla chiamata, ad ascoltare la loro richiesta, che
non penso sia vuota di significato, se viene da quel personale che
tanto ha saputo dare all'Ospedale Beauregard.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
L'Azienda USL, in linea con quanto sta accadendo presso altre
aziende sanitarie nazionali, è da tempo impegnata nella ricerca di
nuovi modelli organizzativi, che consentano un impiego razionale
delle risorse tenendo conto dei diversi profili professionali.
Relativamente a questa tematica, le indicazioni ai servizi
infermieristici sono sancite dalla legge n. 251/2000, la quale
stabilisce che al responsabile di tali servizi spetta: 1) la
revisione dell'organizzazione del lavoro incentivando modelli di
assistenza personalizzata; 2) l'adozione di linee organizzative per
l'utilizzo del personale di supporto. L'inserimento delle OSS come
figura di supporto, diventa, un'importante opportunità per
raggiungere quanto sopra richiesto, creando presupposti
fondamentali quali, nello specifico la sala parto. L'attribuzione
all'OSS, in linea con quanto accade a livello nazionale, di
attività tradizionalmente assegnate agli infermieri e alle
ostetriche, anche quando eseguibili da altre figure, al fine di far
recuperare a questi ultimi del tempo/lavoro da dedicare allo
sviluppo di competenze che, seppur richieste dallo specifico ruolo
professionale, spesso non trovano lo spazio per essere esercitate
dal professionista laureato, inoltre l'adozione di forme
organizzative dell'assistenza basata sulla responsabilità del
professionista laureato e sulla sua capacità di avvalersi
dell'operatore di supporto. Al fine di ottemperare a quanto
previsto dalla legge n. 251/2000 e di realizzare i presupposti
sopracitati, negli ultimi anni l'azienda ha organizzato, in
collaborazione con l'Assessorato, corsi di riqualificazione del
personale OSS e del personale di supporto OTA e ADEST, nonché corsi
di base OSS, con l'obiettivo di inserire presso le strutture
sanitarie e le microcomunità del territorio valdostano figure
professionali competenti, in possesso della qualifica prevista a
livello nazionale e sancita dall'Accordo Stato-Regioni del 22
febbraio 2011.
Per quanto riguarda le tematiche richiamate nell'interpellanza,
le infermiere generiche che prestavano servizio presso la sala
parto con un contratto interinale stipulato a seguito di
pensionamento, hanno cessato la loro attività il 31 dicembre 2011 a
seguito di una scelta aziendale che ha privilegiato l'assunzione di
operatori in attesa di impiego, piuttosto che il mantenimento in
servizio di professionisti già collocati in quiescenza. Tale
decisione, assunta dalla Direzione strategica aziendale e
comunicata nel mese di agosto 2011 dagli uffici competenti alle
infermiere generiche interessate e ai Coordinatori del Dipartimento
materno-infantile, ha, peraltro accolto una mozione avanzata dalle
organizzazioni sindacali che, con motivazioni analoghe a quelle
aziendali, chiedevano da lungo tempo la sospensione dei contratti
di operatori già in quiescenza.
A partire dall'agosto 2011 hanno avuto luogo diversi incontri
tra SITRA e il Coordinatore ostetrico, con l'obiettivo di rilevare
le attività svolte dalle infermiere generiche della sala parto e
valutare l'eventualità di attribuzione delle stesse ad altri
profili professionali. Dal lavoro di analisi è emersa la
possibilità di affidare agli OSS la quasi totalità delle attività
svolte dall'infermiere generico (a titolo esemplificativo, supporto
all'ostetrica e ad altro personale sanitario passando il materiale
sterile necessario, rilevazione e trascrizione della temperatura
corporea, ripristino della sala parto fra un parto e l'altro,
controllo scadenze di farmaci, materiale sterile, lavaggio e invio
dei ferri chirurgici in centrale di sterilizzazione, ad eccezione
della terapia di somministrazione intramuscolare che, non
rientrando tra le competenze dell'OSS di supporto e che deve essere
praticata da un professionista laureato ostetrico. Il progetto è
stato preceduto da un'indagine presso alcune realtà sanitarie
nazionali, prevalentemente nel nord Italia, dove la figura dell'OSS
in sala parto è stata inserita già da anni. A titolo
esemplificativo l'OSS opera in collaborazione con l'ostetrica
presso l'Azienda Ospedaliera di Legnano (dove sono presenti due
blocchi in sala parto) e presso l'OIRM Sant'Anna di Torino. Nello
specifico, presso le aziende contattate, oltre a svolgere mansioni
alberghiere e di assistenza primaria alla persona, le OSS hanno
incaricato di accogliere, posizionare la gestante, preparare la
sala parto con tutto l'occorrente per l'evento. È presente durante
la fase del travaglio per monitorare lo stato del paziente, durante
il parto per la rilevazione dei parametri vitali, collabora
attivamente con l'ostetrica durante il parto e alla fine si occupa
della pulizia e sanitarizzazione della sala e di tutto il materiale
impiegato. Tutte le attività sono standardizzate ed oggetto di
procedure o specifiche e istruzioni operative. Relativamente agli
OSS da collocare presso la sala parto, la scelta è volutamente
ricaduta sugli operatori assegnati al Dipartimento
materno-infantile al fine di garantire l'inserimento di personale
già in possesso di competenze necessarie ad assistere la diade
mamma-bambino. La fase di formazione e affiancamento prevista dal
SITRA per gli OSS nei mesi antecedenti all'inserimento in sala
parto si è svolta nei mesi di novembre/dicembre 2011.
L'osservazione finora condotta dal SITRA consente di affermare che
l'inserimento delle OSS e la conseguente riorganizzazione della
sala parto non hanno comportato alcuna modifica quali-quantitativa
delle prestazioni sanitarie erogate presso tale settore e la
formazione degli OSS, seguita anche da SITRA, prosegue
correttamente e celermente.
Si precisa, ancora che, a decorrere da ottobre 2011, la
dotazione organica delle ostetriche è stata incrementata di quattro
unità, allo scopo di consentire il miglioramento dell'assistenza
nel puerperio e fare, inoltre, fronte all'incremento di parti
avvenuto a seguito della chiusura del punto nascita di Ivrea,
attraverso la costante presenza di tre ostetriche nelle 24 ore
(prima ce n'erano due).
A conclusione di quanto sopra riportato, si può asserire che la
riorganizzazione attuata presso la sala parto con l'inserimento
delle OSS in sostituzione dell'infermiera generica ha tenuto conto
di quanto descritto in premessa ed è avvenuto nel massimo rispetto
delle competenze previste dai ruoli professionali rispettivi
dell'ostetrica e dell'OSS. Si fa altresì presente che l'evento
nascita coinvolge presso la sala parto gli operatori sanitari,
quali il ginecologo, il pediatra, l'infermiera pediatrica e,
all'occorrenza, l'anestesista, i quali intervengono durante il
parto per la sicurezza della mamma e del bambino. Sicuramente è
possibile affermare che la riorganizzazione della sala parto è
avvenuta con l'intento di mantenere e migliorare gli standard di
qualità presenti presso questo delicato settore.
Presidente
- La parola al Consigliere Donzel.
Donzel (PD)
- La ringrazio per questa risposta
estremamente burocratica, che mi permette di fare alcune
considerazioni: la prima è che una volta tanto, per riorganizzare
la sala parto, si è partiti da un ragionamento sindacale: non date
più il lavoro ai pensionati, datelo a chi non ha un lavoro e allora
si decide che, per migliorare la qualità di un servizio, si ragiona
in termini di pensione, non pensione, ossia è auspicabile che dei
lavoratori pensionati come le infermiere generiche cedano il passo
ad altri. Spero però non sia stata questa una molla sindacale,
quella che ha portato alla riorganizzazione della sala parto; mi
immaginavo che ci fosse un ragionamento che veniva da ben altri
orizzonti, ossia vogliamo fare come al Sant'Anna, io invece pensavo
che era il Sant'Anna che doveva imitare noi. Mi sono sbagliato
completamente! Siamo stati noi, "l'Ospedale del bambino", un
ospedale simbolo a livello internazionale, a copiare il modello di
Sant'Anna. Avevo un'errata percezione della realtà delle cose che
avvenivano in sala parto. Comunque una volta tanto posso dire che
se sono d'accordo con il sindacato che bisogna dare posti di lavoro
a chi non ce li ha, quindi chi è pensionato si faccia da parte, la
richiesta era: sostituiamo non le infermiere generiche con delle
OSS, ma sostituiamole con delle ostetriche.
Lei ha fatto tutto un ragionamento, ha detto:
"ma noi le
OS
S le abbiamo riformate, riqualificate..."
, l'OSS si
può riqualificare all'infinito, tant'è che ho detto che questo
personale ce l'ho in grandissima stima, ma non potrà mai diventare
un'infermiera. Lei stesso mi risponde che l'OSS fa la quasi
totalità delle mansioni che faceva prima l'infermiera; la "quasi
totalità" tradotto vuol dire che non fa le stesse mansioni
dell'infermiera, ovvero, per mantenere il protocollo, è l'ostetrica
che deve fare qualcosa in più. Benissimo, funziona lo stesso, non
vogliamo creare allarmismi, ma non è la stessa organizzazione di
prima, quella che ci ha fatto prendere la qualifica; vuol dire che
siamo intervenuti
in peius
, aumentando il carico di lavoro
di chi lavorava già bene. Perché o prima le ostetriche non facevano
tutto quello che dovevano fare, oppure noi gli abbiamo dato delle
mansioni aggiuntive, abbiamo coinvolto di più il medico, mettiamo
sotto pressione, quando invece è stato fatto tutto un percorso di
demedicalizzazione. Non sono pienamente soddisfatto di questa
risposta, perché lei mi ha detto: "ha ragione, in questo momento
arrivano più bambini da Ivrea, allora abbiamo aggiunto delle
ostetriche". Così lei dà ragione al ragionamento che stiamo facendo
noi, non è che avete aggiunto delle OSS...ma in una situazione in
cui arrivano più bambini bisogna aggiungere più ostetriche. Una
delle ragioni per cui le ostetriche vengono impiegate però è che
sono state utilizzate nella fase del puerperio, una fase
importantissima perché, da quando sono le ostetriche a seguirla, è
migliorato moltissimo il rapporto di allattamento naturale, che dà
dei risultati molto migliori per la salute dei bambini nei primi
anni. Vuol dire quindi che non è che sono lì in più, ma sono lì a
dare risposte di qualità che potevano essere meglio garantite se -
questa rimane la nostra impressione alla fine di tale interpellanza
- non avessimo inserito delle OSS...poi andrò a verificare se sono
state assunte a tempo indeterminato, o se siamo entrati nel giro
che si dice: "via i pensionati...", ma rientriamo nella
logica...purtroppo questa informazione non ce l'ho...o se è di
nuovo del personale precario, quindi in un luogo dove dovremmo
avere massima qualifica, eccetera, vi è di nuovo un turnover di
personale precario (e lo andrò a verificare, ci sentiremo ancora).
Rimango dell'avviso che, proprio perché eravamo un'eccellenza, non
capisco perché andare a prendere il modello del Sant'Anna, anziché
perseguire un modello originale nostro, come ad esempio in altre
realtà come Reggio Emilia, dove con due ostetriche si va a fare il
parto a casa. Sono dei modelli che vanno verso un'eccellenza, che
dovrebbe essere quello l'obiettivo di un ospedale che ha preso la
qualifica "amico del bambino".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK