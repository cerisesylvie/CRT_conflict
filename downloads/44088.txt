Consiglio Regionale della Valle d'Aosta - Oggetto del Consiglio n. 1154 del 12 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1154 del 12 gennaio 2022 - Resoconto
OGGETTO N. 1154/XVI - Interpellanza: "Motivazioni della
candidatura della Valle d'Aosta a Regione europea dello sport per
il 2023".
Bertin (Presidente) -
Prima di passare al punto n. 27
dell'ordine del giorno, segnalo che l'assessore Caveri ha un breve
impegno che non gli permette di poter rispondere alle interpellanze
ai punti dal n. 30 al n. 33, pertanto propongo di slittare queste
interpellanze al ritorno dell'assessore Caveri appena finito il suo
impegno. Per il momento continuiamo con la n. 27. Per
l'illustrazione il consigliere Manfrin.
Manfrin (LEGA VDA) -
Quest'interpellanza nasce da una
notizia che abbiamo letto sui giornali, ovvero la candidatura della
nostra regione a Regione europea dello sport.
A un lettore poco attento, potrebbe quasi sembrare che questa
candidatura venga fatta presso un organo europeo, che a che fare
con l'Unione europea, con la Comunità europea, la Commissione
europea e quant'altro. Per fortuna è stata fatta una delibera e
quindi possiamo leggervi direttamente quali sono gli enti che sono
dietro questa candidatura: il premio è assegnato da un'associazione
senza scopo di lucro che si chiama ACES Europe, che non è quindi
parte dell'Unione europea né diretta emanazione di essa e che dal
2001 consegna il premio
European Capital of Sport
.
L'unico legame che si può adombrare con l'Unione europea è che
all'articolo 50 del Libro bianco sullo sport, che risale al 2007,
quindi sei-sette anni dopo che è stato creato questo premio, si
dice che la Commissione cercherà anche di promuovere una maggiore
visibilità dell'Europa durante gli eventi sportivi e sostenere
l'ulteriore sviluppo dell'iniziativa Capitale europea dello sport.
Non c'è nessun riferimento all'associazione, nessun riferimento al
premio, per esempio, delle Regioni o delle comunità che poi è
seguito e specifica anche che ci sono altri 46 libri bianchi sulle
materie più disparate, quindi io non utilizzerei questo per avere
un legame con l'Europa; ma tant'è! Connessioni con l'Europa, direi
che tendenzialmente non ce ne sono, così sgombriamo il campo e
sappiamo che ci stiamo rivolgendo a un premio che viene deciso da
un'associazione privata senza scopo di lucro, che non ha alcun
legame con l'Europa.
Però ho voluto approfondire, perché lei nella delibera,
Assessore, scrive una cosa: che questa candidatura costituisce
un'importante opportunità per la promozione internazionale
dell'offerta turistica sportiva della Valle d'Aosta. Io ho fatto
uno sforzo e sono andato sulla pagina di ACES Europe e c'è un
menu
a tendina molto interessante, la voce "Premi", dove c'è
l'elenco dei premi che vengono assegnati. Tra questi premi troviamo
quattro categorie: municipi italiani premiati, municipi europei
premiati, capitale italiana dello sport, capitale europea dello
sport; nessuna menzione per le regioni. É talmente prestigioso
questo premio che non viene citato neanche sul sito
dell'associazione.
Si può fare uno sforzo ulteriore e andare nel menu a tendina,
che è quello che ci spiega come candidarsi per questo premio nel
2023. Anche qui possiamo trovare le disposizioni per la candidatura
e ci sono diversi premi anche questi assolutamente esclusivi per il
2023, cioè quello dove dovrebbe partecipare la nostra regione:
capitale europea dello sport, città europea dello sport, comune
europeo dello sport, comunità europea dello sport, isola dello
sport, regione europea dello sport. Ci saranno almeno, come
possiamo vedere dal sito, sei luoghi europei dello sport che
tendenzialmente riduce un pochino il prestigio di questo fantastico
premio al quale la Giunta cerca di partecipare. Tra le curiosità,
per esempio, la capitale europea dello sport vede già assegnati i
premi fino al 2024: nel 2021, quando è stato fatto, si sapeva già
che la capitale europea dello sport nel 2024 sarà una. Io non so
come abbiano fatto a stabilire che nel 2024 la città migliore per
lo sport è quella, non lo so come abbiano fatto, avranno doti
divinatorie ma va benissimo.
C'è ancora un elenco che continua: abbiamo la città europea
dello sport, perché noi partiamo da sei posti che verranno
premiati. In realtà, per la città europea dello sport nel 2023
vengono accettate un massimo di otto candidature a fronte di
quattro premi, cioè quattro città vinceranno. Abbiamo la capitale e
quattro città. Poi c'è il comune europeo dello sport, altre otto
candidature a fronte di quattro premi, quindi già nove vincitori.
Poi c'è la comunità europea dello sport, dove vengono accettate un
massimo di quattro candidature a fronte di due assegnazioni;
abbiamo altri due vincitori. Inoltre
c'è l'isola europea
dello sport, dove vengono accettate un massimo di quattro
candidature a fronte di due assegnazioni; altri due vincitori.
Poi c'è la regione europea dello sport. Questo è un caso
curioso, perché nelle regole di partecipazione si scrive che per
questo premio viene accettata ogni anno una sola candidatura a
fronte di una sola assegnazione, uno si candida e uno vince. La
candidatura, c'è scritto, verrà selezionata sulla base dell'ordine
cronologico di arrivo dalla lettera di candidatura: il primo che si
candida vince, tanto per sottolineare il premio e il prestigio che
questo premio assegna.
Peraltro non so come si possa valutare questo premio e le sue
modalità di assegnazione, anche perché effettivamente le modalità
di assegnazione sono quelle, ma tutta la procedura è complessa,
perché nel regolamento è scritto che c'è la durata della visita di
quattro giorni, c'è una commissione che viene qua per valutare,
dopo che tu sei candidato e sei l'unico, se vieni preso. Per
ciascuna delle strutture devi fornire una scheda in cui siano
presenti i dettagli dell'impianto, caratteristiche strutturali,
numero di persone che praticano sport nell'anno, accesso ai mezzi
pubblici, organizzazione di eventi sportivi di carattere locale,
nazionale, internazionale o altre informazioni di interesse. Poi
c'è la conferenza stampa, il momento della visita destinato,
affinché il responsabile del municipio presentino ai membri del
comitato i punti salienti della candidatura come i principali
impianti sportivi, le associazioni, le organizzazioni sportive, il
programma politico da un punto di vista sportivo. Infine c'è la
cena di gala con ricevimento ufficiale e infine, al termine degli
atti inclusi nella visita, il municipio candidato - parlano sempre
di municipio perché c'è una città che lo ospita, ma vale anche per
le regioni - organizzerà tempi e spazi per far sì che il comitato
possa realizzare delibere corrispondenti e procedere alla votazione
del municipio; cioè votano, quando in realtà sei l'unico candidato,
ma fanno questa visita.
Non ci dimentichiamo che su tutta questa visita scrivono
specificamente che "sono a carico dei municipi candidati i costi di
vitto, alloggio, in aereo, treno, automobile o qualsiasi altro
mezzo di trasporto utile per raggiungere il municipio candidato per
tutti i membri del comitato di valutazione". Quindi, io sono il
primo a mandare la lettera, mi candido, vengono, mi fanno la
visita, poi pago loro vitto, alloggio, trasporto, hotel, aereo, la
cena di gala e quant'altro, e forse mi candidano, ma sono da
solo.
Questa visita mi sono obiettivamente chiesto a cosa servisse.
Però c'è un'altra cosa: dal momento che nel 2024 l'Italia ospita il
titolo di capitale europea dello sport, che è stata assegnata a
Genova, nel 2023 potranno essere assegnati otto titoli di città
europea dello sport e otto titoli di comune europeo dello sport,
praticamente raddoppiano le comunità che possono essere assegnate.
Nel 2023 nel nostro Paese ci potranno essere ventuno luoghi che si
fregeranno del prestigiosissimo titolo di sportivi europei, a
seconda delle dimensioni del territorio.
Io credo che, sentendo e leggendo questo, ognuno di noi possa
immaginare che forse questo premio non possa essere considerato una
prestigiosissima vittoria se riuscissimo a raccoglierla, ma in
realtà, se noi guardiamo la tabella allegata al regolamento, la
verità è ancora peggio. Quello che vi ho letto sono i dati soltanto
per il nostro Paese. I ventuno titoli che possono vincere la palma
del luogo europeo dello sport sono quelli assegnati al solo nostro
Paese, ma c'è una tabella che riporta che gli stessi premi vengono
assegnati anche ad altri ventotto stati europei. Con un esercizio
di stile ho fatto una somma: ci sono ventotto capitali europee,
trentasei comunità europee dello sport, quarantasette città europee
dello sport, quarantotto comuni europei dello sport, poi qui nella
tabella non ci sono le isole, le regioni, non c'è nient'altro, ma
facendo un calcolo della serva abbiamo nel 2023 centosessanta
luoghi europei dello sport.
Non lo so quali sono state le valutazioni della Giunta, certo è
che chiedere a un'associazione, che peraltro non ha alcun legame
con l'Unione europea, di potersi candidare a questo
prestigiosissimo premio, che può essere assegnato soltanto a queste
centosessanta rarissime realtà europee ogni anno, a me di
prestigioso obiettivamente non è che mi susciti tanto. Poi c'è
tutta la questione dei costi che lei, Assessore, immagino sappia e
sulla quale spero ci risponda, ma intanto io mi attengo alle
domande che le ho fatto. Le ho chiesto le motivazioni di questa
candidatura e mi auguro che siano un pochino più sode rispetto a
quelle che lei ha inserito in delibera, anche perché la delibera di
Giunta che io ho letto, rispetto alle altre che hanno pagine e
pagine di motivazioni, contiene un paragrafetto e poi tutto il
resto della delibera; c'è una pagina di delibera, due con la
copertina. Mi auguro che ci dia delle motivazioni un pochino più
sode, poi magari affronteremo il discorso dei costi.
Presidente -
Per la risposta l'assessore Jean-Pierre
Guichardaz.
Guichardaz J. (FP-PD) -
Grazie per la ricerca del
consigliere Manfrin, che è interessante e pur se riferita a realtà
municipali, come lei ha evidenziato. Volevo solo, rispondendo alle
sue domande, se quanto affermato corrisponde al vero e quali siano
le motivazioni, evidenziare che rispetto alla candidatura le
tematiche e le modalità sono quelle che si possono visionare
tranquillamente e verificare rispetto alla medesima procedura che è
stata fatta dalla Regione Piemonte per il 2022 e che ha determinato
quest'anno, qualche mese fa, a seguito dei sopralluoghi che si sono
svolti nella regione, il conferimento di questo
label
, di
questo marchio, a seguito di questa candidatura. Sostanzialmente
noi ci rifacciamo un po' all'aspetto legato alla questione delle
Regioni europee dello sport 2023. Poi io ho seguito anche alcune
vicissitudini e alcune vicende del passato relativamente alla Città
europea dello sport e di altre situazioni, ma riguardo a queste il
livello è differente: qua parliamo di regione europea dello
sport.
La risposta è contenuta nella deliberazione della Giunta
regionale che lei ha citato, è una DGR del dicembre scorso:
affinché la candidatura sia accettata è necessario presentare un
dossier e la lettera di richiesta è quella che è stata scritta,
rappresentata sugli organi di informazione e durante la conferenza
stampa, che praticamente descrive la situazione della nostra
regione nell'aspettativa che venga accolta, così come è stato fatto
con altre regioni italiane, in Piemonte quest'anno e gli altri anni
per esempio Siviglia ed altre regioni, sulla base di valutazioni
specifiche. Poi potrebbe essere benissimo che, rispetto al dossier
di candidatura, ci siano delle valutazioni che non porteranno alla
scelta della nostra regione, questo è quanto scritto nel
regolamento. La motivazione è sostanzialmente legata alle nostre
peculiarità, al fatto che la nostra regione, per esempio, vanta il
più alto numero di praticanti iscritti ad associazioni sportive di
Italia, che sicuramente è frutto del grande lavoro delle
associazioni sportive che operano sul territorio e anche
dell'elevato numero di infrastrutture e impianti per lo sport e
della cultura sportiva che albergano nella nostra regione.
Indubbiamente la Regione negli anni ha sviluppato poi delle
competenze settoriali e ha alzato il livello di professionalità di
tutti gli attori del comparto turistico sportivo e può contare su
una qualità organizzativa per le grandi manifestazioni sportive che
ci è stata riconosciuta a livello internazionale, capacità ed
esperienze pluriennali che hanno permesso di ospitare in Valle
d'Aosta eventi di livello mondiale. Negli anni il nostro territorio
è stato protagonista per più volte di tappe del Giro d'Italia e del
Tour de France di ciclismo, di campionati europei giovanili di
mountain bike
, campionati europei e gare di coppa del mondo
di
downhill
, per esempio quest'estate a Pila, che è una
delle piste più attrezzate e stimate proprio a livello mondiale per
quanto riguarda questa disciplina.
La presenza degli sport invernali è stata determinata con le
gare di coppa del mondo di sci alpino a La Thuile, di coppa Europa
a Gressoney, Pila e Champoluc, la coppa del mondo di sci nordico a
Cogne e Brusson, la coppa Europa di
biathlon
a Brusson, le
prove di coppa del mondo a Breuil-Cervinia nello
snowbord
cross
. È ormai certa anche la nuova tappa della coppa del mondo
di sci alpino, con le due gare veloci con partenza in Svizzera e
arrivo nella cornice di Cervinia. Infatti dopo una intensa e
complessa attività di preparazione del relativo dossier di
candidatura, la Federazione internazionale ha ufficializzato
l'assegnazione a Breuil-Cervinia e Zermatt, a partire dalla
stagione 2022-2023, dell'apertura della coppa del mondo maschile e
femminile nelle specialità di discesa libera e
super-g
per i
successivi cinque anni. Nello scialpinismo la Valle d'Aosta è sede
delle prove della Grande course, del Trofeo Mezzalama e del Tour
del Rutor ed è sede del centro sportivo esercito, gruppo sportivo
militare che crede nei valori e nell'etica della disciplina
sportiva.
Agli sport del territorio è stato affiancato il calcio, che è
una vetrina patinata e dal grande richiamo mediatico. Nel passato
la Valle d'Aosta è stata scelta per i ritiri estivi precampionato,
tra l'altro adesso con la Juventus stiamo lavorando a un progetto
giovanile e stiamo lavorando nuovamente per riproporre l'ex Trofeo
Topolino, oggi McLion Trophy, per il calcio giovanile, settore che
lei sicuramente conosce molto meglio di me.
Tutto ciò premesso, ritengo che ottenere questo tipo di marchio
sia un
atout
importante, un marchio che ovviamente deve poi
essere utilizzato in modo opportuno ed efficace per veicolare
l'immagine della Valle d'Aosta come regione sportiva a 360 gradi.
Credo fermamente che lo sport sia un fattore di integrazione della
società per il miglioramento della qualità della vita e la salute
di chi lo pratica. Questa della candidatura deve essere sicuramente
un'occasione per lavorare sull'implementazione, valorizzazione e
risoluzione delle criticità attualmente presenti negli impianti
sportivi valdostani. Anche su questo si sta operando un
monitoraggio con il collega Marzi, che ha la delega sulla
impiantistica sportiva. Lei, tra l'altro, avrà visto che di recente
sono state adottate delle delibere relativamente al finanziamento
degli interventi per il Palaindoor, il rifacimento della pista di
atletica e per i palazzetti di Courmayeur e di
Gressoney-La-Trinité.
Questo per evidenziare, visto che nella sua interpellanza molto
stringata lei le ha richieste, le motivazioni che noi abbiamo
indicato nella lettera di precandidatura e che rappresentano una
situazione della nostra piccola regione, però molto dinamica. Una
situazione che vede nello sport una grande opportunità, sia da un
punto di vista di promozione proprio del benessere della salute e
della cittadinanza, ma anche un grosso traino turistico che, a
nostro parere, potrà beneficiare anche di questo marchio che -
questo lo ammetto - se utilizzato malamente, se non ben veicolato,
può - come può essere capitato in alcune esperienze - essere un
semplice riconoscimento, ma non un marchio che possa avere un
traino e un'azione di impulso anche di tipo promozionale sul nostro
territorio.
Presidente -
Per la replica il consigliere Manfrin.
Manfrin (LEGA VDA) -
Io la ringrazio per la carrellata di
magnificenza dello sport valdostano, la ringrazio davvero per aver
fatto questa vetrina. Però io le ricordo una cosa, che se lei va
sul sito di ACES Europe c'è scritto che cosa si deve fare per
vincere questa candidatura. "Per questo premio viene accettata ogni
anno una sola candidatura a fronte di una sola assegnazione. La
candidatura verrà selezionata sulla base dell'ordine cronologico di
arrivo della lettera di candidatura". Lei può avere gli impianti
migliori del mondo o quelli peggiori, se è il primo a mandare la
lettera vince; forse questo non lo ha capito o forse non lo vuole
capire. Il primo che scrive vince! Può magnificare tutti gli sport
che vuole, fare gli interventi sugli impianti: il primo che scrive
vince, il primo e basta! Va, con un'associazione privata che lo
assegna, non l'Unione europea, e si prende questo marchio che
possono avere altre centosessanta località europee. Le sembra
prestigioso? Quello rilasciato da un'associazione privata che non
fa riferimento all'Unione europea? Senza scopo di lucro e tutto
quello che vuole, ma è un'associazione privata!
Quello di cui però lei non ha parlato sono i costi, perché non è
gratis, magari fosse gratis! Intanto, a "babbo morto", si scaricano
e si paga questa bell'associazione privata 7320 euro, cioè 6 mila
più I.V.A., solo per iscriversi. Il punto è che nella delibera voi
erogate questi soldi con fondi della Regione, ma qui nel
regolamento c'è scritto che "Il municipio si impegna a individuare
uno o più sponsor partner, massimo quattro, che verseranno ad ACES
Europe la somma complessiva prevista in base alla dimensione del
municipio". Devono essere gli sponsor a versarlo, non la Regione.
Perché li versa la Regione e non gli sponsor? Per quale motivo? Non
avevate sponsor? Ma lo dice il regolamento!
Poi lei dice nella delibera che versate altre 12.200 euro per
predisporre il dossier di candidatura e gestire le relazioni con
ACES Europe e con il comitato di valutazione, per redigere
l'eventuale relazione finale in caso di assegnazione del titolo;
altri 12 mila euro. Poi c'è la chicca: 23 mila euro nel caso in cui
vincessimo, a fronte dei diritti di immagine del premio stesso. È
il primo premio dove se vinci paghi! Lei fa le gare e quando vince
una gara deve pagare? Io non l'ho mai visto! Lei paga per
iscriversi, paga per il dossier e paga anche se vince? In tutto
quanto spendiamo? 42 mila e rotti euro, da versare a
un'associazione privata per iscriversi e, nel caso in cui vinci, 23
mila euro tiri fuori? Soldi dei valdostani a una associazione
privata, Assessore? Quando il regolamento le dice che devono
versarli i municipi, gli sponsor e non lei i soldi di iscrizione?
Meno male, e lo dico per i valdostani, che c'è scritto anche nel
regolamento che il municipio non potrà fare regali ai membri del
comitato di valutazione per un importo superiore a 100 euro, almeno
qui limitiamo i danni, meno male! Perché qui mi sembra che qualcuno
le abbia promesso una fontana da vendere e lei ci abbia
creduto.
Se vuole la prossima volta, Assessore, ce lo dica prima:
costituiamo noi un'associazione, premio mondiale dello sport, io
invento il marchio - glielo giuro - e lei la metà di questa cifra
la dà a me e io le do il marchio, senza neanche candidarsi e
predisporre il dossier. Per 25 mila euro glielo faccio io il
marchio, se lei ragiona in questa maniera. Lei sa che qualcuno
risponderà di questo, vero? Io mi auguro di sì.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK