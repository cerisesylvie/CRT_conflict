Consiglio Regionale della Valle d'Aosta - Oggetto del Consiglio n. 510 del 20 marzo 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 510 del 20 marzo 2019 - Resoconto
OGGETTO N. 510/XV - Interrogazione: "Criteri per
l'individuazione dei responsabili dei servizi del reparto di
ginecologia e ostetricia".
Rollandin (Presidente) -
Punto 15 all'ordine del giorno.
Per la risposta la parola all'assessore Baccega, prego.
Baccega (UV) -
Prima di fornire una risposta puntuale ai
quesiti, voglio dare alcune informazioni di carattere generale che
riguardano il centro di procreazione medicalmente assistito che ho
visitato recentemente. L'infertilità è una patologia emergente e si
calcola che circa il 20 percento della popolazione abbia problemi
al riguardo; giusto ieri sera una trasmissione in televisione
sottolineava questo aspetto. Il valore di 1,39 figli per donna
registrato nel 2013 pone l'Italia fra gli stati a più basso indice
di natalità. È un dato preoccupante; negli ultimi cinquant'anni il
numero di spermatozoi nel maschio si è ridotto della metà e negli
ultimi trent'anni l'età media per il concepimento in entrambi i
sessi è aumentata di quasi dieci anni. Gli umani hanno un indice di
fertilità molto basso rispetto alla maggioranza dei mammiferi e
questo spiega anche perché le tecniche più recenti di procreazione
assistita offrano dei risultati in costante miglioramento. Ancora
più grave è il decremento della natalità che, unito all'età media
della madre che attualmente è sopra i 31 anni, fa sì che nella
nostra valle stia diminuendo il tasso di natalità.
Il centro, operativo dal 2003, è una struttura semplice
afferente alla struttura complessa di ostetricia e ginecologia, che
ha visto l'immediato impiego del dottor Massone, quale
responsabile, a dipendenza della struttura complessa di ginecologia
e ostetricia. Il dottor Massone è in temporanea aspettativa per
improvvisi motivi familiari insorti a luglio. L'organico è
completato da tre medici e da due biologhe, una ostetrica e una
segretaria. Attualmente si eseguono circa 350 cicli all'anno ed è
uno dei centri con minori liste di attesa in Italia e che, oltre a
garantire la cura alla quasi totalità delle coppie ipofertili della
valle, è punto di riferimento per coppie di fuori regione. Poi alla
fine darò anche dei dati che sono assolutamente interessanti
rispetto alla mobilità attiva.
Vengono trattate con le tariffe previste dal Servizio sanitario
nazionale le coppie in cui la donna non ha ancora compiuto il
quarantatreesimo anno di età e non ha già effettuato quattro cicli
completi di inseminazione intrauterina e tre cicli completi di
fertilizzazione in vitro. Se la donna ha compiuto 42 anni può
chiamare direttamente il centro PMA (Procreazione Medicalmente
Assistita) per prenotare la prima visita. Il centro si avvale di un
laboratorio di seminologia, offre i suoi servizi anche alle coppie
non in carico al centro stesso. Gli esami ormonali, sieriologici,
batteriologici e anatomici non patologici vengono eseguiti dalle
specifiche strutture dell'azienda.
I criteri con i quali sono scelti i responsabili dei vari
servizi: dal mese di agosto 2018 fino al mese scorso l'équipe è
stata integrata dalla dottoressa Lo Grippo, medico di comprovata
esperienza nel campo della PMA, maturata soprattutto presso il
centro Promea di Torino, che per volumi di attività è il primo dei
centri piemontesi privati. Da settembre 2018 il dottor Mosca è
stato nominato referente del centro in attesa del rientro del
titolare del posto. Per anni la struttura del centro di sterilità è
stata assegnata al dottor Massone, ginecologo dipendente
dell'Ostetricia e ginecologia, assente appunto per aspettativa e di
conseguenza, in attesa di poter assegnare formalmente con delibera
aziendale la struttura semplice PMA a un ginecologo dipendente, il
direttore dottor Leo ha assegnato, con lettera protocollata il 13
settembre 2018, in via temporanea in assenza del dottor Massone, la
struttura al dottor Stefano Mosca, ginecologo dipendente della
Ginecologia per garantire la continuità dell'attività del PMA.
La scelta del dottor Mosca è derivata dal fatto che solo due
ginecologi dipendenti dell'Ostetricia e ginecologia sono in
possesso del requisito contrattuale denominato "alta
specializzazione", ossia il dottor Mosca e il dottor Pica.
Quest'ultimo, però, era già stato individuato come responsabile
dello
screening
dei tumori femminili all'utero, per cui la
scelta è caduta sul dottor Mosca che si era reso disponibile. Il
criterio di scelta del referente del centro è legato ad alcune
caratteristiche: il possesso da anni dell'incarico di alta
specializzazione, l'anzianità di servizio, l'assunzione a tempo
indeterminato oltre i sei mesi di prova per garantire la continuità
prospettica del servizio, le capacità maturate nel campo della
diagnostica ecografica ginecologica e ostetrica, attitudine a usare
le tecniche endoscopiche per la valutazione della morfologia della
cavità uterina e per la risoluzione delle complicanze in maniera
mini invasiva, quali la gravidanza extrauterina, il sanguinamento
dell'ovaio dopo il prelievo ovocitario.
Il dottor Mosca, inoltre, sta frequentando il master
universitario di secondo livello presso l'Università di Torino,
così come il dottor Leo attuale direttore della struttura, in virtù
della sempre e più importante necessità di implementare l'attività
legata all'attuale grave decremento di denatalità e all'aumento
della patologia.
Attualmente, il referente incaricato, che è in contatto continuo
con il direttore, perché la delicatezza delle pratiche necessita di
medici preparati per migliorare i tassi di bambini in braccio e
diminuire le complicanze, è affiancato nel servizio dalla
dottoressa Arfuso, che ha maturato la sua esperienza in infertilità
presso l'Humanitas di Milano e che è in possesso di
expertise
della diagnosi ecografica in 3D e delle
malformazioni uterine, e anche dalla dottoressa Loi, che oltre ad
un periodo di frequenza a Barcellona presso l'Istituto Marquez di
fama europea nel campo della PMA, ha frequentato il centro
universitario PMA di Cagliari. Per quanto riguarda il programma di
screening, il referente è il dottor Pica che ha sostituito, dopo
opportuno periodo di affiancamento, il dottor Bruna che ha cessato
il servizio per pensionamento. Il criterio di scelta è stato lo
stesso del precedente, ovvero incarico di alta specializzazione,
anzianità di servizio, assunzione a tempo indeterminato oltre i sei
mesi di prova per garantire la continuità prospettica. È affiancato
attualmente dal dottor Kavege e dal dottor Robba, assunti in
periodo di prova.
In conclusione, dopo aver fatto questo sopralluogo, come vi ho
detto, a tutto il reparto infantile, ginecologia e ostetricia,
ritengo che lo stesso vada implementato e sistemato in una
collocazione più dignitosa, più ampia, più funzionale. Daremo
indirizzo all'azienda USL di procedere in questa direzione, in
quanto il centro ospiterà anche il Centro Nazionale Trapianti, CNT.
Si tratta di un intervento fondamentale in quanto l'accreditamento
nazionale, che avverrà al termine dei lavori, consentirà
l'introduzione della fecondazione eterologa, così come è previsto
dai LEA. Quindi potremmo avviare il relativo percorso legislativo
simile a quello del Trentino. Concludo evidenziando che (dato 2017)
la mobilità attiva di interventi e persone provenienti da altre
regioni è superiore alle 500 persone.
Presidente
-
Per la replica la parola al collega
Cognetta.
Cognetta (MOUV')
-
Risponderei prima alla parte
generale, rispetto a tutto quello che riguarda il mondo della
procreazione medicalmente assistita, e poi verrei al punto. Se c'è
una cosa che ha omesso, Assessore, è che è un grosso
business
quello sulla fertilità, è un grossissimo business,
ne siamo tutti consapevoli e quindi spesso si cerca in qualche
modo, come dottori, di entrarci per riuscire ad avere dei vantaggi
che sono ulteriori. Questa è una cosa positiva, perché vuol dire
che in qualche modo quelli della Valle d'Aosta sono dei servizi
appetibili.
Sicuramente c'è un errore, a questo punto, Assessore, perché io
ho qui il curriculum del referente, il dottor Stefano Mosca, e non
vedo la specializzazione in ostetricia. Eppure è una cosa che ho
chiesto specificatamente alla USL in due occasioni, di avere questo
curriculum, ma non mi è stato trasmesso. Allora mi chiedo: c'è
qualcosa che non funziona? O non mi è stato trasmesso o non c'è. Io
spero non mi sia stato trasmesso. Ho qui il foglio - se vuole
gliene do copia - e trovo strano, a questo punto, che non ci sia.
Spero, ripeto, che sia solo una dimenticanza.
Poi ho chiesto il curriculum di altri dottori. Per carità, ce
n'è uno in prova, come giustamente ha fatto notare lei, che ha un
curriculum di sei pagine: con specializzazione, più tutta una serie
di partecipazioni a master e docenze, quindi è stato anche docente
- parliamo della stessa specializzazione, non stiamo parlando in
generale, stiamo parlando sempre della questione della procreazione
medicalmente assistita - che però non è stato oggetto di
promozione, ma si è preferito, a vedere i dati, una persona che non
ha un curriculum tanto "pesante" quanto l'altro.
Ci sarà sicuramente un errore nella trasmissione dei dati! Io a
questo mi devo attenere, ai fogli che ho in mano che, ripeto, ho
chiesto per due volte. Perché se invece non è una questione di
trasmissione, lei comprenderà e converrà con me che c'è qualcosa
che non funziona in quel reparto. Le posso dare tranquillamente
tutto, così converrà con me che quello che lei mi ha risposto, se
da un punto di vista tecnico è corretto, però si scontra con
l'evidenza dei dati che ho in mano io. Non gliene sto facendo una
colpa, assolutamente, sto dicendo che forse una segretaria si è
dimenticata un foglio, ma se non è così, allora è stato commesso un
abuso che la pregherei di sistemare. Non è l'unico e gliene farò
vedere degli altri: adesso cominciamo da questo, così una cosa alla
volta sistemiamo tutto. Quindi sarà mia cura portarle
all'attenzione altre questioni simili, sempre di incarichi dati a
chi non ha proprio tutto in regola o che, magari rispetto ad altri
colleghi, ne ha di meno. Se vogliamo andare sulle competenze,
allora dobbiamo guardarle fino in fondo le competenze, altrimenti
si rischia di fare dei possibili favoritismi. Per carità, non
voglio dire che ci sono, ma si rischia la possibilità che si pensi
che ci siano stati dei favoritismi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK