Consiglio Regionale della Valle d'Aosta - Oggetto del Consiglio n. 2473 del 12 dicembre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2473 del 12 dicembre 1986 - Resoconto
OGGETTO N. 2473/VIII - DISEGNO DI LEGGE CONCERNENTE:
"BILANCIO DI PREVISIONE DELLA REGIONE AUTONOMA VALLE D'AOSTA PER
L'ESERCIZIO FINANZIARIO 1987 E PER IL TRIENNIO 1987/1989".
PRESIDENTE
: Questa mattina abbiamo terminato l'esame del
disegno di legge di tutto l'articolato. La Presidenza chiede chi
intende prendere la parola per dichiarazioni di voto.
PRESIDENTE
: Ha chiesto la parola per dichiarazioni di
voto il Consigliere Sandri; ne ha facoltà.
SANDRI (N.S.):
Nuova Sinistra non può che dichiararsi
insoddisfatta di questo bilancio e quindi annuncio il voto
contrario del mio Gruppo. I punti fondamentali con i quali non ci
siamo trovati d'accordo vertono in gran parte intorno a due
argomenti, il primo dei quali interessa l'ambiente.
Nelle spiegazioni che ci sono state fornite troppo spesso
abbiamo sentito dire: "Il Superphoenix ci è passato sulla testa.
Abbiamo dovuto sopportarlo ed è stato un errore. Il Col Chécrouit,
con le sue piste che ne hanno devastato l'aspetto, è stato un
errore e cercheremo di porvi rimedio. Per la regimazione delle
acque ci sono stati dei problemi, ma anche ad essi porremo dei
rimedi".
Da tutto ciò risulta evidente che non c'è una reale capacità di
prevedere ciò che potrebbe danneggiare l'ambiente. Il Presidente si
è lamentato che nessuno abbia parlato di polluzione e di
inquinamento in Valle d'Aosta.
Più che l'inquinamento dell'aria, che è sentito soltanto nella
Valle centrale ed in particolare nella zona di Aosta, è molto grave
il disastro ambientale che sta distruggendo il territorio, le
foreste e tutte le zone al di sopra dei 1500 metri che invece sono
ben difese in altre Regioni d'Italia, grazie alla legge Galasso, e
nei Paesi confinanti, specie in Svizzera. Una certa responsabilità
deriva anche dalla mancata approvazione in Valle d'Aosta dei piani
paesistici e di tutela ambientale.
L'altro argomento di fondamentale importanza con il quale non ci
troviamo d'accordo riguarda la DELTASIDER. Credo infatti che sia
estremamente grave la mancanza, all'interno del bilancio, di
qualsiasi riferimento alla DELTASIDER. Ancora più grave è però
l'atteggiamento di alcuni Consiglieri della maggioranza che dicono:
"Noi vogliamo avere delle garanzie! Fino a quando non vediamo dei
piani ben precisi non possiamo dare dei soldi!"
Probabilmente si tratta di una scusa accampata da chi in effetti
non vuole alcun rilancio della DELTASIDER e che, anzi, vuole che
rimanga uno dei tanti carrozzoni dello Stato. Io invece penso che
la DELTASIDER abbia un grande futuro, proprio perché ha una grande
storia nel campo della siderurgia, una notevole capacità produttiva
accompagnata da maestranze molto valide e adatte a tale compito.
Pertanto è di fondamentale importanza che la Valle d'Aosta
intervenga.
Quali sono gli strumenti? Si dice che noi non vogliamo regalare
dei soldi. Benissimo! Però io mi chiedo che cosa ha fatto sinora la
FINAOSTA per intervenire finanziariamente nella DELTASIDER. La
rassegna stampa dell'Ufficio stampa della Regione a tutt'oggi non
segnala assolutamente niente.
Su "La Repubblica", invece, che è un giornale abbastanza noto,
c'è scritto: "DELTASIDER: il Ministro è d'accordo con i
privati".
Mentre in Italia ci si muove parecchio intorno alla DELTASIDER,
la Regione Valle d'Aosta sta ferma. Probabilmente all'interno della
maggioranza ci sono delle Forze che intendono ostacolare qualsiasi
decisione in merito. Qualcuno ha ricordato che per troppi anni la
COGNE è stata un "feudo" di alcuni Partiti "stato-nazionali".
Tutto ciò è stato ampiamente dimostrato nel corso della
discussione ed io credo che sia giunto finalmente il momento di
cambiare rotta. Consigliere Tamone, per fare questo occorre
certamente la solidarietà di tutte le Forze presenti in questo
Consiglio, ma occorre anche decidere e quindi avere il coraggio di
operare scelte fondamentali!
Tra le scelte possiamo ricordare l'intervento nella proprietà
della DELTASIDER, nel senso che è l'unica possibilità che ci
consenta di intervenire sulle scelte.
Non vedo altra possibilità che gli stabilimenti di Aosta e di
Verrès siano staccati dalla DELTASIDER nazionale per confluire in
una società nella quale la FINAOSTA o la Regione Autonoma della
Valle d'Aosta abbiano in qualche modo un loro spazio ed un loro
ruolo. Non vedo altre garanzie per dare seguito ad un'effettiva
ristrutturazione che preveda anche un eventuale trasferimento di
attività da altre zone ad Aosta e l'acquisto di nuovi
macchinari.
Mi pare sostanzialmente perdente l'atteggiamento del Consigliere
Pollicini quando suggerisce di fare dei passi nei confronti della
DELTASIDER senza però avanzare alcuna proposta concreta. Secondo me
invece bisogna avere il coraggio di esprimere, in questa sede ed in
questo momento storico, delle proposte molto precise.
Io mi aspetto che il Consigliere dei Democratici Progressisti e
tutti gli altri membri della maggioranza, mercoledì prossimo,
avanzino delle proposte concrete, che se non saranno fatte da noi,
saranno fatte ugualmente, ma da altri, attraverso i giornali.
Nel campo della Sanità volevo far presente una contraddizione in
un settore al quale sono particolarmente interessato. Il Presidente
della Giunta regionale giustamente parla dell'impegno per la
formazione professionale anche in campo sanitario (Scuola per
infermieri). Subito dopo, riferendosi ad un particolare capitolo
del bilancio, l'Assessore alla Sanità dice che non si possono
potenziare i consultori ed i servizi territoriali perché mancano
gli infermieri professionali.
A questo punto, i casi sono due: o il numero degli infermieri
professionali è stato programmato per difetto e questo per varie
ragioni e magari anche per le difficoltà insite nella stessa
programmazione, cosa del tutto plausibile; oppure la scuola che
prepara gli infermieri professionali, oggi
come oggi, non è
capace di sopperire alle richieste. È fondamentale quindi che ci si
ponga il problema della scuola per infermieri professionali e per
l'altro personale paramedico, che non è stato citato ma che pure
manca in Valle d'Aosta. Infatti erano state ricordate le difficoltà
per reperire le ostetriche ed altre figure paramediche. Credo che
sia opportuno intervenire decisamente per risolvere anche questo
problema.
Mi dispiace far notare infine di non aver ottenuto alcuna
risposta sul tema dell'università, sul quale vi tedierò a lungo nei
prossimi mesi. Facendo una considerazione di carattere più generale
posso solo osservare che a me dispiace vedere che lo Stato su molte
proposte, dalla smilitarizzazione delle ferrovie all'istituto della
nutrizione, di fatto erge sempre dei muri verso le nostre
iniziative e verso la nostra ricerca di uno "sviluppo
autocentrato"; tuttavia non credo che ci si possa opporre chiedendo
ai Partiti "stato-nazionali" un loro interessamento in sede
centrale per risolvere questi problemi.
Io credo invece che solo con un nuovo patto
politico-costituzionale all'in terno della nostra Regione si
possono trovare le energie necessarie per vincere questa battaglia
per la nostra autonomia.
PRESIDENTE
: Ha chiesto la parola per dichiarazione di
voto il Consigliere Baldassarre; ne ha facoltà.
BALDASSARRE (P.S.D.I.):
Io penso che la discussione sul
bilancio sia un importante momento di confronto tra le Forze della
maggioranza e quelle della minoranza. Il confronto può essere
valido solo se la maggioranza e l'Esecutivo sono validi. Trovandoci
però di fronte ad un Esecutivo che non ha più alcuna credibilità,
dobbiamo affrontare uno sforzo leggermente al di sopra della
norma.
Come forza politica di opposizione, abbiamo assistito ieri alla
"maratona" di alcuni Partiti dell'opposizione per salire sul
"carrozzone", mentre il mio ed altri Partiti di opposizione,
sostengono che questo Esecutivo non è credibile. Per questo motivo
io sono tra quelli che hanno chiesto a tutti i Consiglieri di fare
un atto di umiltà: cerchiamo di evitare che intervengano forze
esterne a sciogliere il Consiglio regionale ed a farci svolgere le
elezioni anticipate!
Di fronte all'arroganza ed alla prepotenza di questo Esecutivo,
l'unica possibilità di porsi in atteggiamento umile e leale nei
confronti degli elettori è quella di riuscire a trovare
l'espediente tecnico per sciogliere il Consiglio regionale e
procedere alle elezioni anticipate; ed è da escludere invece la
corsa tra i Partiti per riuscire a salire sul "carrozzone
pubblicitario" di questa maggioranza.
Approfitto dell'occasione per fare delle brevi considerazioni su
alcuni interventi e mi soffermo in particolare su quello fatto dal
Consigliere Maquignaz il quale, con fare ormai "stantio", continua
a ripetere: "Difendiamo i nove decimi!"
Consigliere Maquignaz, noi li possiamo anche difendere i nove
decimi, però ci deve spiegare a che cosa serve questa massa di
denaro che viene gestita da questo Esecutivo che ha addirittura
enfatizzato le funzioni della banca regionale: istituto di credito
regionale, che potrà risolvere il problema dell'occupazione e far
sì che la comunità ne tragga enormi vantaggi!
Caro Consigliere Maquignaz, io non credo a tutto questo, perché
un istituto di credito regionale non deve essere necessariamente
"solo" della Regione, ma potrebbe anche essere il frutto di un
accoppiamento tra privato e pubblico, ma è garantito che in questo
caso il privato conserverebbe la maggioranza delle azioni, facendo
i propri interessi e non quelli della comunità!
Vedremo che cosa succederà con questo istituto tanto
reclamizzato dagli esponenti della maggioranza! Prima di tutto
vedremo se questo nuovo istituto riuscirà ad andare in porto,
perché io sono convinto che i 25 miliardi già stanziati in
proposito li ritroveremo anche nel prossimo bilancio regionale!
Procedo un po' celermente per il poco tempo disponibile, ma il
Consigliere Ricco, per il quale nutro una profonda stima personale,
mi deve permettere di manifestargli la mia gioia nel sapere che gli
piace moltissimo il mio cognome, ma io invidio il "suo" cognome,
anche perché non mi "gusta in modo particolare il collegamento con
il Padreterno". Ma ti vorrei anche dire che io non sono una
"Cassandra", caro Consigliere Ricco! Probabilmente questo
appellativo spetta ai Repubblicani ed io non sono un
Repubblicano.
Consigliere Ricco, forse io sono un ottimista, perché credo che
questa Giunta abbia i giorni contati, proprio per questo anzi non
sono una "Cassandra".
Hai fatto bene, Consigliere Ricco, ad imprimere al tuo
intervento un taglio nazionale. Io condivido appieno questa tua
impostazione, perché non avevi proprio niente da dire su questo
bilancio regionale e, in piena coscienza, tu non avresti potuto che
esprimere un giudizio fortemente negativo!
Il Consigliere Ricco evidenzia gli importanti investimenti che
raggiungono il 25% del bilancio, ma io mi chiedo se si tratterà
ancora dei soliti in vestimenti fallimentari!
Al Consigliere Beneforti, che cerca di discriminare tra Forze
sane e Forze non sane della minoranza, dico di non sentirmi affatto
toccato da questo suo tentativo così velleitario, però gli potrei
anche chiedere di indicarmi le eventuali Forze sane presenti nella
maggioranza, perché, prima di indagare sulle Forze della minoranza
che da tre anni e mezzo si battono in questo Consiglio senza
compromessi, è necessario sapere quali sono le Forze sane che
agiscono all'interno della maggioranza.
All'Assessore Martin, che ha tratto anche delle conclusioni di
natura politica, voglio dire che io mi assumo sempre la
responsabilità di quello che dico ed aggiungo che conosco
perfettamente il significato letterale delle parole che pronuncio.
Poiché, a suo dire, la Giunta è stata "insultata", perché tacciata
di falso da un Consigliere regionale, mi sembra che essa, o chi per
essa, dovrebbe come minimo chiedere che vengano presi dei
provvedimenti nei confronti del Consigliere regionale in questione
che del resto, per quello che esprime "politicamente", non si
potrebbe neppure nascondere dietro lo scudo dell'impunità.
Io ribadisco l'accusa di "bilancio falso e non veritiero" per
tre semplicissimi motivi, senza entrare nel merito degli altri che
sono ben noti.
Primo motivo: l'avanzo di amministrazione di 25 miliardi è
sottostimato.
Secondo motivo: la massa residuale passiva, cioè i fondi
impegnati e non spesi alla scadenza di questo esercizio e di quelli
precedenti, sicuramente presenterà degli aumenti, com'è sempre
stato, perché non si è in grado di spendere i soldi che vengono
impegnati in bilancio.
Terzo motivo: i soldi bloccati dalla FINAOSTA, ossia i 120
miliardi, sono sottratti alla spesa in conto capitale del bilancio
e vengono trasferiti alla FINAOSTA non per garantire uno sviluppo
industriale, com'è previsto nello stesso statuto della Finanziaria,
ma vengono "imboscati" in buoni del Tesoro e questo avviene contro
quanto prescrive lo statuto della Finanziaria.
Ho espresso in forma sintetica solo tre dei motivi che mi hanno
costretto ad usare quel termine, ma ne potrei citare molti altri di
natura tecnica. Ribadiamo quindi la nostra convinzione che questo
bilancio è una dichiarazione molto imprecisa di buoni intenti, tra
l'altro neppure accompagnata da una precisa volontà di effettuare
degli interventi seri e capaci di incidere nella vita economica
della Valle d'Aosta.
Cosa propongono, questo bilancio e questa maggioranza, nel campo
industriale se non semplici enunciazioni? Sapendo come l'attuale
Giunta ha gestito e continua a gestire la politica degli
insediamenti industriali in Valle, non si possono nutrire molte
speranze. Ci sono stati nel passato numerosi fallimenti e siamo
convinti che il futuro ce ne riserverà numerosi altri.
Il nostro giudizio è quindi negativo lungo tutta la linea,
perché questo progetto di spesa è privo di novità ed è incapace di
offrire una qualsiasi forma di speranza per la ripresa economica ed
industriale della Valle d'Aosta.
A tutto ciò si deve aggiungere che siamo in presenza di una
maggioranza che non ha più alcuna credibilità e di una Giunta che
può essere paragonata, come ho suggerito ieri, ad "un'anatra
azzoppata e pronta per essere cucinata".
Noi, quindi, ribadiamo il nostro giudizio negativo, così come
riteniamo necessario che questa Giunta si dimetta per consentire di
dare all'opinione pubblica una risposta positiva e seria. Questa
Giunta non ha più le caratteristiche per governare! L'arroccamento
non serve e voi lo pagherete caro senz'altro!
PRESIDENTE
: Ha chiesto la parola per dichiarazione di
voto il Consigliere Torrione; ne ha facoltà.
TORRIONE (P.S.I.):
Signori Consiglieri, il voto del
P.S.I. sarà contrario ed in questa mia dichiarazione cercherò di
motivare le ragioni di questo atteggiamento.
Senza rifarmi alle pompose definizioni del bilancio vorrei
risalire al fatto che questo documento, al di là delle
enfatizzazioni del passato, impone pur sempre una doppia
valutazione: una di ordine strettamente politico ed un'altra di
tipo contabile-amministrativo.
Cercherò di spiegare che il dibattito mi è sembrato
insufficiente, sotto il profilo politico, per l'assenza di valide
motivazioni politiche da parte della maggioranza. Credo di aver
interpretato esattamente lo stato d'animo del Presidente della
Giunta quando, ieri, nel dibattito sul bilancio, affermavo che il
suo atteggiamento nei confronti del bilancio dell'esercizio
precedente era stato diverso rispetto a quello manifestato nei
confronti del presente bilancio.
Nell'esame del bilancio scorso l'aspetto politico aveva avuto
una netta prevalenza sul resto, mentre quest'anno esso è stato
soffocato da altri aspetti, anche se pure comprensibili. Ho detto
ieri che potevo capire lo stato d'animo del Presidente, tuttavia,
nel fare una valutazione di carattere squisitamente politico, non
si può ignorare che questa Giunta ha una sua "sovranità limitata",
perché è fortemente condizionata da fatti esterni e da quelli
relativi alla "vicenda Casinò". Questa circostanza a mio avviso
impone una prima riflessione.
Inoltre non si può ignorare che l'opinione pubblica è rimasta
perplessa e sconcertata di fronte alla "decimazione" della Giunta
ad opera dell'autorità giudiziaria.
A mio avviso, quindi, non si può fingere che non sia successo
niente o che non stia succedendo niente. Raccomando al Presidente
di non voler recepire queste mie annotazioni in termini polemici,
ma non si può fingere che non sia successo niente in nome di una
pretesa stabilità politica che non è reale ma solo fittizia.
Io sono d'accordo sul fatto che l'"affaire Casino" non debba
essere enfatizzato, fino alla chiusura dell'istruttoria.
Ripeto per la centesima volta che si tratta di un atto "dovuto"
alla nostra Regione e non tanto alla maggioranza che attualmente
governa la nostra Regione.
Però questo "affaire Casino" non deve essere neppure
sottovalutato perché la "questione morale" esiste ed esige delle
risposte, nonché dei comportamenti conseguenti, altrimenti daremmo
prova di una leggerezza che non ci possiamo assolutamente
permettere.
Per questo motivo, francamente, io mi sarei aspettato dal
Presidente della Giunta un'apertura politica di ben altra portata e
valenza. Però devo riconoscere che qualche altro componente della
maggioranza ha toccato l'aspetto politico, al di là dell'intervento
più tecnico del Consigliere Ricco, che io ringrazio per alcuni suoi
apprezzamenti. Mi riferisco in particolare al Consigliere
Beneforti, che si è assunto l'onere più gravoso facendo una specie
di "check-up" sullo stato di salute delle Forze della
minoranza.
Aveva ragione forse il Consigliere Baldassarre nel ritenere che
sarebbe stato preferibile che quel "check-up" avesse interessato
anche le Forze della maggioranza. Visto però che il Consigliere
Beneforti siede tra i banchi della maggioranza, ha rivolto
l'attenzione ai banchi dell'opposizione.
In ogni caso mi sembra che il suo "check-up" abbia sortito un
effetto positivo nei confronti del P.S.I. Tra le Forze sane, meno
sane e quelle decisamente malate, il P.S.I. è stato gratificato di
un accertamento sanitario tra i più favorevoli.
In questo giudizio c'è qualche cosa di nuovo. Per parecchi anni
noi siamo stati relegati nel "reparto infetti" ed il vederci
riconoscere, dopo tre anni, che le nostre forze, almeno sul piano
della salute morale, ci consentono di poter sedere con una certa
dignità in questo consesso, ci fa naturalmente piacere.
Se estendiamo questo "check-up" al P.S.I., inteso nel suo senso
più generale, possiamo vedere che meglio di noi stanno coloro che
siedono al Comune di Aosta.
Poiché ci si deve accontentare di ciò che passa il convento, noi
apprezziamo che la maggioranza si sia astenuta su una votazione
relativa ad un nostro ordine del giorno. Potremmo cogliere
l'occasione per valutare la circostanza in un certo modo, ma non lo
facciamo, anche se qualcuno l'ha voluta sottolineare. Noi diciamo
solo che ciò dimostra che quanto era scritto nel nostro ordine del
giorno ha avuto il merito di suggerire una certa meditazione alle
Forze della maggioranza.
L'altro intervento che ha toccato il bilancio in termini molto
pacati e sotto un profilo squisitamente politico è stato quello del
collega Tamone il quale ha chiesto alle Forze della minoranza: "Ma
la vostra entrata potrebbe rivitalizzare qualcosa?"
Confesso che se la domanda viene posta in termini così
semplicistici, può sortire anche una risposta negativa, perché essa
dovrebbe essere inquadrata nel più ampio contesto e nel particolare
momento che attraversa oggi la nostra Valle d'Aosta. Una nuova fase
politica potrebbe offrire alla nostra collettività risposte diverse
ed un nuovo grado di certezze.
Io do ragione al Consigliere Tamone quando dice: "Non è
impossibile che si verifichino dei cambiamenti, ma dovremo essere
noi a deciderli!" È una valutazione politica che non può che essere
sottoscritta. Finché la democrazia si fonda sulla forza dei numeri,
è chiaro che l'ingresso o meno di altre Forze politiche nella
maggioranza deve essere passato al vaglio di coloro che detengono,
democraticamente e legittimamente, il potere.
Questo problema deve essere posto ed il fatto che il Consigliere
Tamone, sempre così cauto, si sia espresso in questi termini, a mio
avviso dimostra, in primo luogo, di respingere l'eventualità che i
cambiamenti politici vengano determinati da fatti e da persone
estranei a questo Consiglio (Più che evidente è l'allusione alla
"vicenda Casinò"), ed in secondo luogo dimostra di riconoscere che
nelle Forze della maggioranza si sta modificando un certo
atteggiamento. Un anno o due fa, infatti, nessun membro della
maggioranza si sarebbe posta una domanda del genere ed in termini
così problematici.
Queste sono le valutazioni politiche che emergono da questa
lunga, articolata ed anche esaltante seduta dedicata all'esame del
bilancio.
Spero che il Presidente mi consenta di "debordare" un poco verso
l'aspetto contabile ed amministrativo, perché l'argomento è
estremamente importante ed accattivante. Io credo che, sotto questo
aspetto, il Consigliere Pollicini non si sia reso conto che la
nostra è in definitiva una Regione come tutte le altre e che, pur
con delle sue particolarità e peculiarità, non è certo "la valle
dell'Eden", così come questa maggioranza non è certo il migliore
dei governi. È un governo che ha saputo governare, ma che non ha
dato fino in fondo buona prova di sé, anche per responsabilità ad
esso, oggettivamente, non imputabili.
Il voler magnificare ad ogni costo la sua azione, come se avesse
operato nel migliore dei modi, rende meno credibile un discorso
che, per altri aspetti, è piuttosto pregevole.
Mi rifaccio per un attimo al discorso fatto questa mattina dal
Presidente della Giunta, che io ho ascoltato con estremo piacere, e
nel quale, parlando delle priorità, egli ha anteposto la necessità
di tutelare il nostro territorio ed il nostro ambiente.
Ringrazio il Presidente della Giunta per questa affermazione e
per la caratterizzazione impressa al suo intervento. Credo che
finalmente si sia compreso che la difesa del territorio e
dell'ambiente coincide con la difesa di noi stessi. Fino a pochi
anni fa sarebbe stato ben difficile ascoltare un'affermazione del
genere in quest'aula!
Se la Giunta e la maggioranza non riescono a far chiarezza sul
progetto di legge di tutela ambientale, ogni iniziativa che seguirà
sarà condizionata dalla mancanza di questo riferimento legislativo.
Pertanto, visto che c'è la volontà politica di operare in tal
senso, chiedo che essa si estrinsechi in tempi più che veloci!
PRESIDENTE
: Mi corre l'obbligo di ricordare al
Consigliere Torrione che ha superato il tempo consentito.
TORRIONE (P.S.I.):
Ho finito, ho quasi finito. Ci sarebbe
da parlare del turismo, ma il tempo non me lo consente. Ci sarebbe
da parlare anche dell'agricoltura, ed il Presidente mi vorrà
consentire di dire che in questo settore è necessaria una svolta.
L'agricoltura può essere rivitalizzata introducendovi alcune
tecnologie più avanzate che la Valle d'Aosta può recepire; e, se in
questo campo può svolgere un ruolo di promozione la Scuola di
Agricoltura, ben venga anche un diverso assetto di questo
Istituto!
Bisognerebbe parlare di moltissimi altri problemi, ma io mi
voglio riferire solo all'aspetto più generale e meno settoriale, di
natura politica, che interessa la qualità della vita.
Il nostro obiettivo finale deve appunto essere quello di
riuscire a migliorare la qualità della vita, partendo però da una
"fotografia" estremamente precisa ed obiettiva della nostra realtà,
non elogiativa ma neppure pessimistica. Se questo è l'obiettivo,
oggi
noi partiamo da una situazione che vede nella nostra
Regione, che sembra essere tra le più ricche d'Italia, notevoli
sacche di arretratezza, oltretutto aggravate in que sto particolare
momento da una condizione di disoccupazione e di sotto-occupazione,
soprattutto giovanile ed intellettuale, che rischia di minare lo
stesso tessuto sociale della nostra collettività.
Mi si permetta ancora di fare una leggera digressione sul FRIO,
perché su di esso è necessaria una riflessione che non spetta solo
alla maggioranza ma anche alla minoranza. Noi abbiamo puntato molto
su questo Istituto, dandogli anche una certa qualificazione, ma
dobbiamo stare attenti perché io ho notizie di una certa inversione
di tendenza, nel senso che alcuni giovani che potrebbero trovare
occupazione nell'agricoltura, privilegiano la scelta di un lavoro a
tempo determinato per mancanza di alternative.
Pertanto lo sforzo da fare nel settore dell'agricoltura deve
essere realizzato in termini più propositivi per rendere più
appetibile l'occupazione a tempo pieno, perché l'occupazione a
tempo parziale potrebbe rivelarsi, nei tempi lunghi, come elemento
negativo per la nostra economia.
Concludo con una considerazione di carattere generale. Il
Presidente della Giunta ha detto questa mattina che noi ci dobbiamo
preoccupare anche dell'uomo e della sua dignità. Ricorrendo ad Erik
Fromm potrei dire che dovremmo occuparci dell'uomo anche e
soprattutto in riferimento al suo "essere" e non "al suo avere", e
quindi dovremmo perseguire una politica che ci conduca alla
creazione di una società più giusta, più equilibrata e più
preparata ad affrontare tutte le trasformazioni in atto e che sono
state debitamente sottolineate anche in quest'aula.
Però questa società, nell'attuale fase di trasformazione, non
deve perdere i suoi connotati e le sue peculiari caratteristiche,
eredità di un glorioso passato. Questo è il compito più
gravoso.
Noi tutti, al di là delle differenze di natura politica,
dobbiamo essere all'altezza della situazione, specie noi che
operiamo all'interno di questo palazzo, simbolo della nostra
autonomia e della nostra "diversità", e lo dobbiamo essere anche
nei momenti difficili come questo, per superare i quali so no
necessari atteggiamenti improntati alla massima trasparenza e
linearità, senza sotterfugi e fraintendimenti, in omaggio a quella
semplice frase del grande valdostano Emile Chanoux, che noi tutti
abbiamo scelto di scrivere sul frontone principale di questo
palazzo: "Voir clair et vouloir vivre". Grazie.
PRESIDENTE
: Ha chiesto la parola per dichiarazioni di
voto il Consigliere Stévenin; ne ha facoltà.
STEVENIN (U.V.):
En annonçant d'ores et déjà notre vote
favorable au budget 87-88-89, je me permets de faire quelques
considérations. Déjà lors des budgets précédents, malgré l'affaire
du Casino cette majorité a tenté de répondre aux transformations
qui se sont produites ces dernières années et qui sont en train de
se produire dans l'économie valdôtaine à la suite de la crise; et
ce, dans le but d'être à même de la gérer en tant que valdôtains,
de gérer les transformations en cours et de pouvoir les maîtriser.
Une époque est terminée, celle de la présence des grandes
industries de base qui s'étaient installées dans notre région au
début du siècle. La Brambilla Filatura, la Sud Costruzioni, la
Quinzio Rossi, les mines de Cogne, la Châtillon Montefibre ont
fermé leurs portes les unes après les autres et maintenant, hélas,
depuis l'année dernière, l'ILSSA VIOLA, ce qui a représenté un
véritable coup de matraque pour l'économie valdôtaine et
l'emploi.
Dans le secteur de l'industrie de base, il ne nous reste que la
Cogne. La volonté politique de la majorité et, je crois, de tout le
Conseil régional, est de faire l'impossible pour assurer l'avenir
de cette entreprise, capitale pour l'économie valdôtaine et pour
l'emploi. Ce n'est pas la peine de faire aujourd'hui un compte
rendu des résultats de la deuxième conférence nationale sur le
thème: L'économie valdôtaine - Réalités et perspectives.
A cette occasion, tout de même, les différents thèmes concernant
l'économie ont été analysés et en particulier la mise en valeur de
toutes les ressources et de toutes le richesses de notre Région qui
peuvent représenter de véritables forces motrices pour un
développement endogène. La protection du territoire, l'utilisation
rationnelle et judicieuse du sol sont à la base de tout
développement économique, agricole, touristique surtout, culturel
et social. Tout ceci doit, à partir d'un principe directeur,
s'inscrire dans l'objectif d'un projet "Vallée d'Aoste future"
placé sur un plan très avancé du point de vue technologique. En
d'autres termes, nous pensons à un développement du pays au moyen
d'une transformation économique et sociale de tous les secteurs, en
suivant les objectifs les plus ambitieux que le temps présent
requiert. Ceci n'est pas seulement valable pour le secteur
industriel, en ce sens que toute implantation future devra répondre
non seulement à des critères garantissant l'efficacité, la capacité
et l'équilibre économique et financier mais aussi à des conditions
précises d'organisation et d'équipement axées vers l'avenir,
comprenant des technologies d'avant-garde en ce qui concerne la
production, l'administration et la commercialisation.
Ces critères s'appliquent également à l'agriculture, secteur
pour lequel, en sus des problèmes du remaniement foncier qui sera
sous peu discuté au Conseil, de l'afforestation et de l'utilisation
des terrains vagues ou incultes, selon les expériences européennes
les plus poussées, il faut pensera la rationalisation de la
production des récoltes, de la conservation et de la vente. Il
faudra peut-être en arriver à raisonner en termes d'agriculture
biologique, comme il faudra revenir sur la question de savoir si
l'apport agro-alimentaire régional ne peut être amélioré par de
nouvelles techniques, de nouvelles cultures, de nouveaux élevages,
de nouvelles productions.
Pour ce qui est du secteur touristique, la priorité devra être
donnée aux novelles techniques du marketing appropriées à chaque
type de séjour et de tourisme, sportif, scolaire et de randonnée,
du troisième âge etc.. Mais pour le maintenir à un niveau
compétitif, sur le plan italien et international, il faudra
diffuser et utiliser au maximum le système de réservations
centralisé, informatisé, c'est-à-dire appliquer le plus largement
possible la télématique au système hôtelier et au système d'accueil
en général, pour pouvoir disposer des réservations en temps
réel.
L'ensemble du tertiaire, commerce, artisanat, vente des services
ou administration publique devra faire aussi un grand pas en avant
dans le domaine de la compétitivité, de l'organisation, de
l'efficacité, en ce sens qu'il ne suffit pas de se munir d'un
équipement futuriste mais il faut aussi tendre vers tout ce qui
stimule l'intelligence, l'application, le désir de croître et de
s'améliorer, tant sur le plan professionnel que culturel.
Si l'on prend le progrès de la technologie comme base de la
réussite et de l'évolution, nous sommes malgré tout conscients que
cette technologie ne sera pas nécessairement victorieuse partout et
surtout pas là où le professionnalisme lié à un certain type de
rapports humains peut être déterminant mais ces facteurs peuvent
être améliorés sans oublier le nouveau rôle que peut assumer notre
région, rôle de carrefour, de liaisons entre les régions du Rhône
et du Pô, en exploitant cette position privilégiée autant sur le
plan culturel que sur le plan politique et économique.
Au cours de ces dernières années, notre pays a changé d'une
manière extra ordinaire, en mieux, sous le profil socio-économique
et sur le plan culturel et de l'instruction mais plusieurs
objectifs tangibles restent encore à atteindre. C'est à nous qu'il
incombe, à travers chacune de nos activités, de nos interventions
publiques, de modifier la conjoncture actuelle, afin de
rationaliser l'essor économique, d'améliorer le professionnalisme
et la préparation technologique avancées dans les machines, les
équipements, la culture et dans les hommes eux-mêmes. Ceci est
l'objectif final des dépenses engagées et à prévoir à long terme.
Compte tenu de l'orientation de ce budget, qui va dans la direction
que je viens d'illustrer, je confirme notre accord inconditionné à
ce budget régional.
PRESIDENTE
: Ha chiesto la parola per dichiarazione di
voto il Consigliere Mafrica; ne ha facoltà.
MAFRICA (P.C.I.):
Noi confermiamo il nostro giudizio
negativo su questo bilancio. Abbiamo detto che esso è molto
ordinario e ci sembra una zattera insufficiente per superare le
rapide delle trasformazioni sociali in atto, delle quali parlava il
Consigliere Pollicini.
Abbiamo lanciato un grido di allarme sulla questione della
possibile cessazione degli introiti dell'IVA da importazione. Ci
sembra che in merito sia stato raccolto qualcosa, però, non
crediamo che ci siano risposte valide già in questo bilancio. Non
lo crediamo perché l'esperienza ci dimostra che le cose non stanno
così.
Questo bilancio contiene molti interventi su gran parte dei
quali convergono e concordano tutte le Forze politiche del
Consiglio regionale. Questa circostanza trova la sua
giustificazione nel fatto che noi viviamo in una Regione
particolare, che ha un suo Statuto ed ha alle spalle delle vicende
storiche caratteristiche, per cui le Forze politiche radicate in
essa, per forza di cose hanno dovuto prendere atto dell'esistenza
di una serie di problemi. Ne consegue perciò che la quasi totalità
dei Partiti politici presenti in questa Regione è schierata a
difesa dell'autonomia e dello Statuto e a difesa del ruolo
particolare dell'istituto regionale (Ho sentito che anche il
Consigliere liberale Pedrini diceva in una intervista: "No, in
questa Regione non vogliamo lasciare mano libera!"; confermando con
ciò l'importanza che egli attribuisce al ruolo dell'istituto
regionale). Tutte le Forze politiche hanno il senso dell'importanza
del territorio.
Che cosa le distingue quindi e perché, pur avendo proposte quasi
omonime, non riescono ad avere le stesse intenzioni e gli stessi
interventi?
Quello che può aiutare a distinguere le cose è, ad esempio, il
peso specifico che devono avere "pubblico" e "privato". Abbiamo
seguito la discussione a favore o contro l'intervento nelle scuole
private. Credo che tutti sarebbero stati d'accordo se, per le
scuole private, si fossero usati gli stessi criteri che si vogliono
utilizzare per assegnare i contributi alle case di riposo per gli
anziani. In quest'ultima legge, infatti, c'è una maggiore
possibilità di controllo da parte dell'ente pubblico rispetto a
quanto è previsto per le scuole private. Alcune Forze della
maggioranza la possono trovare un po' stretta, ma a noi, invece,
sta molto meglio questa legge che non quella per i contributi alle
scuole private.
Distingue anche la qualità dell'intervento. Tutti abbiamo finito
per ritenere la FINAOSTA uno strumento utile all'economia
valdostana. Non siamo d'accordo invece sul modo di operare di que
sto strumento.
Credo che tutti concordino sulla necessità di sviluppare, in
Valle d'Aosta, la formazione professionale. Noi, però, non siamo
per niente soddisfatti del modo in cui si organizzano i corsi, dei
corsi che si scelgono, di come si distribuiscono i contributi e del
modo in cui si danno questi contributi alle imprese che si
convenzionano con la Regione.
Per quanto riguarda il Centro Studi di Courmayeur, possiamo dire
che tutti lo applaudiranno se si tratterà di una iniziativa di un
certo livello e valore, ma se sarà un'iniziativa analoga a quella
del Centro Congressi di St. Vincent, il nostro giudizio,
ovviamente, non potrà che essere sfavorevole.
Tutti siamo d'accordo sulla opportunità di realizzare delle
comunità terapeutiche, però non si deve trattare di comunità come
la Narconon.
Pertanto si può dire che quello che distingue le Forze politiche
di questo Consiglio non è il nome dato alle proposte (se non per
alcuni temi di cui riferirò), ma il loro contenuto ed il modo in
cui le stesse vengono attuate.
Noi crediamo che il livello complessivo di realizzazione degli
indirizzi che il Presidente della Giunta ed altri enunciano molto
bene, non sia adeguato alle necessità del momento.
Il Presidente della Giunta ed i Consiglieri della maggioranza
dicono: "Questa maggioranza ha dei buoni programmi, non può essere
cacciata via per disavventure giudiziarie ed intende
continuare".
Noi dobbiamo precisare che sui programmi abbiamo le riserve che
ho appena indicato sulla qualità e sulla corrispondenza tra fatti
ed enunciati.
Dobbiamo fare anche alcune considerazioni di natura più
strettamente politica. Il Presidente della Giunta ha cominciato
l'intervento di questa mattina dicendo: "Uno degli elementi
qualificanti è la stabilità politica". Poi ha messo punto e non è
più tornato su questa circostanza.
Signor Presidente, a nostro giudizio non c'è stata in questi
ultimi anni la stabilità politica di cui lei parla, e non si può
neppure dire che in questo momento essa sia soddisfacente. Forse
voi potete affermare di essere soddisfatti, ma in realtà non ci
credete, perché, se ci credeste veramente, rischiereste di essere
come i ciechi del famoso quadro di Bosc che si tengono per mano ma
vanno verso un dirupo. Noi abbiamo l'impressione che, per ragioni
di formula o di schieramento, in un momento decisivo per la società
valdostana rifiutate di mettere in discussione, a livello politico,
una possibile risposta positiva di tutto il Consiglio.
Noi riteniamo che, con le risorse a disposizione, con le
proposte che ci sono e con altre che si possono approfondire, si
possa già imprimere una svolta, capace di rispondere meglio alle
esigenze della società che cambia e di dare alla Regione un Governo
autorevole e credibile, ed inattaccabile da eventi esterni.
Abbiamo espresso la nostra disponibilità in tal senso, senza
fare nessuna "avance". Restiamo in attesa di risposte. Ci è stato
detto che le cose forse possono cambiare in altro modo e ci
auguriamo che ciò avvenga. Però abbiamo l'impressione che la
chiusura di questa maggioranza sia abbastanza forte e non
sufficientemente ragionata. È una chiusura che si verifica sia in
vicende di una certa importanza che di modesta importanza.
Riscontriamo questa chiusura quando si tratta di nominare i
rappresentanti nel Comitato dell'U.S.L., dove, non si capisce
perché, una Forza già presente nel precedente Comitato, debba ora
essere cacciata fuori. L'abbiamo riscontrata persino in occasione
della nomina del Consiglio di amministrazione del Parco del Gran
Paradiso, dove la maggioranza ha difeso i suoi 6 rappresentanti,
mettendo in difficoltà la minoranza nella scelta di un
candidato.
La vostra chiusura quindi è assoluta e, a nostro giudizio,
dimostra che non cogliete l'urgenza di un cambiamento nel modo di
realizzare le scelte amministrative e nel modo di presentarsi del
Governo.
Per questi motivi, per questa chiusura politica e per il fatto
che questo documento programmatico non è una risposta adeguata alla
gravità della crisi, noi voteremo contro il bilancio del 1987.
Si dà atto che, dalle ore 17,00, riassume la Presidenza il
Presidente BONDAZ.
PRESIDENTE
: Ha chiesto la parola per dichiarazione di
voto il Consigliere Ricco; ne ha facoltà.
RICCO (D.C.):
Per coloro che qui dentro vogliono
dimostrare di essere moralizza tori e quindi "puri", citerò una
frase di Jean Cocteau: "Non c'è puro che non trovi un puro che lo
epuri''.
(...INTERRUZIONE...)
BALDASSARRE
(fuori microfono): Ripetilo, perché ci vuole
un po' di tempo per capire!
BENEFORTI
(fuori microfono): Diglielo, Consigliere Ricco:
"A buon intenditor, poche parole!"
RICCO (D.C.):
"Paganini può anche ripetere". Ho detto che
non c'è un "puro" che non trovi un altro "puro" che lo epuri.
Sento il dovere di citare brevemente il mio amico, Consigliere
Torrione, il quale ieri ha fatto un intervento di taglio diverso
dagli altri, di taglio culturale, e si è scusato dicendo di non
essere abituato "a trattare le aride cifre".
Il suo intervento è stato ampio ed ha spaziato in molti settori,
addentrandosi, infine, nell'esame dei residui passivi,
dimenticandosi però che spesso gli stessi sono condizionati dai
residui attivi.
All'amico Torrione potrei ancora dire che gli avanzi di
amministrazione, come lui stesso ha ricordato e come ben sanno gli
addetti ai lavori, subiscono delle variazioni in seguito agli
ulteriori accertamenti di residui attivi o passivi. Io stesso,
artefice indiretto, come responsabile del mio ufficio, ogni anno
rimango sbalordito dai sempre maggiori accertamenti di residui
attivi a causa degli aumenti delle quote di tributi erariali
accertati dallo Stato a favore della Regione. Non potete, quindi,
accusare il nostro Assessore Martin, il quale non ha colpa se lo
Stato gli attribuisce, "dopo la Befana" e quindi fuori tempo, quote
di tributi erariali in più di quelli che, "da buon celtico-ligure",
egli prevede alcuni me si prima per esigenze di bilancio.
Prima di fare la dichiarazione di voto, in qualità di dirigente
di un ufficio statale, vorrei ringraziare l'Assessore alle Finanze
per la sensibilità dimostrata nel preventivare la costruzione della
nuova sede degli uffici finanziari. Gli sarei grato, però, se la
posa della prima pietra avvenisse in un lasso di tempo piuttosto
breve. Se poi la costruzione verrà ultimata addirittura entro il 30
aprile del 1991, data del mio pensionamento, offrirò, di tasca mia
ben si intende, una cena di ringraziamento a tutto il Consiglio
regionale!
(...INTERRUZIONE...)
BENEFORTI
(fuori microfono): Nel 1991?
PEDRINI
(fuori microfono): Nel 1991! Non confondetevi,
eh!
RICCO (D.C.):
Amici, il dibattito sul bilancio di
previsione è stato ampio, ha seguito i soliti canali degli anni
precedenti, con le varianti del caso. La Democrazia Cristiana dopo
aver esaminato il suddetto documento politico ed economico lo
approva in tutte le sue componenti, perché vede in esso la presenza
di strumenti idonei a garantire lo sviluppo economico della
Regione; vede in esso la volontà chiara ed incontrovertibile di
proseguire nel raggiungimento degli obiettivi scelti e prefissati
dalle Forze politiche della maggioranza, nell'interesse della Valle
d'Aosta e per il soddisfacimento delle necessità sociali e
culturali della nostra Comunità valdostana.
Per questi motivi il Gruppo della Democrazia Cristiana esprime
parere favorevole alle relazioni del Presidente della Giunta e
dell'Assessore Martin, ed annuncia il suo voto favorevole.
PRESIDENTE
: Ha chiesto la parola per dichiarazioni di
voto il Consigliere Pedrini; ne ha facoltà.
PEDRINI (P.L.I.):
Signor Presidente, già prima ho
dichiarato che avevo preparato una relazione di ben 12 pagine, ma,
visto l'andazzo e sentito quanto era già stato detto dagli altri
Consiglieri nella prima tornata dei lavori, non son voluto
intervenire per far perdere del tempo, sotto un certo aspetto, al
Consiglio, nel ripetere parole più volte dette sia nella prima
tornata dei lavori che adesso nelle dichiarazioni di voto.
Pertanto, con estrema tranquillità d'animo, a nome del Partito
Liberale, io dichiaro che noi voteremo questo bilancio, sicuri di
poterci presentare al nostro elettorato nella primavera del 1988
con la tranquillità di aver fatto il nostro dovere di
Amministratori.
PRESIDENTE
: Ha chiesto la parola per dichiarazione di
voto il Consigliere Aloisi; ne ha facoltà.
ALOISI (M.S.I.):
Il giudizio politico del Movimento
Sociale Italiano, su questa maggioranza e su questo Esecutivo, è
negativo.
È vero, abbiamo discusso di bilancio. Però, a mio avviso, la
questione del bilancio era secondaria rispetto al nodo centrale ed
essenziale della situazione in cui si trova oggi l'Esecutivo
regionale, situazione di degrado politico e soprattutto morale.
Detto questo, ribadisco che il giudizio del Movimento Sociale è
negativo e quindi il voto che ne seguirà sarà certamente
contrario.
Però, prima di fare alcune osservazioni di natura politica,
vorrei dare alcune risposte ad alcuni colleghi Consiglieri che ieri
mi hanno citato nei loro interventi, ritenendo corretto da parte
mia "dare a Cesare quello che è di Cesare".
Inizierei con il Consigliere Beneforti che ieri, facendo un
accorato intervento a difesa della maggioranza, mi ha dato quasi
l'impressione di essere il Presidente della Giunta regionale,
perché ha accusato il sottoscritto di comportarsi da giudice,
all'interno di questo Consiglio, mentre dal canto suo egli si
atteggiava a Presidente della Giunta perché intercalava sempre nel
suo intervento forme verbali del tipo: "Noi diciamo... Noi non
accettiamo... Noi vogliamo... Noi non vogliamo... Noi...".
Io credo che il Presidente della Giunta dovrebbe essere lasciato
libero di svolgere il suo compito, così come il Consigliere
Beneforti dovrebbe attendere, come tutti noi, a svolgere il suo
compito di Consigliere regionale. Oltre a questa circostanza
alquanto caratteristica, egli ha giustamente precisato che in uno
Stato democratico vi è chi governa e chi fa l'opposizione svolgendo
il ruolo di coscienza critica. Finalmente ha detto una cosa giusta,
perché il Consigliere del Movimento Sociale Italiano svolge il
ruolo che gli appartiene e che è proprio di una istituzione
democratica e cioè quello di opposizione e di coscienza critica di
questa Giunta e di questa maggioranza.
Ha detto inoltre che bisogna scindere il "problema
amministrativo" dallo "scandalo Casinò", anche se io non ho ben
capito che cosa voglia intendere con questa scissione. Che forse il
"problema Casinò" non è la conseguenza di una situazione
amministrativa irregolare ed illegittima, che potremmo chiamare in
qualsiasi altro modo?
Ma soprattutto ha aggiunto che, quando la Democrazia Cristiana
incontra i propri iscritti, provvede essa stessa a spiegare loro la
"vicenda Casinò". Sarei proprio curioso di sapere in che modo il
Consigliere Beneforti, la Democrazia Cristiana spiegano alla gente
ed ai propri iscritti questo problema che è talmente complesso da
essere appena comprensibile agli addetti ai lavori. Come può essere
compreso dagli altri, specie se il problema è spiegato dal
Consigliere Beneforti?
Abbiamo già avuto modo di constatare quanto fosse "deformata" e
"pilotata" la relazione della Commissione, del la quale egli era
Presidente! Figuriamoci, quindi, in che modo potrebbe spiegare alla
gente il problema del Casinò!
(...INTERRUZIONE...)
BENEFORTI
(fuori microfono)
:
Quando me lo dice lui
io mi sento onorato!
ALOISI (M.S.I.):
Bravo! Mi fa molto piacere!
Al Consigliere De Grandis, che era convinto che l'unico e
supremo giudice di tutte e cose fosse "Domine Iddio", mentre poi ha
scoperto che ce n'è uno anche qui dentro, vorrei ricordare che il
sottoscritto ha il coraggio di dire le cose come stanno o,
perlomeno, come le pensa; ha il coraggio di affrontare certe
situazioni; ha il coraggio di mettere in evidenza la questione
della moralizzazione della vita pubblica. Invece, il Partito
Repubblicano ne parla, ne discute e spesso si presenta alla gente
come il Partito della moralizzazione, ma, guarda caso, di fronte a
que sta situazione che io ho definito di "degrado politico e
morale", sembra essere sordo, cieco e muto, e continua ad
appoggiare questa maggioranza! Probabilmente "predica bene e
razzola male": questa è la realtà! Se uno vuole moralizzare la vita
pubblica deve agire sino in fondo ed alle parole deve far seguire i
fatti: questo è il discorso di fondo!
Fatte queste premesse e considerato che il tempo a mia
disposizione è quasi scaduto, dico brevemente alla maggioranza di
questo Consiglio che il nostro giudizio negativo discende
soprattutto dal fatto che, ancora una volta, viene evidenziato un
galoppante malcostume politico, dimostrazione evidente del suo
coinvolgimento in queste vicende giudiziarie.
A fronte di questa situazione, di degrado morale e politico, il
Movimento Sociale Italiano ribadisce, ancora una volta, la
richiesta di dimissioni dell'intero Esecutivo e di ricorso alle
elezioni anticipate.
Quest'ultimo è un atto dovuto per ridare credibilità alle nostre
istituzioni e soprattutto per far sì che il popolo valdostano possa
democraticamente decidere (visto che non lo si fa qui dentro) di
riportare alla normalità la vita politica regionale.
In questa grave situazione, ribadiamo la ferma volontà del
Movimento Sociale Italiano di svolgere il suo legittimo e doveroso
ruolo di opposizione e, soprattutto, di controllo. Respingiamo con
fermezza qualunque accusa di strumentalizzazione della vita
politica, anzi riproponiamo all'attenzione dell'opinione pubblica
valdostana la questione morale.
Sia chiaro che il Movimento Sociale Italiano fa il suo dovere di
opposizione, in questo Consiglio, a testa alta, a viso aperto,
senza pregiudizi e senza compromessi, avendo come unico obiettivo
la moralizzazione, non a parole ma con i fatti, della vita politica
ed amministrativa della nostra Regione, salvaguardando,
soprattutto, gli interessi della collettività valdostana.
Oggi, l'immagine della nostra Regio ne è offuscata da coloro che
intendono la vita politica non già come strumento democratico e di
partecipazione, ma solo come mezzo per tutelare e difendere i
propri interessi a danno della Valle d'Aosta.
Pertanto il voto del Movimento Sociale Italiano sarà
negativo.
PRESIDENTE
: Ha chiesto la parola per dichiarazione di
voto il Consigliere Maquignaz; ne ha facoltà.
MAQUIGNAZ (A.D.P.):
Mi pare che quest'anno il dibattito
sul bilancio regionale sia stato ampio, articolato ed abbia
superato quello che normalmente viene definito il "gioco delle
parti", anche se, per la verità, in alcuni momenti esso è stato
influenzato in modo negativo dall' "affaire Casino".
A noi A.D.P. non rimane che ribadire, sostanzialmente, quanto
detto negli interventi di ieri dal sottoscritto e dal Consigliere
Pollicini.
In primo luogo il bilancio regionale riscuote il nostro consenso
non solo perché facciamo parte della maggioranza, come ha detto il
Consigliere Pollicini, e neppure, come qualcuno ha voluto
insinuare, perché il bilancio "segue il vangelo del Presidente
Rollandin o dell'Assessore Martin". Noi appoggiamo questo bilancio
perché in esso abbiamo rilevato interventi qualificanti e
finalizzati al miglioramento della qualità della vita e dell'intera
comunità valdostana.
In secondo luogo dobbiamo ricordare che la Valle d'Aosta sta
attraversando un momento di grandi trasformazioni e nel bilancio,
secondo noi, c'è una strategia adeguata ed in grado di rispondere
positivamente alle nuove esigenze. Nelle relazioni di replica di
questa mattina, sia del Presidente della Giunta che dell'Assessore
Martin, questi argomenti sono stati evidenziati nel migliore dei
modi.
In terzo luogo ribadiamo che la cultura del cambiamento deve
essere graduale e non traumatica. Essa non può prescindere dalla
volontà di attuare un processo di modernizzazione legato ad una
dimensione europea che sappia fondere valori nuovi e valori
antichi.
La progettualità, Consigliere Tonino, è un argomento intorno al
quale noi ci vogliamo confrontare perché siamo convinti che i
progetti alimentano la fantasia e rivelano la cultura che li
sostiene. Ma, caro Consigliere Tonino, io non voglio intraprendere
una polemica con il Partito Comunista, che è una Forza verso la
quale, come tu ben sai, io nutro un profondo rispetto. Mi sono
permesso di esaminare gli 11 progetti che voi ci avete ricordato
ieri, ma in essi ho trovato quanto è già presente invece nel
bilancio regionale. Al di là delle cifre, infatti, il 95% di tutto
quello che voi avete elencato è già presente nel bilancio
regionale! Di alcuni progetti, addirittura, come è il caso della
Banca regionale, non se ne parla per niente.
BALDASSARRE
(fuori microfono)
:
Non ci credono!
MAQUIGNAZ (A.D.P.):
Noi, invece, ci crediamo, perché la
Banca regionale, se ben gestita, potrà diventare uno degli
strumenti più validi per la completa attuazione dell'autonomia
regionale; potrà diventare, addirittura, uno strumento di
equilibrio delle varie attività bancarie presenti nella nostra
Regione.
Fatta questa divagazione con gli amici del Partito Comunista,
intendo ancora ribadire la validità del concetto di solidarietà
che, secondo noi, è molto importante, specie in questo momento, per
la realizzazione di questi progetti e per raggiungere determinati
obiettivi. Io credo che la solidarietà abbia consentito, fin dal
lontano passato risalente ad alcune migliaia di anni fa, alle
antiche popolazioni di sopravvivere. Le antiche popolazioni della
Valle d'Aosta, infatti, con l'aiuto e l'apporto di tutti si
riunivano in consorterie nello sfruttamento dei boschi, dei pascoli
e delle acque. Alcuni studiosi ci ricordano che la consorteria è
stata, forse, una delle più antiche forme di proprietà
collettiva.
Pertanto, noi A.D.P. desideriamo considerare la nostra Regione
come una proprietà collettiva, come un bene collettivo e comune che
deve essere salvato, difeso e tutelato con l'aiuto di tutti.
Il dibattito sull'ambiente e sul territorio è stato molto
importante, perché ha suscitato in tutti noi una particolare
sensibilità. Come ho già fatto ieri, voglio ricordare al
Consigliere Torrione che, su questo bene comune, ci deve essere
un'ampia intesa. Qualche volta, però, il problema viene affrontato
da punti di vista diversi perché la Giunta opera nel territorio,
nel quale l'Assessore Perrin costruisce la pista forestale, mentre
tu, Consigliere Torrione, e noi tutti, osserviamo solo e forse
evidenziamo i difetti di quelle realizzazioni. Non dico questo per
spirito di polemica, ma per precisare che anche per noi il discorso
sulla tutela del territorio e dell'ambiente è importante e credo
che il dibattito sollevato dall'opposizione sia servito ad
aumentare in tutti noi il grado di sensibilità nei confronti
dell'argomento.
Dal punto di vista più strettamente politico noi crediamo che
l'attuale maggioranza possa garantire alla comunità valdostana
continuità e stabilità politica, nonché un netto miglioramento
della qualità della vita.
Bene ha fatto il Consigliere Torrione a ricordare il libro di
Erik Fromm "Essere o Avere", ed io credo che quando il Presidente
della Giunta ha parlato nella sua relazione introduttiva
riferendosi alla qualità della vita, abbia optato chiaramente per
l'Essere e non per l'Avere. Anche noi condividiamo questa
impostazione che è la stessa della maggioranza della quale noi
facciamo parte.
Concludo il mio intervento ricordando che, sul piano del metodo,
il rispetto reciproco, l'umiltà ed il confronto con le Forze
politiche, con gli Enti locali, con le Organizzazioni di categoria
e con le popolazioni, debbono rimanere sempre un punto di
riferimento fondamentale.
Annuncio il voto favorevole a questo disegno di legge del Gruppo
degli A.D.P..
PRESIDENTE
: Ha chiesto la parola per dichiarazione di
voto il Vice Presidente, De Grandis; ne ha facoltà.
DE GRANDIS (P.R.I.):
Colleghi Consiglieri, intendo
annunciare il mio voto favorevole a questo bilancio. Ero già ferma
mente convinto della validità dello strumento finanziario adottato
dal Governo regionale, ed il dibattito che si è svolto intorno a
questo documento non ha modificato la mia convinzione, anzi mi ha
radicato nella validità delle scelte fatte, anche perché non sono
mancati riconoscimenti, se pure non espliciti, da parte della
stessa opposizione.
Non è un caso infatti che il Consigliere Mafrica, in sede di
dichiarazione di voto, abbia affermato: "Non contestiamo alcune
scelte importanti ed alcune proposte che hanno una loro validità;
(Ha citato in proposito il Centro Studi di Courmayeur) discutiamo
piuttosto le modalità della loro attuazione". Questo però può
apparire un processo alle intenzioni, perché non credo, che si
possano annunciare certi progetti senza che vi sia, alle loro
spalle, una precisa volontà di attuarli nel modo migliore, com'è
nell'interesse della comunità, dello stesso Governo, dei Partiti
che lo sostengono, nonché dei singoli e della collettività.
Pertanto va riconfermata, a mio avviso, la validità del progetto
che deve essere suffragata anche da un voto favorevole.
In tutta umiltà posso ammettere che per me non sono cadute nel
vuoto alcune osservazioni fatte dall'opposizione e che anzi
rappresentano uno stimolo ad approfondire i progetti del bilancio,
ad adottare una certa prudenza nella loro realizzazione ed a
predisporre, eventualmente, anche delle verifiche per accertare se
i progetti possono essere realizzati nel migliore dei modi oppure
se è possibile introdurre in essi delle variazioni o delle
integrazioni che ne possano migliorare la realizzazione.
Se mi viene consentito, vorrei fare anche un'altra precisazione
forse un poco estemporanea. Il Consigliere Baldassarre ha
dichiarato di non essere una "Cassandra" perché "Cassandre sono i
Repubblicani". Cerchiamo di sfatare un pochino questa leggenda e di
rimettere le cose a posto nel campo della mitologia. Cassandra
aveva la disgrazia di predire il vero, però fatalmente non veniva
creduta. Era sciocca Cassandra, che sapeva predire il futuro anche
se tragico, oppure erano sciocchi coloro che non le credevano e poi
si trovavano a dover pagare le spese delle disgrazie che subivano?
Pertanto, sotto questo aspetto, quando come Repubblicano mi
chiamano Cassandra, certamente non mi offendo.
Vorrei fare anche un'altra precisazione ai signori Consiglieri.
Io sono continuamente chiamato in causa dal Consigliere Aloisi, ma
regolarmente non rispondo. Se le accuse che mi muove il Consigliere
Aloisi mi fossero mosse da qualche altro Consigliere, esse
otterrebbero senz'altro una risposta da parte mia.
Io sono un laico di educazione, sono figlio della scuola
democratica e quindi dell'illuminismo, perciò ritengo che la
tolleranza sia una virtù ch'io debbo praticare costantemente.
So, altrettanto, di non avere la verità in tasca e pertanto sono
aperto alle critiche e alle verifiche di tutto quello che dico e
sostengo, ma non sono disposto a scendere nel fango nei confronti
di nessuno.
PRESIDENTE
: Il Consiglio è chiamato ora a pronunciarsi
per votazione segreta sul complesso della legge:
VOTAZIONE A SCRUTINIO SEGRETO
ESITO DELLA VOTAZIONE
Presenti: 34
Votanti: 34
Favorevoli: 21
Contrari: 13
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK