Consiglio Regionale della Valle d'Aosta - Oggetto del Consiglio n. 57 del 27 febbraio 1973 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 57 del 27 febbraio 1973 - Resoconto
OGGETTO N. 57/73 - Aumento del contributo regionale per
acquisto di macchine ed attrezzi agricoli. (Interrogazione)
Montesano (P.S.D.I.)
- Chi risponde all'interrogazione
del Consigliere Pedrini? Assessore Maquignaz.
Maquignaz (D.P.)
- Per quanto riguarda la parte contenuta
in questa interrogazione, la premessa, mi pare che non ci sia
niente da dire, perché corrisponde esattamente alla verità.
Sappiamo che c'è questa nuova incidenza che colpisce le macchine
agricole.
Vorrei solo però aggiungere questo: il problema, mi pare, è
molto più ampio di quanto non si può risolvere solo aumentando o
meno il contributo stabilito dalla deliberazione consiliare.
Vorrei proprio citare qui quali sono gli interventi fatti
dall'Amministrazione regionale in questo settore e l'andamento di
questi interventi, non parlo qui, ho un elenco che parte
addirittura dal 1950, ma mi pare che sia superfluo perché si era
partiti da due milioni di contributo all'anno, mi soffermerei
piuttosto sull'andamento degli ultimi anni.
Nel 1965 il contributo era di lire 65 milioni; nel 1966 lire
83.700.000; nel 1967 lire 91 milioni; nel 1968 lire 94 milioni; nel
1969 lire 119 milioni; nel 1970 lire 110 milioni; nel 1971 lire 170
milioni; nel 1972 lire 248 milioni e per il 1973 è previsto un
bilancio di 300 milioni.
Quindi è chiaro che noi notiamo un aumento enorme su uno sforzo
che ha fatto l'Amministrazione regionale per venire incontro in
questo settore dove per la verità le domande sono molte e aumentano
in un modo che non riusciamo più a seguire.
Devo dire che al momento attuale noi abbiamo 3072 domande
giacenti, cioè stiamo passando oggi le domande presentate
nell'ottobre del 1971, quindi è chiaro che già con questi aumenti
che abbiamo visto nel giro di cinque anni, sono partiti da lire 65
milioni e siamo arrivati a lire 300 milioni, malgrado questo, noi
vediamo che aumenta il numero delle domande non evase.
Ora c'è da chiedersi se effettivamente è una cosa che ha la sua
validità, per il fatto che noi sappiamo che le aziende in Valle
diminuiscono. L'ultimo censimento parla addirittura di 5800 addetti
in agricoltura, e noi vediamo che invece abbiamo più che
raddoppiato. Abbiamo triplicato gli acquisti delle macchine nel
giro di pochi anni. Il contributo di 300.000 corrisponde ad
acquisti per lire 300 milioni, corrisponde a degli acquisti annuali
di 900 milioni di macchine, attrezzi agricoli. Tenere presente che
oltre a questo abbiamo il provvedimento sulla cooperazione dove
anche lì si danno contributi per lire 100 milioni corrispondenti a
lire 140-150 milioni.
Vuol dire che nel momento attuale noi superiamo il miliardo di
acquisti in Valle per attrezzi agricoli.
Quindi, a mio avviso, qui bisogna anche riesaminare un po' tutto
il problema, perché noi ci chiediamo se è giustificato
l'investimento che fa l'agricoltore quando acquista una macchina e
la tiene, la utilizza dieci, quindici giorni all'anno. Tutto il
resto dell'anno è invece ferma nell'hangar.
Come Giunta noi abbiamo esaminato questo problema. Abbiamo anche
iniziato un discorso sull'istituzione di un'azienda autonoma sotto
il diretto controllo della Regione; azienda con la partecipazione
degli interessati, cioè degli agricoltori. Però azienda regionale
dove naturalmente siano posti nel Consiglio di Amministrazione i
rappresentanti della Regione per avere questo controllo
diretto.
Qui si potrebbe vedere l'istituzione addirittura di centri per
l'affitto, per il noleggio di queste macchine, che forse sarebbe
molto più conveniente per l'agricoltore invece di acquistare una
macchina che utilizza poco o pochi giorni all'anno. Forse se ci
fosse un servizio efficiente decentrato nelle varie zone della
Valle, dove si danno a noleggio queste attrezzature, potrebbe
essere la convenienza dell'agricoltore.
Quindi mi pare che il problema vada esaminato attentamente e non
credo che si possa risolvere con una risposta così
all'interrogante; mentre invece, visto che propone già una
eventuale presentazione di mozione, mi pare che meriti proprio di
essere presentata qui, così tutti i Gruppi possono esprimersi ed
esaminare questo problema che, come dicevo all'inizio, è più ampio
di quello che si ritenga, perché non è difficile aumentare la
percentuale del contributo, però noi ci chiediamo: "ha una
validità"? cioè aiutiamo veramente gli agricoltori? E quindi il
problema va un po' approfondito.
Pedrini (P.L.I.)
- Io La ringrazio, Assessore, per la Sua
cortese, educata e gentile risposta, e faccio la premessa che gode
di tutta la mia stima, per cui le parole che io andrò a dire non
sono evidentemente contro la Sua persona, ma sono contro un metodo;
sono contro ad un andazzo che lo stesso Assessore mi ha confermato
con le Sue parole.
Io voglio esaminare brevemente e velocemente alcune delle cose
che l'Assessore ha preparato in risposta a questa mia
interrogazione, o meglio che i funzionari gli hanno preparato, su
sua richiesta, perché evidentemente tutti i dati vengono preparati
dai nostri funzionari.
E allora io comincio a dire che se nel 1965 la Valle dava un
contributo di lire 65 milioni sulle macchine agricole ai nostri
agricoltori, evidentemente non vedo nulla di strano, anzi, direi
che addirittura il rapporto dal 1965 al 1973 di passaggio dai 65
milioni ai 300, è un rapporto modesto in confronto a quello che si
è sviluppato nel campo agricolo. È un confronto modesto anche
perché evidentemente io sono convinto che se questa Giunta, se
questo Consiglio regionale prendesse in esame a fondo il problema
così come giustamente propone l'Assessore, e aumentasse di
conseguenza il contributo, noi vedremmo probabilmente scomparire i
fasulli Consorzi agricoli che nascono solo ed esclusivamente per -
non voglio dire delle parole cattive, la mattinata è stata così
tranquilla -, quindi, per diciamo sfruttare la Regione in questi
suoi contributi, elevando pertanto questo tasso che la Regione oggi
ha imposto nel 30%. Io sono convinto che si eliminerebbe già una
grossa ingiustizia che viene fatta da alcuni, in confronto ad
altri.
Ma voglio andare avanti, e voglio dire che 3072 domande
giacciono presso i nostri uffici. Effettivamente, ed è triste
doverlo dire, noi abbiamo dei nostri vecchi, dei nostri anziani
contadini che muoiono senza avere la fortuna di ottenere quel
misero contributo che la Valle dà, perché da quando presentano la
loro domanda, e ve lo posso dire con certezza perché mi sono recato
proprio in questi uffici per vedere a che punto erano determinate
domande, hanno tempo evidentemente di morire prima di avere la
soddisfazione di avere questo contributo dalla Regione.
Ora, io non faccio con questo colpa né all'Assessore, né agli
uffici competenti, ma che vi siano 3072 domande giacenti è
evidente. È evidente che, Assessore competente, anziché una persona
o due, come attualmente sono in questi uffici, devono essere
aumentate perché così si va incontro all'agricoltura, perché qua,
con la voce per la fontina, per le mucche, per tutti, per gli
alpeggi, ecc., qua abbiamo tutti a parole tante cose, poi in
realtà, stringi, stringi, noi vediamo che le piccole cose, quelle
che veramente necessitano al nostro contadino, che gli permettono
di andare avanti, queste gli sono negate. Ha tempo di morire,
ripeto, prima di ottenere questi contributi; queste sono le cose
palmari, queste sono le cose reali che succedono in questa nostra
Regione.
Vi sono 5800 addetti addetti all'agricoltura, Assessore! Lei sa
come avvengono queste richieste, 5800 addetti all'agricoltura, ma
Lei sa benissimo, Assessore, che noi abbiamo moltissimi valdostani
che hanno una attività doppia, beati loro, e bravi loro, perché
fatto otto o dieci ore in stabilimento, e si fanno altre otto ore
lavorando, con la schiena e la testa che tocca per terra, la loro
campagna! Ma allora questi a calci in faccia li dobbiamo prendere?
Noi non dobbiamo, questi che sono dei super lavoratori, e direbbero
bene i miei amici comunisti, gli stacanovisti del lavoro agricolo
ed industriale! Ma allora a questi niente? Ma perché? Abbiamo solo
5800 addetti all'agricoltura! Ma non è affatto vero; questa è una
grossa bugia! Ossia una bugia ufficiale che si deve dire, perché
dal censimento vi appare, ma in realtà, la vera realtà alla quale
io mi richiamo non è questa. E allora? Ma allora io penso che si
debba andare incontro a questa gente. Noi parliamo di agricoltura,
noi diciamo che l'agricoltura è la nervatura della Valle d'Aosta,
così come il turismo dovrebbe essere l'industria della Valle
d'Aosta. Grosse parole, demagogia che si fa continuamente da anni,
ma che in realtà non si è affrontata con quella dovuta violenza,
diciamo, di coscienza stessa nel volere qualcosa che andasse
veramente a beneficio, sia pure poco, ma a beneficio dei nostri
agricoltori.
Io non sono d'accordo sul centro di acquisto di noleggio
macchine; non sono d'accordo perché mi ricordo quando ero molto più
giovane, dopo la guerra, che avevano fatto qualcosa del genere, dei
gruppi privati, monopolistici - chiamiamoli così - su delle
macchine normali. Parliamo della vecchia Balilla, della 500 che
allora imperava, dell'Ardea.
Montesano (P.S.D.I.)
- Pedrini, Le ricordo che è una
interrogazione questa.
Pedrini (P.L.I.)
- Esatto. Però è una interrogazione,
Presidente, che evidentemente, con la risposta che mi è stata data,
richiama una dovuta risposta, tanto più che io poi, tutte queste
cose le tramuterò in mozione. Quindi ho finito, ma evidentemente
già allora, dicevo, quando ero giovane, vidi che c'erano questi
centri di affitto di macchine, dove però chi andava a prendere la
macchina faceva 10 km e poi era fermo perché la macchina era
scassata, perché quando la roba non è nostra, è evidente, è un po'
nella mentalità di tutti, dai, tira soltanto a campare, c'è una
pietra, niente, vacci sopra tanto anche se la lama si rompe o si
piega ecc., c'è chi ripara. Io la devo restituire, non me ne
importa niente. Evidentemente questo provocherebbe veramente un
danno generale a tutta quella che è l'economia agricola così
impastata nella nostra Regione.
Mi fermo qua perché il Presidente gentilmente mi richiama, e io
devo ubbidire siccome sono uomo di ubbidienza quando è il caso,
come in questo, e mi riservo evidentemente ritenendo, e ripeto, con
tutta la stima che ho nell'Assessore. Ritenendo non soddisfacente
questa risposta, aderisco all'ultima parte che l'Assessore stesso
ha detto, cambiando, tramutando questa mia interrogazione in
mozione, di modo che tutti i Consiglieri, tutti i Gruppi
rappresentanti in questo Consiglio, potranno dire la loro parola su
questo argomento.
Montesano (P.S.D.I.)
- Consigliere Pedrini, me la fa
pervenire poi la mozione, anche nella forma, ecc.
Allora oggetto n. 8.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK