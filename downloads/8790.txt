Consiglio Regionale della Valle d'Aosta - Oggetto del Consiglio n. 3291 del 26 novembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3291 del 26 novembre 1987 - Resoconto
OGGETTO N. 3291/VIII - INIZIATIVE PER FAVORIRE L'OCCUPAZIONE
FEMMINILE. (Reiezione di mozione)
PRESIDENTE
: Do lettura della mozione presentata dal
Consigliere Sandri:
MOZIONE
VISTA l'indagine conoscitiva sul problema del lavoro
femminile in Valle d'Aosta, e analizzati i risultati che
indicano:
- la presenza di oltre 3.000 donne in cerca di occupazione e
di altre 3.500 disponibili al lavoro se esistessero servizi
necessari a sollevarle dagli impegni di assistenza ai figli o agli
anziani, per un totale di oltre 6.500 disoccupate;
-quasi 1.000 di queste donne cercano lavoro da oltre tre
anni;
- la presenza di quasi 2.000 donne con età di oltre 35 anni,
con grado di istruzione limitato o inferiore all'obbligo e con
figli piccoli, desiderose di un lavoro ma le cui possibilità sono
giudicate pressoché nulle;
- un livello di istruzione in crescita rispetto alle
generazioni precedenti ma ancora basso: il 64% ha al massimo
completato la scuola dell'obbligo mentre il 25% hanno solo la
licenza elementare, accompagnato però da un'ampia disponibilità
all'aggiornamento professionale;
- che le attese principali riguardo ai servizi sono legate
agli asili nido, alle scuole materne, alla refezione scolastica ed
all'assistenza degli anziani;
-
che le attese principali, riguardo al lavoro riguardano,
oltre l'indipendenza economica, la soddisfazione personale e che si
indica il lavoro dipendente a tempo parziale come la migliore
soluzione;
il Consiglio regionale della Valle d'Aosta
IMPEGNA
la Giunta regionale:
1)
a voler applicare concretamente in tutti i
contratti di lavoro ed in particolare in quello dei dipendenti
regionali ed in quello dei dipendenti dell'Unità Sanitaria Locale
il lavoro a part-time a tempo definito per il personale
femminile;
2)
a predisporre un programma straordinario di
attuazione di servizi essenziali come gli asili nido e le scuole
materne, in tutte le realtà ove oggi siano carenti;
3)
a favorire, anche attraverso incentivi economici,
l'aggiornamento professionale della popolazione femminile
indirizzato al recupero della scuola dell'obbligo e
all'acquisizione di competenze professionali nei settori
dell'assistenza socio-sanitaria, del turismo dei servizi alle
imprese e al commercio, della tutela dell'ambiente.
PRESIDENTE
: Ha chiesto di illustrare la mozione il
Consigliere Sandri, ne ha facoltà.
SANDRI - (N.S.):
La Consulta regionale femminile ha
predisposto un'indagine conoscitiva sul problema del lavoro
femminile in Valle d'Aosta, affidandone l'incarico alla società
ABACUS - Ricerche di mercato e sondaggi di opinione, con sede a
Milano.
Questa indagine è stata presentata in una riunione pubblica, che
aveva un difetto di fondo abbastanza grave, e chiedo in preliminare
un interessamento della Presidenza del Consiglio per verificare se
la Consulta femminile si è comportata correttamente in questo
frangente.
In particolare, la Consulta femminile è un organo del Consiglio
regionale e mi ha stupito che abbia presentato questa ricerca di
mercato al pubblico, invitando solo dei rappresentanti della Giunta
regionale, senza portarla a conoscenza innanzitutto del Consiglio
regionale, organo di cui fa parte.
Entrando nel merito di questa ricerca, la cui validità non
saprei valutare, in quanto appare ponderosa dal punto di vista
della carta - i dati di metodologia non sono da me analizzabili,
quindi mi astengo da questo punto di vista -, presenta alcuni
risultati che appaiono in contraddizione con i dati che
abitualmente si conoscono dell'occupazione in Valle d'Aosta. In
particolare, da questa indagine verrebbe fuori che ben 6500 donne
in Valle d'Aosta sarebbero disponibili a lavorare, di cui 3000
sarebbero in cerca di occupazione. Questo è un dato profondamente
diverso dai dati che ci vengono forniti dal collocamento.
Questo è l'elemento determinante, però esistono una serie di
altre indicazioni che mi appaiono invece più interessanti e che più
si accordano con i dati che conosciamo, in particolare i disagi
provocati dalle donne che lavorano per la mancanza di una
adattabilità degli orari di lavoro alle esigenze dell'essere donna,
quindi di avere una famiglia e dei figli a cui accudire.
Tali indicazioni riguardano in particolare l'occupazione a tempo
parziale, tema che non voglio qui riprendere, visto che c'è già
stata una discussione lo scorso Consiglio, il problema del tempo
definito, per quanto riguarda il personale che ha diritto a questo
tipo di rapporto di lavoro, ma soprattutto una adattabilità dal
punto di vista generale a intervenire a favore delle donne con
orari sufficientemente flessibili.
Da questo punto di vista vorrei citare la Regione Emilia, in cui
l'orario di lavoro per il personale dipendente ad esempio delle USL
è arrivato in alcune situazioni ad avere le due ore di flessibilità
di orario, cioè l'entrata è ammessa dalle ore 8 alle ore 10 del
mattino, l'uscita dalle ore 15 alle ore 17 del pomeriggio, in
orario continuato. Questa è una testimonianza di come le esigenze
del personale vengono recepite. Per quello che si sa non hanno
avuto alcuna ripercussione sull'efficienza del servizio, anzi, in
linea di massima, un personale che possa fare un orario favorevole
alle proprie esigenze in generale rende di più che un personale che
abbia dei problemi dal punto di vista dell'orario.
Si richiede un impegno da parte della Giunta regionale di
favorire, per quanto possibile, il personale femminile, ma,
soprattutto, di poter mettere in pratica il lavoro "part-time" e il
tempo definito per il personale femminile che abbia diritto, a
livello di USL, a questo particolare tipo di contratto.
Il secondo problema sottolineato dalla ricerca della ABACUS, ma
che a mio parere merita una attenzione particolare del Consiglio
regionale, riguarda gli asili nido e le scuole materne. Queste
ultime sono abbastanza diffuse sul territorio regionale, però in
alcune realtà esistono solo scuole materne private, che pure hanno
avuto la convenzione, e manca la struttura pubblica, mentre in
altre sono proprio carenti le scuole materne come numero di
sezioni, come è già successo, per esempio, nel Comune di
Courmayeur.
Più importante però, perchè il fenomeno è ancora a livelli
decisamente insufficienti rispetto alla domanda, è il problema
degli asili nido. Esistono comuni grossi, come ad esempio quello di
Saint-Christophe, in cui manca assolutamente questa struttura.
L'asilo nido è stato definito un servizio indispensabile dalle
donne intervistate da questa società di indagine di mercato, ma lo
è anche nel giudizio politico che ognuno di noi credo si sia potuto
fare. Penso che un programma straordinario di aiuto ai comuni a
progettare e realizzare degli asili-nido sia un fatto importante,
in quanto attualmente c'è scarsa iniziativa in questo settore.
Non posso non sottolineare qui che si ha ogni tanto
l'impressione che qualche amministratore comunale si sia arroccato
su posizioni non più attuali, per cui dice (con un ragionamento
maschilista, che può non piacere a tutti): "Avete fatto i figli, ve
li potete tenere". In linea con questo ragionamento, si dovrebbero
allora abolire le scuole materne, le scuole elementari, ecc.,
perché lo Stato non dovrebbe interessarsi di fatti personali
concernenti l'individuo. Credo, invece, che l'educazione dei
bambini e l'accesso al lavoro per le donne siano un fatto di
estrema importanza sociale.
L'ultimo argomento significativo di questa ricerca della ABACUS
che merita una attenzione particolare da parte della Giunta
regionale affronta il cosiddetto "zoccolo duro" della
disoccupazione. È stato evidenziato da questa relazione che
esistono un migliaio di donne, di età superiore ai 34 anni, che
cercano lavoro da oltre tre anni e che hanno dei grossi impedimenti
familiari, nel senso che hanno famiglie con uno o più figli ed
inoltre una scarsa professionalità. Potrebbe essere un
atteggiamento significativo per una amministrazione quello di
prevedere, anche attraverso degli incentivi economici, un
aggiornamento professionale specifico per la popolazione femminile,
in due direzioni: il recupero dell'obbligo scolastico, da una
parte, perchè una grossa percentuale di queste donne non ha la
licenza di terza media; fornire delle competenze professionali,
dall'altra, soprattutto nel campo dell'assistenza socio-sanitaria.
In questo settore c'è già un discreto sforzo da parte
dell'Amministrazione regionale, però mi pare di rilevare, dai dati
della ABACUS, che l'intervento dovrebbe, per portare a dei
risultati concreti, avere una importanza ed una dimensione maggiori
di quelle attuali.
Pertanto, ho presentato una mozione per avere su questi temi un
impegno da parte della Giunta regionale.
Si dà atto che dalle ore 13,02 assume la Presidenza il
vicepresidente DOLCHI.
PRESIDENTE:
È aperta la discussione generale. Ha chiesto
di parlare il Consigliere Cout, ne ha facoltà.
COUT - (P.C.I.):
Siamo d'accordo con lo spirito di questa
mozione, anche se siamo dell'idea che gli interventi individuati
dal Consigliere Sandri non saranno sufficienti a risolvere il
problema.
Già in altre occasioni abbiamo parlato dei problemi
dell'inserimento della donna nel lavoro e dei servizi sociali che
permettano questo inserimento; riteniamo che sia necessario un
intervento deciso della Giunta e del Consiglio, come è emerso dagli
ultimi dibattiti sul tema.
È importante altresì la legge del 14.5.85, n. 132, che cerca di
dare esecuzione alla convenzione, per eliminare ogni forma di
discriminazione nei confronti della donna, che era stata adottata a
New York già nel 1979. Questa legge di ratifica della convenzione
indica, a tutti coloro che devono stendere delle leggi, di tenere
presente questo problema e di cercare di inserire in tutti i modi
possibili maggiori possibilità per le donne di arrivare ad una
effettiva uguaglianza nei diritti, che hanno, non solo nei
confronti dell'altro sesso, ma nel rispetto della dignità
umana.
Siamo convinti che tutte queste cose ostacolano quella che è una
reale partecipazione della donna e lo sviluppo di quella che deve
essere la società civile; pensiamo che, così come deve avvenire in
ogni altro luogo, tanto più deve avvenire in una Vale d'Aosta,
regione autonoma, che per molti aspetti ha possibilità primaria di
legiferare.
Siamo convinti che, oltre a votare quest'oggi la mozione, sia
necessario tenere conto in ogni settore, in ogni momento in cui noi
legiferiamo, di queste nuove necessità che ha la donna di inserirsi
maggiormente nel mondo del lavoro e di questa sua ricerca di un
rapporto diverso con il lavoro e con la società, che non è una
richiesta strumentale, ma è una esigenza reale anche di sviluppo di
una sua personalità.
Con questo spirito votiamo la mozione, dicendo che oltre a
questi interventi sarà necessario tenere in considerazione questo
spirito in tutti gli aspetti delle varie leggi che andremo ad
affrontare e negli atti della Giunta.
PRESIDENTE
: È chiusa la discussione generale. Ha chiesto
di parlare l'Assessore alla Sanità ed Assistenza Sociale Voyat, ne
ha facoltà.
VOYAT - (U.V.):
Senza addentrarmi nelle cifre di questo
studio e per venire a parlare di quante persone vorrebbero lavorare
ma non possono, in quanto c'è una mancanza di strutture di asili
nido o scuole materne, dirò che è solo da un anno a questa parte
che ci sono richieste da parte di comuni per la costruzione di
asili nido, tant'è vero che in passato non c'erano richieste e
c'erano invece fondi disponibili e che un asilo nido costruito a
Verrès ha cambiato di destinazione in quanto non è mai
decollato.
Per venire alla situazione attuale, è in previsione la
costruzione di una asilo nido che dovrebbe comprendere i Comuni di
Pollein, Charvensod, Gressan, Jovençan e Sarre, uno tra i distretti
socio-sanitari nn. 2 e 3, un microasilo per Donnaz, ed è in corso
di valutazione una richiesta del Comune di Valtournenche. C'è un
programma per la costruzione di nuovi asili nido in Valle
d'Aosta.
Per quanto riguarda le scuole materne, non ci risulta che ce ne
sia mancanza in Valle, in quanto tutte le richieste sembra vengano
esaudite.
C'è una rete di assistenza domiciliare per gli anziani che
potrebbe alleviare in futuro le incombenze di chi, avendo parenti
anziani, non potesse lavorare.
Partirà a dicembre un corso di formazione per 25 assistenti
educatori e l'anno prossimo un corso per assistenti
domiciliari.
Andando ad analizzare lo studio fatto da ABACUS, quelle 2000
persone che hanno più di 35 anni non avrebbero la possibilità di
trovare un posto di lavoro in un ente pubblico, né all'USL, in
quanto, per legge, gli enti pubblici possono assumere personale in
età dai 18 ai 35 anni. Dobbiamo poi considerare che una parte di
queste persone attualmente disoccupate, non avendo il titolo di
studio di terza media, non potrebbero accedere a questi posti di
lavoro, in quanto il DPR 761 prevede chiaramente che il titolo di
studio minimo sia quello di istruzione secondaria di 1° grado.
Quanto al lavoro "part-time", questo è previsto anche dal nuovo
contratto del pubblico impiego; era però già previsto negli enti
locali e all'USL nel 1973. Questo istituto non è mai stato
applicato, né è mai stato richiesto dalla forze sindacali, perchè
il decreto prevede che "per rapporto a metà tempo la parte pubblica
si impegna ad attivare con la massima urgenza le iniziative
necessarie per regolare con apposita legge gli aspetti
previdenziali e di quiescenza dell'istituto di cui trattasi, nonché
del rapporto a tempo parziale degli ex medici condotti". Non avendo
questa legge, non è mai stato possibile applicare il lavoro
"part-time" all'interno dell'USL.
Bisogna anche considerare che neppure con il tempo parziale
potremmo sperare di risolvere il problema, soprattutto se sono veri
i dati forniti dall'ABACUS, perchè le assunzioni a tempo parziale
non possono essere superiori al 5% dei complessivi posti di
organico ad orario pieno, per ciascuna posizione funzionale e con
esclusione dei dirigenti e dipendenti con funzione di coordinamento
e responsabilità operative o comunque appartenenti a profili
professionali per cui è richiesto un diploma di laurea.
Non possono poi essere inclusi, sempre in questo computo dei
posti da assegnare a metà tempo, le posizioni funzionali per le
quali l'orario di servizio si articola in turni che coprono e 24
ore.
Pur essendo coscienti che la istituzione del "part-time"
verrebbe incontro ad una gran parte di coloro che chiedono posti di
lavoro, e noi lo abbiamo già istituito per l'assistenza domiciliare
agli anziani e nelle microcomunità, siamo costretti a dire che,
purtroppo, attualmente, non è possibile applicarlo all'interno
dell'USL. Pertanto, quanto chiesto dalla mozione al punto 1) non è
possibile, fintanto che non ci sarà questa legge di
applicazione.
Per quanto riguarda il tempo definito, bisogna vedere in quali
posti potrebbe essere applicato; al momento non mi risulta che sia
possibile farlo all'USL.
Per il punto 2), non ritengo sia il caso di prevedere dei piani
straordinari, in quanto abbiamo un piano di intervento da fare in
questi anni su richiesta dei Comuni; quindi sono tre asili nido più
uno, per i quali si sta facendo la valutazione socio-economica
della zona per vedere se c'è necessità.
Per quanto mi riguarda, la mozione non può essere votata.
PRESIDENTE:
Ha chiesto di parlare il Consigliere Cout, ne
ha facoltà.
COUT - (P.C.I.):
Intervengo perchè l'Assessore Voyat ha
dato una interpretazione di un problema che non è quella che
risulta a me.
L'Assessore alla Sanità - che dovrebbe seguire il problema degli
asili nido - dice che nella zona di Verrés non c'è bisogno di un
asilo nido: questo lo contesto. Nel Comune di Verrès era stata
costruita una bellissima sede di un asilo nido alcuni anni fa, che
doveva servire per tutta la zona, ed il Comune aveva già pensato a
come attivare il servizio, a come dotarlo di un servizio di
trasporti che permettesse a tutte le famiglie della zona di
mandarvi i loro bambini; se poi l'Amministrazione è cambiata ed ha
creduto di lasciare "decantare" il problema e di non attivare il
servizio, la responsabilità va ricercata, ma non si può dire con
questo che non serve un servizio di asilo nido nella zona di
Verrès.
Un servizio di asilo nido serve in tutte le zone della Valle,
tanto più può servire a Verrès se insieme all'asilo nido si
affronta il problema della disoccupazione femminile.
Questa considerazione della non necessità di un asilo nido nella
zona di Verrès dell'Assessore Voyat la contesto, non ci credo
minimamente, anzi asserisco il contrario.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI - (N.S.):
Questo secondo intervento è per chiarire
all'Assessore il problema del tempo definito.
Per quanto riguarda il personale laureato, dovrebbe esserci la
possibilità, come previsto per il personale medico, del tempo
definito; il problema è che per molte situazioni sono stati indetti
dall'USL dei concorsi in cui era previsto il rapporto a tempo
piano. Allora l'esempio che facevo era se, nel caso i vincitori
fossero delle donne con particolari esigenze dal punto di vista
familiare, era possibile intervenire con il passaggio dal tempo
pieno al tempo definito, con un discorso che coprisse sia personale
laureato che non.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Sempre sulla soluzione che questa
Giunta dà sistematicamente a tutti i problemi: i problemi non
esistono; tutto è stato risolto; se non lo è ancora, verrà risolto
quanto prima.
Due anni e mezzo fa stavamo discutendo la legge sugli asili nido
e ricordo che ad una richiesta di com'era la situazione ad Aosta
l'Assessore aveva detto: "Il problema non esiste, ci sono già due
asili, fra poco apriranno il terzo".
Il terzo asilo nido si chiama asilo Berra. Un signore, che per
disgrazia aveva perso il figlio in condizioni drammatiche, ha
regalato alcuni anni fa al Comune di Aosta una struttura per farci
una scuola materna, in cui poi si è deciso di fare un asilo nido.
Sono passati due anni da quando, secondo l'Assessore, il problema
era risolto: non mi risulta che quell'asilo nido sia stato ancora
messo a posto. Mi risulta, invece, che ci sono elenchi di decine di
persone che non sono state accolte nelle graduatorie lo scorso anno
e che quest'anno i servizi sociali del Comune di Aosta hanno atteso
per proclamare il bando di apertura, perchè non sapevano dove
mettere le domande che sarebbero pervenute.
Se questo significa che invece il problema degli asili nido
esiste, perchè c'è intenzione di fare, ma non si fa, allora è uno
strano modo di vedere i problemi.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
Vorrei solo dire al Consigliere Mafrica
che qui siamo in Consiglio regionale e non in Consiglio comunale,
tant'è vero che da due anni ci sono i finanziamenti per l'asilo
Berra di Aosta; se poi il Comune non fa l'asilo nido, la colpa non
è mia.
Per quanto dice il Consigliere Cout, senza voler conoscere
meglio di lui la situazione, dico solo che è stato costruito un
asilo nido, che poi ha cambiato destinazione. Il perchè lo vada a
chiedere a Verrès. A mio avviso, il Comune ha cambiato destinazione
perchè riteneva che non ce ne fosse più necessità.
PRESIDENTE:
Pongo in votazione la mozione in oggetto:
ESITO DELLA VOTAZIONE
Presenti: 25;
Votanti: 8;
Favorevoli: 8;
Astenuti: 17 (Bondaz, Borbey, Chabod, De Grandis, Faval, Fosson,
Lanièce, Lanivi, Marcoz, Perrin, Pollicini, Ricco, Rolando,
Rollandin, Stévenin, Tamone e Voyat)
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK