Consiglio Regionale della Valle d'Aosta - Oggetto del Consiglio n. 2022 del 16 novembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2022 del 16 novembre 2022 - Resoconto
OGGETTO N. 2022/XVI - Approvazione di mozione: "Impegno del
Presidente della II Commissione consiliare permanente a promuovere
audizioni sul tema del rinnovo del contratto del pubblico
impiego".
Bertin (Presidente) -
Punto n. 10 all'ordine del giorno.
Per l'illustrazione della mozione, si è prenotato il consigliere
Aggravi a cui passo la parola.
Aggravi (LEGA VDA) -
Questa mozione era già stata
presentata nel corso dello scorso Consiglio, a fronte di una
sollecitazione esterna, vado a correggere il testo - ma penso che
fosse abbastanza chiaro - nella seconda frase di premessa
ovviamente gli appelli è delle forze sindacali. Penso che abbiate
visto tutti la pagina che le forze sindacali e il pubblico impiego
hanno preso sui giornali per chiedere attenzione, o comunque
chiedere risposte, riguardo alla situazione - vado a semplificare -
complessivamente sul rinnovo del contratto del pubblico
impiego.
Questa mozione poi è stata rinviata al presente Consiglio, come
altre iniziative, perché, come abbiamo cercato di sottolineare in
più occasioni, sia nello scorso Consiglio ma anche nell'odierno
Consiglio... abbiamo cercato di specificare meglio nella
risoluzione per la quale chiedevamo la discussione prima possibile
per poter comprendere effettivamente se poi le impegnative prese da
questo Governo e da ogni singolo suo componente fossero
effettivamente delle impegnative reali, effettive, oppure sentirci
nuovamente dire "Sì, io mi prendo l'impegno ma non lo so se sarò
qua", oppure "Io non sono in condizioni di prendermi degli
impegni".
In questo caso l'impegno lo chiediamo al Presidente della II
Commissione, magari anche lui ci dirà "Io, fino a prova contraria,
sono Presidente della II Commissione, mi prendo l'impegno ma non so
se nelle prossime audizioni del bilancio sarò ancora Presidente
della II Commissione".
Voglio tranquillizzare il collega, la mozione di sfiducia per il
Presidente delle Commissioni ancora non l'hanno inventata, quindi
quella non la possiamo presentare noi; se fate qualcosa, lo fate o
lo farete direttamente voi. Qua non si capisce oggettivamente più
niente.
Questa mozione vuole cercare anche di completare un pezzo di
quello che in realtà è stato parcellizzato nel corso dell'anno.
Non le ho citate tutte nella premessa, perché varie forze, altri
colleghi hanno presentato delle iniziative che, a vario titolo,
riguardavano il pubblico impiego.
Ovviamente l'impegnativa che abbiamo presentato riguarda
direttamente e chiede appunto al Presidente della II Commissione di
promuovere una serie di audizioni inerenti alla tematica del
rinnovo del contratto del pubblico impiego, nonché in generale le
questioni riguardanti la gestione del personale regionale a partire
da quelle del Presidente e del coordinatore del Dipartimento
personalmente.
Il Presidente è il datore di lavoro finale di tutto il comparto
unico, il coordinatore del personale e dell'organizzazione è il suo
braccio destro in tal senso, quindi sono stati citati come i primi
due referenti da poter audire.
Tra l'altro, e viene anche all'occasione il fatto che in
apertura di questo Consiglio, come in altri Consigli, il presidente
Lavevaz ci ha aggiornato su un ulteriore tassello che riguarda
sempre l'organizzazione del comparto unico, cioè il lavoro che si
sta conducendo con l'Università Bocconi, però, lo sappiamo
benissimo, quando parliamo di organizzazione, in particolare di
organizzazione del personale, non parliamo soltanto di caselle o di
persone, ma parliamo anche d'inquadramento, e proprio per questo
concentriamo la tematica sul contratto del pubblico impiego, perché
poi tutti questi elementi e tutti questi pezzi ovviamente hanno una
ricaduta sul bilancio regionale, su quello che è poi il costo
effettivo della macchina, e, soprattutto, sulla necessità di
reperire delle risorse per poter finanziare tutto questo.
Poi ci sono delle ulteriori problematiche o degli ulteriori
elementi che riguardano sempre il tema del pubblico impiego,
dell'organizzazione in generale: c'è un discorso della dirigenza,
c'è un discorso che riguarda la valorizzazione delle competenze e
la formazione delle risorse, così - come spesso è anche capitato di
parlarne -quella che è un'annosa problematica riguardo ai passaggi
e ai fabbisogni che interessano anche gli enti locali: si è parlato
anche spesso di dirigenza unica, della questione dei segretari, di
tutta una serie di norme e normette che poi, alla fine, non vengono
considerate a livello globale ma sbucano, un po' come funghi,
all'interno delle varie leggi finanziarie, delle omnibus o via
discorrendo, che non permettono di arrivare a un auspicio che
spesso in quest'aula si è levato, spesso lo si dice in discussione
di bilancio o - perdonatemi la schiettezza perché capita anche al
sottoscritto - quando all'ultimo non si sa che cosa dire, si dice
"Bisogna riformare la legge di organizzazione della struttura della
macchina regionale", però non viene mai fatto, o meglio, in realtà
lo si sta facendo pezzo per pezzo, però nel complesso non si
riforma.
Quindi si finisce per costruire una riforma con un insieme di
tacconi e poi sappiamo - l'esempio dei Segretari ma non soltanto -
che questo porta a ulteriori norme, a ulteriori pezzi, a ulteriori
correzioni e a ulteriori problematiche, perché poi ci si rende
conto che mancano le risorse soltanto quando poi bisogna andare a
ricoprire la macchina, che sia essa dell'ente locale o
regionale.
Poi, sempre parlando di comparto unico di pubblico impiego,
abbiamo anche delle particolarità, lo abbiamo visto mi sembra lo
scorso Consiglio quando si è affrontato il tema del regolamento
contabile delle scuole: anche in quel caso abbiamo delle
particolarità tutte nostre, cioè dove una parte di dipendenti
regionali sono in realtà una parte fondamentale delle istituzioni
scolastiche, non che queste non siano parte - visto che oggi si è
parlato di consolidato del gruppo dell'Amministrazione regionale -
però di fatto sono una particolarità con tutte le sue
problematiche; anche qui mancanza di risorse, in alcuni casi
mancanza di chiarezza per quello che riguarda anche il
riconoscimento di determinati ruoli e competenze. Sulle competenze
ci sarebbe tanto da dire, così come sui percorsi di formazione e di
valorizzazione delle posizioni; così come anche sull'annosa
questione legata al livello dirigenziale. Ci servono più dirigenti
o forse bisogna valorizzare chi sta al di sotto della dirigenza?
Questo è un grande tema.
Tempo fa si parlava anche, addirittura, di una revisione di
struttura un po' più ragionata perché poi spesso - e su questo
siamo un po' tutti colpevoli - andiamo a rivedere le strutture
singole degli Assessorati solo quando bisogna costruire un nuovo
Governo, invece forse bisognerebbe andare a capire effettivamente
se alcune strutture sono ancora valide per la finalità che
competono oppure devono cambiare, devono evolvere, al di là di
andare a riempire - perdonatemi se uso questo termine - delle
caselle che necessariamente devono essere riempite.
È ovvio che in una situazione come quella attuale, dove ci siamo
trovati il Documento di economia e finanza sul tavolo, ci siamo
anche trovati le leggi di bilancio, andare a chiedere e andare
soprattutto a mettere delle scadenze e delle date anche,
oggettivamente, in mezzo al marasma dell'assurdo - non parlo più di
teatro sennò poi il Presidente si arrabbia con me e pensa che ce
l'abbia con lui, quindi parlo di marasma - abbiamo pensato comunque
di mettere questo punto fisso che, oggettivamente, potrebbe nascere
dopo le audizioni del bilancio. Non vogliamo portare all'interno
delle discussioni attuali, se la situazione è già abbastanza
complicata, però fare e costruire un punto fermo successivamente
potrebbe essere utile.
Così come un altro aspetto che ci si era indirettamente presi
impegno di approfondire, era anche la tematica... - e penso che
queste audizioni lo potrebbero permettere - di avere una più chiara
visione sul piano dei concorsi e dei fabbisogni di personale nel
medio e nel lungo periodo, anche perché la macchina regionale, come
tutte le macchine, sconterà sicuramente e sta già scontando... in
alcuni casi abbiamo delle posizioni molto importanti che oggi
mancano perché chi le ricopre va giustamente a godersi la pensione
che gli spetta, però in quel caso perdiamo non soltanto esperienza
ma spesso anche conoscenza di quello che era il ruolo che
ricopriva.
Quindi tutti questi meccanismi messi insieme e messi in fila,
necessitano di essere affrontati in maniera più attenta e
complessiva.
Così come penso che possa essere sicuramente utile anche un
confronto con il Comitato per le relazioni sindacali, che
ovviamente dovrebbe avere e ha il polso della situazione su
quest'aspetto.
Quindi è un grande programma, però è qualcosa che non possiamo
più considerare di seconda importanza perché il peso, dal punto di
vista numerico, dal punto di vista monetario, dal punto di vista
organizzativo, è fondamentale, altrimenti è inutile che parliamo di
efficienza della macchina, è inutile che parliamo di servizi alle
imprese, è inutile che parliamo di minori costi per i cittadini;
dobbiamo per forza comprendere qual è lo stato dell'arte, quali
sono le prospettive, e io direi: soprattutto qual è il peso che
toccherà nei prossimi anni, perché non è una cosa che avviene
soltanto in questo bilancio ma è pro-futuro.
Leggendo il Documento di economia e finanza, abbiamo trovato
sempre lo stesso auspicio; è ovvio, non è quello il documento di
dettaglio che può specificare e può dettagliare la riforma della
macchina amministrativa, ma da qualche parte bisogna farlo e penso
che la Commissione possa fare un buon lavoro in tal senso, almeno
dal punto di vista informativo, mettendo insieme le cose e, perché
no, possa contribuire a questo lavoro, anche magari essendo
informata sulle considerazioni in itinere o le risultanze dello
studio di cui parlava il Presidente, ma non voglio aggiungere
troppe cose.
Iniziare a parlare del rinnovo del contratto potrebbe essere
utile e ci potrebbe anche aiutare ad affrontare e a risolvere delle
questioni annose; parlavo di alcune particolarità che riguardavano
la parte della scuola ma lo sappiamo, abbiamo anche delle
situazioni contrattuali non risolte che riguardano alcune figure
che vengono da trascorsi di modifiche di quelle che erano agenzie e
che non sono più agenzie, di tutta la parte legata anche agli
impiegati forestali, ci sono tutta una serie di cose che
necessariamente prima o poi bisognerà affrontare e che sono
sedimentate da troppo tempo.
Questo potrebbe essere il luogo e il momento, ovviamente però
con un'agenda coordinata, cioè che abbia un senso il lavoro fatto,
che possa contribuire a trovare degli spunti o comunque a dare
degli ulteriori elementi che possano essere utili a questo
lavoro.
E perché no - aggiungo anche questo passaggio - essere magari
anche utili a fare dei ragionamenti, laddove parlavo sulla parte
degli enti locali e della dirigenza unica dei segretari, magari
potrebbe anche essere utile a dare qualche spunto sulla riforma
latente o comunque sottotraccia, sotto quota, periscopica da tempo
che è la riforma complessiva degli Enti locali e di tutto quello
che riguarda le leggi che oggi ci sono a disciplinare gli enti
locali.
Per questo noi chiediamo al Presidente della II Commissione
consiliare permanente di promuovere una serie di audizioni inerenti
alla tematica del rinnovo del contratto del pubblico impiego,
nonché in generale le questioni riguardanti la gestione del
personale regionale a partire da quelle del Presidente della
Regione e del coordinatore del Dipartimento personale e
organizzazione.
Presidente -
Con l'illustrazione della mozione, apriamo
la discussione generale. Si è iscritto il consigliere Malacrinò,
Presidente della II Commissione, ne ha facoltà.
Malacrinò (FP-PD) -
Intervengo semplicemente per dare la
disponibilità, come viene richiesto nell'impegnativa della mozione,
mia e della II Commissione per calendarizzare le audizioni. Per cui
ci troveremo, appena dopo il bilancio, per calendarizzare i lavori
della II Commissione su questo tema.
Presidente -
Consigliere Carrel.
Carrel (PA) -
Per esprimere un voto favorevole da parte
del nostro gruppo in merito a questa mozione che va a trattare un
tema che, come gruppo consiliare, abbiamo più volte portato in
quest'aula.
Dobbiamo andare a capire come stanno procedendo determinati
lavori, lo ha ricordato bene il collega Aggravi nell'illustrazione
quando ha parlato delle segreterie, dei Segretari comunali e della
necessità di tutti gli enti locali di procedere verso il Testo
unico degli Enti locali, dobbiamo cercare di capire se vogliamo la
dirigenza unica oppure se vogliamo dividere i dirigenti regionali
dai dirigenti degli enti locali.
Questa è una scelta politica che dobbiamo portare sino in
fondo.
Tanti altri sono i temi e li abbiamo già più volte toccati. Mi
preme sottolinearne uno che non è ancora stato trattato, quello
degli uffici stampa della Regione, una legge che abbiamo portato in
quest'Aula e approvato il 27 aprile del 2021, la legge regionale n.
8, che a oggi però mi risulta ancora essere totalmente ferma,
tant'è che non vi è ancora un concorso e non si capisce cosa stiamo
aspettando in quanto era una legge, e me lo ricordo, lei,
Presidente, era la prima volta forse assente per Covid, la seconda
volta invece in aula, era una legge che ci veniva imposta come
urgente, o meglio urgentissima, proprio per cercare di dare delle
risposte che in parte condividevamo, anche come opposizione, ma
oggi, un anno e mezzo dopo, questa legge è ancora del tutto
inapplicata.
Lei ci ha risposto in aula che erano iniziati dei tavoli di
confronto con i sindacati, abbiamo appreso dopo la sua risposta che
i tavoli di confronto con i sindacati erano appena iniziati, ci
auspichiamo che saranno quasi alla fine e possiamo indire questo
concorso.
Questo è uno dei tanti temi che potremmo e dobbiamo affrontare
in II Commissione, per capire come stiamo gestendo l'organizzazione
del personale, perché è vero che abbiamo lo studio della Bocconi, e
questo è sicuramente un bene, dall'altra parte però dobbiamo dare
delle linee politiche e, per capire quali linee politiche vogliamo
dare, dobbiamo avere dei dati e degli elementi che anche noi - come
opposizione, come gruppi attualmente all'opposizione - dobbiamo
avere per poter poi valutare anche i risultati di questi studi e le
scelte di questo Governo e di questa maggioranza.
Presidente -
Siamo in discussione generale. Altri
vogliono intervenire? Nel caso si prenotino.
La discussione generale è chiusa. Il presidente della Regione
Lavevaz ne ha facoltà.
Lavevaz (UV) -
Non ho molto da aggiungere rispetto a
quanto già detto dal Presidente di Commissione, che ha manifestato
la disponibilità a questo tipo di percorso, una disponibilità che
io reitero, nel senso che siamo disponibili a votare questa
mozione, anche se sono mozioni un po' sui generis, oggi ce ne sono
diverse, mozioni che impegnano le Commissioni in un senso o
nell'altro. Credo che le Commissioni abbiano totale autonomia per
organizzare i propri lavori, quindi se si ritiene che si debba
intraprendere un percorso, la Commissione ha piena autonomia per
organizzare qualsiasi tipo di audizioni, però ben venga il mettere
anche l'attenzione del Consiglio su queste tematiche che sono
tematiche "à la une" in questi mesi, quindi piena disponibilità al
passaggio in Commissione per fare il punto sia sulle tematiche
contrattuali, che organizzative, passaggio che potrà essere
l'occasione anche per illustrare le risultanze della prima fase del
lavoro della Bocconi.
Per quanto riguarda il lavoro della parte contrattuale, venendo
all'ultimo intervento del collega Carrel, è corretto quello che
dice anche in merito alla legge sugli uffici stampa: effettivamente
è una legge che ha la sua urgenza, è chiaro che nelle dinamiche di
trattative in ambito contrattuale, il tavolo è formato
dall'Amministrazione regionale e dalle parti sindacali e viene
portato avanti in accordo.
Le parti sindacali hanno insistito, se vogliamo anche
correttamente, capisco la ratio, ma la logica era stata quella di
portare avanti prima il contratto del pubblico impiego, contratto
generale del comparto, la dirigenza, e poi affrontare uffici stampa
e avvocatura, perché abbiamo due tavoli aperti su quegli
aspetti.
Non è vero che i tavoli sono appena aperti perché il contratto
della dirigenza è già stato approvato anche in Giunta, quindi ha
fatto il percorso COREPOC-CRS e CRS ha portato in Giunta la bozza
di contratto che è già stata approvata.
Nelle prossime settimane arriverà anche quella di comparto e poi
a seguire anche quella per gli uffici stampa che oggettivamente è
urgente perché siamo nell'impossibilità di sostituire e di poter
implementare l'ufficio stampa o non poter fare il concorso fintanto
che non c'è questa chiusura di percorso con il tavolo
contrattuale.
Quindi sono tavoli che stanno procedendo dopo le difficoltà
iniziali. Nessun problema ad aggiornare anche la Commissione in
merito allo stato dell'arte dei lavori.
Presidente -
Consigliere Aggravi.
Aggravi (LEGA VDA) -
Volevo ringraziare della
disponibilità sia il Presidente della II Commissione sia il
presidente Lavevaz e fare una piccolissima considerazione su queste
iniziative sui generis. Vede, Presidente, anche noi riceviamo da
parte vostra delle risposte sui generis ogni tanto, anche su
iniziative che sui generis non sono.
Sicuramente l'autonomia delle Commissioni c'è e la possibilità
delle Commissioni c'è di affrontare determinati temi - e lo abbiamo
visto - però ogni tanto è necessario portare anche all'attenzione
di tutto il Consiglio determinati temi importanti e io penso che il
peso - e ho parlato sempre del peso - di questioni come questa,
come anche le questioni, ad esempio, ambientali che possono
sicuramente essere sollevate direttamente in Commissione, penso
che, sia per una consapevolezza complessiva di chi sta in
quest'aula sia per una consapevolezza complessiva di chi sta al di
fuori, certi temi possono essere affrontati e forse affrontati
meglio qui.
Poi sulla natura delle mozioni, guardi, è da poco che io sono
qui ma ho visto anche io di tutto, ho visto anche mozioni dove mi
si impegnava a presentare il DEFR appena arrivati, quindi ognuno
poi fa quello che ritiene opportuno. Ci sono anche delle mozioni
che si dissociano da quello che qualcuno ha detto, quando penso che
purtroppo, nel bene o nel male, ognuno poi è responsabile di quello
che dice di fronte a noi, ai suoi elettori e anche a Dio
onnipotente, se ci crede.
Su quello ognuno penso che presenti un po' quello che ritiene
opportuno, però potrà essere l'occasione di approfondire un tema
che, ripeto, forse è visto anche troppo tecnico a volte, però va
affrontato perché, altrimenti, fa la fine della polvere sotto il
tappeto.
Presidente -
Non vedo altre richieste d'intervento. Se
non vi sono, possiamo mettere in votazione la mozione. La votazione
è aperta. La votazione è chiusa.
Presenti, votanti e favorevoli: 35
La mozione è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK