Consiglio Regionale della Valle d'Aosta - Oggetto del Consiglio n. 2528 del 14 gennaio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2528 del 14 gennaio 1987 - Resoconto
OGGETTO N. 2528/VIII - DATI SULL'OCCUPAZIONE IN VALLE D'AOSTA
E MANCATA ISTITUZIONE DELL'OSSERVATORIO DEL MERCATO DEL LAVORO
- (Interpellanza)
PRESIDENTE:
Do lettura dell'interpellanza in oggetto
presentata dai Consiglieri Mafrica e Cout;
INTERPELLANZA
In alcune occasioni membri della Giunta hanno affermato di
conoscere i dati relativi al problema occupazione per la nostra
Regione.
Poiché invece in numerosi convegni vengono fornite cifre
molto diverse per ciò che riguarda il tasso di disoccupazione, il
numero di cassaintegrati, la percentuale di occupati nell'Industria
e così via
i sottoscritti Consiglieri regionali
INTERPELLA NO
la Giunta regionale per conoscere;
1)
i dati più recenti in suo possesso rispetto al
numero di occupati nei diversi settori economici (agricoltura,
industria, turismo, commercio, pubblica amministrazione, servizi
privati), a quello dei cassaintegrati e dei disoccupati
(possibilmente con ulteriori suddivisioni per sesso ed
età);
2)
i motivi per cui ad un anno e mezzo dalla firma del
protocollo d'intesa con le organizzazioni sindacali, ancora non si
è messo in piedi il previsto osservatorio del mercato del
lavoro.
PRESIDENTE:
Ha chiesto la parola il Consigliere Mafrica:
ne ha facoltà.
MAFRICA (P.C.I.):
Noi siamo convinti che la questione
dell'occupazione sia oggi il problema più importante della nostra
Regione.
Però, sul numero dei disoccupati e dei cassintegrati nonché sul
numero degli addetti all'industria e al turismo circolano cifre
sempre diverse, come è avvenuto anche di recente a St. Vincent nel
corso della giornata sull'economia della Valle d'Aosta, per cui non
si riesce ad avere dei dati affidabili e recenti.
Poiché in occasione di alcune assemblee ed in alcune Commissioni
la Giunta ha affermato di conoscere questi dati, vorremmo che gli
stessi fossero portati a conoscenza dell'intero Consiglio.
Speriamo, ovviamente, che non ci si riferisca al censimento del
1981 perché quei dati sono ormai completamente superati
dall'evolversi della situazione.
Ci interessa conoscere questa documentazione ma ci interessa
sapere soprattutto se la Giunta regionale ha preso qualche
iniziativa per istituire una struttura permanente in grado di
misurare con una frequente periodicità le variazioni relative ai
dati dell'occupazione nella nostra Regione. Nel protocollo d'intesa
firmato tra la Giunta e le Organizzazioni sindacali si parlava di
un Osservatorio del mercato del lavoro. È passato ormai un anno e
mezzo da allora e non abbiamo più avuto notizie di questa
struttura.
Tra la posta che riceviamo ci sono anche alcune riviste
regionali che riferiscono come altrove, in particolare in Liguria,
siano state create strutture capaci di fornire dati ed informazioni
tempestive agli amministratori, agli imprenditori e alle
organizzazioni sindacali.
Vorremmo sapere come si intende procedere per dotare di una
struttura analoga anche la Valle d'Aosta perché, fino a quando ne
saremo sprovvisti, non potremo corrispondere alle effettive
esigenze dei giovani, dei cassintegrati, delle donne e delle
persone in genere che cercano un lavoro.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Forse proprio in questo settore
l'Amministrazione regionale ha assunto delle decisioni piuttosto
importanti.
La prima: ristrutturare gli uffici di programmazione,
documentazione e formazione professionale. In base alla legge 1°
aprile 1986, n. 12 è stato formato e potenziato un ufficio di
statistica e di analisi economica nell'ambito del quale viene preso
in considerazione anche l'aspetto del mercato del lavoro.
È previsto che nel mese di marzo di quest'anno (il mese di marzo
ricorrerà molto di frequente nelle informazioni che darò) esca una
pubblicazione di tipo generale che dovrebbe avere una periodicità
annuale, con lo scopo di fornire agli operatori sia sociali che
economici i dati sulla situazione economica ed occupazionale della
nostra Regione. Questo ufficio, nella logica generale, dovrebbe
raccogliere i dati provenienti dai vari settori e fornire
informazioni complessive sulla situazione occupazionale ed
economica delle nostra Regione.
Per quanto riguarda gli aspetti più precisi dell'interpellanza
vorrei chiarire che non mancano affatto i dati (anzi ce ne sono
tanti) così come sono molteplici le loro fonti. Il Consigliere
Mafrica ha fatto riferimento a quelli relativi all'ultimo
Censimento. Io voglio ricordare anche le rilevazioni trimestrali
dell'ISTAT che si riferiscono alla fine del 1985/86 (l'Annuario
della contabilità nazionale), la CERVED e l'Ufficio del Lavoro.
Sono tutte fonti che possono fornire dati relativi alla situazione
occupazionale.
Che cosa è venuto meno o si è modificato? Le recenti modifiche
sopravvenute nella situazione industriale e nella struttura del
lavoro fanno sì che quei dati ci dicano delle cifre, ma non ci
spieghino un fenomeno.
Pochi anni fa era prevalente il lavoro dipendente per cui certe
misure e certe quantità e qualità di lavoro erano difficilmente
modificabili. Le modificazioni sopravvenute nel mercato del lavoro
fanno sì che oggi, nonostante la presenza di cifre che possono
spaventare, la realtà risulti un po' diversa; oppure al contrario
fanno sì che cifre apparentemente normali abbiano impliciti i primi
sintomi di una situazione negativa.
Pertanto io mi sono preoccupato di raccogliere alcuni dati dei
quali potrò anche far distribuire delle fotocopie.
Tuttavia mi premerebbe di più dire quanto stiamo facendo anche
perché entro breve tempo dovrebbero essere pubblicati i risultati
di alcuni lavori che sono giunti a compimento.
Come Assessorato ci stiamo servendo dei nostri uffici e dei dati
della CERVED per conoscere, ad esempio, il movimento relativo alle
nuove iscrizioni, cancellazioni e cessazioni di attività comprese
nel lavoro autonomo, che è molto importante per l'occupazione.
Con il Comitato che abbiamo costituito a norma della legge n. 4
abbiamo svolto delle ricerche mirate (altri incarichi sono del 31
dicembre scorso e quindi sono recentissimi) delle quali vi posso
dare solo qualche risultato anche perché sono in corso ulteriori
elaborazioni.
La prima ricerca si occupa dei cassintegrati ed ha lo scopo di
quantificare il numero di lavoratori coinvolti, conoscerne le
caratteristiche, la dislocazione territoriale, la situazione
personale e la disponibilità professionale; infine come terzo scopo
intendeva rendere permanente la rilevazione qualitativa e
quantitativa dei lavoratori in cassa integrazione.
Il complesso delle risposte a queste domande sarà noto nel
prossimo mese di marzo. L'ultimo dato che sappiamo e che vi posso
fornire è di ieri e fissa in 872 unità il numero di coloro che sono
in cassa integrazione straordinaria ed in 176 quelli che sono in
disoccupazione speciale. Il numero dei cassintegrati è anche
suddiviso per aziende. Le ulteriori elaborazioni riguarderanno gli
altri dati ai quali ho già fatto cenno.
Anche per quanto riguarda le fonti degli iscritti alle liste di
collocamento facciamo riferimento alle rilevazioni trimestrali
dell'ISTAT ed agli iscritti alle liste di collocamento che possiamo
rilevare dal nostro Ufficio del Lavoro. La media degli iscritti del
1985 (se non mi hanno sbagliato l'anno) era di n. 3077. Per il 1986
abbiamo solo gli andamenti mensili, i cui totali sino al mese di
ottobre variano da un minimo di 2305 per il mese di settembre ad un
massimo di 4042 per il mese di gennaio.
Per coloro che erano al di sotto dei 21 anni il minimo è stato
raggiunto nel mese di agosto con il numero di 859 ed il massimo nel
mese di maggio con il numero di 1325.
Vi ho già detto dell'indagine che stiamo completando e della
quale vi ho fornito alcuni dati sulla realtà dei cassintegrati.
Posso dire che è in corso una rilevazione a campione sulla
struttura dell'offerta del lavoro che ha lo scopo di approfondire
le caratteristiche strutturali delle persone alla ricerca di
un'occupazione sotto il profilo qualitativo (sesso), età,
qualifiche e titoli di studio. Anche i dati di questa ricerca
dovrebbero essere disponibili nel mese di marzo.
Anche per il 1987 la Giunta regionale ha deliberato nuove
ricerche e nuovi studi.
Una ricerca riguarderà i diplomati ed i qualificati negli anni
scolastici 1983/84, 1984/85 e 1985/86 al fine di conoscerne gli
sbocchi professionali ottenuti e la relativa situazione
occupazionale riferita agli stessi anni. Un altra ricerca
riguarderà i contratti di formazione e lavoro. Poiché vorremmo
verificare la validità della legge n. 863 del 1984, ci interessa
approfondire l'utilizzo e l'efficacia del contratto di formazione e
lavoro.
È stata infine ultimata una ricerca legata all'apprendistato
artigiano. Voglio ricordare che nell'autunno del 1986 questo
Consiglio regionale ha approvato la legge sull'apprendistato
artigiano che prevede un intervento regionale legato all'attività
formativa. Noi abbiamo ultimato una ricerca sulla consistenza
qualitativa e quantitativa dell'apprendistato nel settore artigiano
e sulla sua relativa mobilità.
Diciamo quindi che l'Amministrazione regionale ha ormai avviato
un'attività molto complessa per avere sotto mano i dati reali della
situazione occupazionale. Come ho già detto e come ripeto ora al
termine della mia risposta all'interpellanza, il meccanismo
dovrebbe funzionare facendo capo ad un Ufficio della Segreteria
Generale della Presidenza della Giunta che dovrebbe fungere da
punto terminale o da banca terminale dei dati che dovrebbero essere
raccolti a livello di Assessorati.
Per quanto ci concerne, abbiamo già provveduto ad avviare la
realizzazione di queste ricerche che già nel mese di marzo ci
dovrebbero fornire dati significativi su alcune porzioni di questi
problemi. In ogni caso i dati che ho fornito sulla realtà dei
cassintegrati sono verificati a tutto ieri 13 gennaio 1987.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Noi riconosciamo che sono state avviate
alcune iniziative che consentono di indagare e quantificare i dati
relativi ad alcune realtà.
Tuttavia, a meno che non sia tale questo Ufficio del quale ci ha
parlato l'Assessore, non ci sembra che sia stata organizzata una
struttura permanente in grado di dare con rapidità ed in modo
compiuto le risposte adeguate alla nostra realtà.
Noi torneremo sull'argomento e verificheremo nei prossimi mesi i
risultati delle indagini effettuate su incarico della Giunta, però
pensiamo sempre ad una struttura che abbia proprie capacità di
raccolta di dati e che sia comunque autonoma rispetto alle diverse
fonti che da tempo già esistono. Altrimenti occorrerà addivenire ad
un modello interpretativo univoco dei dati forniti dalle fonti che
già esistono, in modo da essere in grado di intervenire e
rispondere con rapidità.
Per il momento consideriamo interlocutoria la risposta
dell'Assessore e ci riserviamo di verificare quanto si è fatto e
quanto ancora si farà. Vogliamo solo sottolineare l'importanza di
questa materia anche in funzione degli interventi successivi che
potranno essere assunti sia dalle varie Amministrazioni locali che
dalla stessa Amministrazione regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK