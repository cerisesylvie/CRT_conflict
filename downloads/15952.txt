Consiglio Regionale della Valle d'Aosta - Oggetto del Consiglio n. 2285 del 18 novembre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula
Oggetto del Consiglio n. 2285 del 18 novembre 1996 - Resoconto
SEDUTA POMERIDIANA DEL 20 NOVEMBRE 1996
OGGETTO N. 2285/X Presa di posizione per una corretta
informazione da parte del TG3 regionale. (Reiezione di
risoluzione)
Risoluzione Il Consiglio regionale
Visto il servizio trasmesso nell'edizione della notte di martedì
19 novembre 1996 del TG3 regionale, in merito al bilancio di
previsione della Regione per l'anno finanziario 1997 e per il
triennio 1997/1999, nel quale si dava per approvato il documento in
questione, nonostante che lo stesso fosse ancora oggetto di
discussione nell'aula consiliare, protrattasi fino alle ore 3.30
del giorno 20 novembre 1996 e conclusasi senza alcuna
approvazione;
Ritenuto come il comportamento tenuto dal TG3 regionale sia
scorretto e lesivo della dignità del Consiglio regionale, essendo
il compito primario del servizio pubblico radiotelevisivo dare
informazioni che siano rispettose della realtà;
Rilevata la scarsa professionalità del giornalista che ha
provveduto a diffondere la notizia infondata dell'approvazione del
bilancio e, con prassi quanto meno discutibile, alla messa in onda
di una intervista al Presidente della Giunta regionale registrata
antecedentemente alla discussione delle leggi in oggetto e dei loro
allegati;
tutto ciò premesso
Esprime
la più ferma condanna nei confronti del comportamento tenuto dal
TG3 regionale, che ha deliberatamente diffuso notizie false e
lesive della dignità di questa Istituzione;
Impegna
la Presidenza del Consiglio regionale a trasmettere alla RAI
Radiotelevisione Italiana - Sede regionale per la Valle d'Aosta la
presente risoluzione e a prendere nel futuro ogni provvedimento
atto a tutelare la corretta informazione nei confronti dei lavori
del Consiglio regionale e dei suoi organi.
Presidente Ha chiesto la parola il Consigliere Linty.
Linty (LNPIAP) Questa risoluzione è scaturita dai fatti che sono
accaduti ieri sera, quindi della falsa informazione data da parte
del TG3 regionale, quindi dal servizio pubblico, in merito al
bilancio di previsione.
Guardando quella specie di blob che è stato fatto stasera alle
19,30, dove sono stati intervistati alcuni giornalisti della carta
stampata e non, e dove sono emerse situazioni anche ridicole se
vogliamo, dovute alla stanchezza e a certi momenti di poca
attenzione che potevano essere comprensibili - se volete vi faccio
degli esempi, ma preferirei non farli -, ho visto che c'è stata una
marcia indietro da parte del cronista che aveva curato il lancio
della notizia ieri sera, che sostanzialmente diceva questo: in
tutta questa confusione ci siamo sbagliati anche noi, abbiamo
mandato in onda questa notizia.
Devo dire che di confusione ne ho vista molto poca sul dibattito
consiliare, ma sembrava quasi che fosse colpa del dibattito
consiliare il fatto che è stata data una notizia sbagliata. E sono
stato colpito molto anche da alcune affermazioni rilasciate dai
giornalisti in merito alla discussione del bilancio, dicendo che
non c'era nulla di politico in quello che si stava dicendo, che era
un dibattito sbiadito.
Mi dispiace che non ci sia nessuno dei giornalisti perché avrei
voluto dire che a questo Consiglio piace fare dibattiti politici
dall'una alle tre e trenta di notte, poi se i giornalisti non ci
sono non è colpa nostra.
Una sorta di percezione che personalmente sto rilevando
ultimamente sugli organi di informazione, anche carta stampata, è
che si tende sempre a parlare del Consiglio regionale come di un
Consiglio inconcludente, come di un Consiglio sbiadito; ci sono
parecchi settimanali che sovente parlano dell'inattività dei
consiglieri e cose del genere, mentre io credo che ultimamente il
Consiglio abbia trattato argomenti anche di un certo rilievo e che
questa disinformazione o non corretta informazione leda
l'istituzione alla quale apparteniamo e alla quale appartengono
tutti i Valdostani.
Il fatto che si è verificato ieri sera, che è quello che ha
generato quest'istanza che presentiamo alla vostra attenzione, ha
la sua gravità per una ragione molto semplice: il fatto in sé è
sintomo di scarsa professionalità, non voglio credere che sia una
sbadataggine perché non si parlava di una legge di finanziamento di
100 milioni, si parlava di un documento contabile che di miliardi
ne "cubava" più di 2000, e dal quale vengono fuori le linee
programmatiche di un anno di pubblica amministrazione. Tutti noi
conveniamo sull'importanza di quel documento e quello che è
accaduto dimostra che era importante solo per noi e non per i
giornalisti o il giornalista in questione.
Non solo, il TG3 delle 14,00 apriva con il titolo in participio
passato: "Approvato il bilancio regionale", mentre a quell'ora non
lo avevamo ancora approvato. Credo che sia necessario da parte di
questo Consiglio prendere una posizione, incaricare la Presidenza
del Consiglio di comunicare alla sede regionale della RAI questa
nostra presa di posizione e soprattutto tutelare in futuro, per
evitare di ripresentare risoluzioni analoghe, la figura
istituzionale del Consiglio regionale.
Presidente Ha chiesto la parola il Consigliere Chiarello.
Chiarello (RC) Non ho sottoscritto questa risoluzione perché
ritengo che possiamo dire qualsiasi cosa ai giornalisti, ma di
fatto sul giornale scrivono loro e dicono quello che vogliono.
Come avevo detto anche per altre risoluzioni che sono fuori
luogo, sono convinto che quello che abbiamo fatto ieri sera, le
domande che abbiamo posto agli Assessori, erano parte del nostro
lavoro. Vedo che i giornalisti, che ci hanno criticato dicendo che
non lavoriamo, ieri sera non c'erano, oggi non ci sono; è vero,
forse sono meno pagati di noi, o forse lo sono di più, non lo so,
non ho mai pensato di fare i rilievi che hanno fatto loro a noi,
cioè che siamo ben pagati e che lavoriamo poco.
Come dicevo anche per altre risoluzioni, sono contrario a dare
più corda a questa gente, però devo dire che è vergognoso che anche
oggi, come ha detto Linty, i non udenti abbiano letto che il
bilancio era stato approvato oggi alle 14,00 mentre poi nella
spiegazione c'è stato un chiarimento.
Quindi, dopo aver sbagliato ieri sera, hanno fatto ancora
confusione stamani, ma non erano stanchi come noi che forse avevamo
qui dei contegni che non erano del tutto regolari, però essendo
andati a dormire dopo le tre e mezzo qualche giustificazione
l'avevamo. Loro non hanno neanche quella.
Secondo me la migliore soddisfazione è lasciarli perdere; pian
piano a forza di raccontare balle, la gente li giudica.
Presidente Vorrei ricordare al Consigliere Chiarello che i
giornalisti sono regolamentati da un contratto di lavoro, mentre i
consiglieri sono regolamentati dall'elettorato.
Ha chiesto la parola il Consigliere Florio.
Florio (VA) Vorrei proporre alcune modificazioni al testo della
risoluzione. Leggo di seguito quello che diventerebbe il nuovo
testo perché mi sembra ci siano riportati apprezzamenti e
valutazioni che è meglio sintetizzare anche per rendere forse il
testo più pregnante:
Risoluzione
Preso atto che i servizi trasmessi dal TG3 regionale in merito
al bilancio di previsione della Regione per l'anno finanziario 1997
e per il triennio 1997/1999, hanno dato più volte per approvato il
documento in questione, nonostante che lo stesso fosse ancora
oggetto di discussione nell'aula consiliare.
Ritenuto come il comportamento tenuto dal TG3 regionale sia
scorretto, essendo compito primario del servizio pubblico
radiotelevisivo dare informazioni rispettose della realtà;
Rilevato che l'episodio dimostra scarsa professionalità;
Tutto ciò premesso
Esprime
la più ferma condanna nei confronti del comportamento tenuto dal
TG3 regionale, che ha diffuso notizie distorte ed imprecise;
Impegna
la Presidenza del Consiglio regionale a trasmettere alla RAI
Radiotelevisione Italiana - Sede regionale per la Valle d'Aosta la
presente risoluzione e a prendere nel futuro ogni provvedimento
atto a tutelare la corretta informazione nei confronti dei lavori
del Consiglio regionale e dei suoi organi.
Presidente Invito il Consigliere Florio a presentare alla
Presidenza per iscritto la formulazione del nuovo testo. Ha chiesto
la parola il Consigliere Perrin Joseph César.
Perrin G.C. (UV) Nous nous rendons compte que l'épisode n'est
pas des plus édifiants, la RAI a quand même fait amende de sa
distraction, nous croyons que le problème de la RAI doive être
envisagé non sur un seul épisode mais dans son ensemble et donc
nous déclarons notre abstention sur cette résolution.
Je crois que le service public de radiotélévision en Vallée
d'Aoste mériterait un débat à l'intérieur de cette salle, non sur
un épisode mais dans tout l'ensemble, dans ce que nous devrions
prétendre en tel que service public de la RAI même.
Presidente Ha chiesto la parola il Consigliere Marguerettaz.
Marguerettaz (PpVA) Da un episodio vorrei ricavare una
riflessione, senza tediarvi troppo.
Abbiamo avuto modo a più riprese in questo Consiglio di
interessarci, di discutere e di prendere posizione su altri poteri
costituiti quale quello giudiziario. Qui ci troviamo di fronte ad
un potere non costituito, ma indubbiamente di fronte ad un potere,
il famoso quarto potere veniva definito quello dell'informazione,
in particolare televisiva. Se così viene definito, è perché
quest'istituzione deve stare attenta anche al servizio
dell'informazione.
Abbiamo giudicato la volta scorsa, attraverso un dibattito,
un'azione che abbiamo ritenuto lesiva nei confronti di questo
Consiglio e dei Valdostani; quest'episodio di questo quarto potere
l'ho ritenuto estremamente lesivo in particolare nei confronti
dell'opposizione di questo Consiglio perché è stata una faticaccia
per tutti, è stata una faticaccia per l'opposizione che ha dovuto
intervenire, dato anche il suo scarso numero, singolarmente a più
riprese.
Quando poi ti trovi dentro una fatica e ti vengono portate
queste notizie, davvero il morale ti va sotto i piedi, come suol
dirsi.
L'altra volta dicemmo che non era sufficiente l'ammenda che
l'altro potere, quello costituito, aveva fatto dopo aver
pronunciato quella frase incriminata. Ripeto, anche lì fu una frase
che venne incriminata.
Si valutò che quell'ammenda, che consisteva nel chiedere scusa
perché quella frase fu detta da quel magistrato per una sua
inclinazione caratteriale, non fosse adeguata, tanto che si ritenne
opportuno prendere una posizione. Oggi il collega Perrin dice che
qui è stata fatta un'ammenda. Io non ho visto l'ammenda che è stata
fatta, mi è stato riferito però il tenore di questo servizio, e se
mi è stato riferito esattamente mi sento doppiamente offeso perché
il messaggio che passava da questa presunta ammenda era quello che
l'errore del giornalista era causato da un clima pressoché incivile
che regnava in quest'aula.
Il messaggio che i Valdostani hanno recepito questa sera era di
questo genere: ci siamo sbagliati, ma guardate perché ci siamo
sbagliati, ed è stato trasmesso un servizio pretestuosamente
ironico in un passaggio che a mio avviso, io che in genere sono
abbastanza conosciuto per essere uno a cui piace ridere e
scherzare, in questa fase non doveva avere proprio nulla di
ironico.
Avrei preferito un'ammenda del quarto potere, senza dire della
persona perché non mi interessa, simile a quella che ha fatto il
precedente caso, dicendo: scusateci, ci siamo sbagliati. Allora mi
sarei sentito in questo caso ampiamente giustificato perché tutti
possiamo sbagliare; ma vedere un'ulteriore difesa di una
professionalità che non è esistita mi ha fatto doppiamente
male.
Mi dispiace dell'astensione dell'Union Valdôtaine su questa cosa
anche perché questo documento a mio avviso era necessario fosse
votato da tutto il Consiglio, perché abbiamo vissuto tutte queste
24 ore insieme facendo un lavoro serio, smontato, perché è stato
smontato agli occhi dei Valdostani, attraverso una notizia
sbagliata prima e un servizio più sciocco poi.
Spero che questa risoluzione riscatti, anche perché i contenuti
sono minimi, queste due brutte pagine di un servizio pubblico qual
è la RAI.
Presidente Ha chiesto la parola il Consigliere Ferraris.
Ferraris (GV-PDS-SV) Intervengo per dire che anch'io sono
perplesso rispetto a questa cosa, nel senso che da una parte il
fatto di non dare informazioni corrette è una cosa che si commenta
da sola, dall'altra credo che un Consiglio regionale abbia compiti
ben diversi e più importanti che stare a seguire le cronache che i
vari telegiornali ci propinano, quindi dare a questa cosa un
rilievo quale deriva da un pronunciamento del Consiglio
regionale.
Dicevo sono combattuto rispetto alla cosa, però nella sostanza,
visto che avevamo preso una posizione rispetto alla vicenda che ora
ricordava Marguerettaz, dicendo che erano altri i compiti di questo
Consiglio, propenderei per un'astensione rispetto al documento,
tenuto conto anche del fatto che il dibattito che c'è stato stasera
- è vero che c'è un giornalista solo, ma sicuramente si premurerà
di farlo sapere agli altri - è più che sufficiente per commentare
il comportamento di chi ha trasmesso notizie in un certo modo.
Ritengo anche che non sia giusto caricare più di tanto la
questione anche perché rischiamo di dare l'impressione di essere un
Consiglio regionale estremamente dipendente dai media. Mi rendo
conto dell'importanza della comunicazione nella nostra società,
però credo che il dibattito che è stato fatto adesso, l'opinione
che è stata espressa dai vari gruppi politici sia sufficiente.
Credo che il fatto in sé non meriti una nostra risoluzione.
Con questo, se la risoluzione sarà mantenuta, ci sarà un voto di
astensione del nostro Gruppo. Per una volta sono d'accordo con
Chiarello, che non spesso è d'accordo con me.
Presidente La risoluzione è stata distribuita a tutti i
consiglieri sulla base delle proposte modificative illustrate dal
Consigliere Florio. Ci sono altri che intendono intervenire? Ha
chiesto la parola il Consigliere Linty.
Linty (LNPIAP) Solo per dire che il fatto di astenersi o
comunque respingere questa risoluzione è un fatto che denota una
certa gravità di atteggiamenti. Ciò che è avvenuto ieri sera non
colpisce solo una forza politica o solo uno o due consiglieri, ma
c'è stata ieri una distorsione completa in merito ai lavori che il
Consiglio stava portando avanti su un atto contabile così
importante qual è il bilancio di previsione.
Qui non ci troviamo a prendere posizioni su questioni di
magistratura, su questioni legali, su questioni di pene di morte;
se non interessa al Consiglio una cosa del genere, mi chiedo io
cosa gli deve interessare? Cioè se non interessa al Consiglio il
fatto che il servizio radiotelevisivo pubblico abbia trasmesso
delle notizie non veritiere, se questo non preoccupa il Consiglio,
non facciamo altro che prendere atto di questo sentimento comune
che c'è da parte di alcuni consiglieri.
Giustamente il collega Marguerettaz mi fa notare che sarebbe
stato come se stasera alle 19,30 il TG3 avesse detto: non è stato
ancora approvato il bilancio di previsione.
Sicuramente chi oggi si astiene o respinge questa risoluzione,
avrebbe cambiato idea.
Presidente Ha chiesto la parola il Consigliere Chiarello.
Chiarello (RC) Ho già detto che mi astenevo, però permettetemi
di dire che solo quando qualche potere attacca... cioè sui giudici
l'Union compatta doveva votarla, adesso questa non la vota. Allora
quando qualcuno negli angoli parla di coerenza, voglio vedere come
si comporta adesso.
Presidente Pongo in votazione la risoluzione nel testo così
emendato:
Risoluzione Preso atto che il TGR Valle d'Aosta, in merito al
bilancio di previsione della Regione per l'anno finanziario 1997 e
per il triennio 1997/1999, ha dato più volte per approvato il
documento in questione, nonostante che lo stesso fosse ancora
oggetto di discussione nell'aula consiliare.
Ritenuto come il comportamento tenuto dal TGR Valle d'Aosta sia
scorretto, essendo compito primario del servizio pubblico
radiotelevisivo dare informazioni rispettose della realtà;
Rilevato come l'episodio denoti scarsa professionalità;
Esprime
la più ferma condanna nei confronti del comportamento tenuto dal
TGR Valle d'Aosta, che ha diffuso notizie distorte ed
imprecise;
Invita
il Presidente della Giunta regionale ad avere una maggiore
cautela nei rapporti con gli organi di informazione;
Impegna
la Presidenza del Consiglio regionale a trasmettere alla RAI
Radiotelevisione Italiana - Sede regionale per la Valle d'Aosta la
presente risoluzione e a prendere nel futuro ogni provvedimento
atto a tutelare la corretta informazione nei confronti dei lavori
del Consiglio regionale e dei suoi organi.
Presenti: 25
Votanti e favorevoli: 8
Astenuti: 17 (Agnesod, Aloisi, Bionaz, Borre, Chenuil,
Chiarello, Ferraris, Lavoyer, Mafrica, Perrin Carlo, Perrin G.C.,
Perron, Piccolo, Rini, Vallet, Vicquéry e Viérin D.)
Il Consiglio non approva
Presidente Avendo esaurito i punti all'ordine del giorno,
dichiaro chiusa la seduta.
La seduta è tolta.
L'adunanza termina alle ore 22,35.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK