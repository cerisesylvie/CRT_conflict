Consiglio Regionale della Valle d'Aosta - Oggetto del Consiglio n. 1268 del 11 aprile 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1268 del 11 aprile 1985 - Resoconto
OGGETTO N. 1268/VIII - RITIRO DELLA MOZIONE CONCERNENTE:
"ACCORGIMENTI PER PROTEGGERE IL TRANSITO DEI CICLISTI SULLA
SUPERSTRADA AOSTA-COURMAYEUR".
PRESIDENTE:
Do lettura della mozione presentata dal
Consigliere Riccarand:
MOZIONE
RICORDATO
che nei giorni scorsi un ciclista che
transitava in una delle gallerie della Strada Statale n. 26 da
Aosta a Courmayeur è stato travolto da una automobile ed
ucciso;
SOTTOLINEATO
che si tratta dell'ennesimo incidente
mortale che colpisce i ciclisti lungo le gallerie della
superstrada;
RILEVATO
che è indispensabile adottare alcuni
accorgimenti per rendere agibile anche ai ciclisti la superstrada
Aosta-Courmayeur e per evitare che ogni ingresso in galleria
continui a rappresentare un rischio mortale;
il Consiglio regionale della Valle d'Aosta
IMPEGNA
la Giunta regionale:
1) ad intervenire presso l'ANAS per:
a)
ripristinare l'agibilità, riservandola ai ciclisti, dei
vecchi tratti di strada statale che permettono di evitare
l'ingresso in galleria;
b)
realizzare all'interno delle gallerie una piccola corsia
per ciclisti adeguatamente protetta e separata dal resto del
traffico con guardrails;
2) a riferire al Consiglio regionale, sui risultati
raggiunti, entro 30 giorni.
PRESIDENTE:
Ha chiesto la parola il Consigliere
Riccarand; ne ha facoltà.
RICCARAND (N.S.):
Si tratta di una questione estremamente
semplice che non richiede una grande illustrazione. Il problema è
di garantire la praticabilità, anche per i ciclisti, della strada
Statale n. 26 da Aosta a Courmayeur, evitando che ogni volta che
entrano in una galleria rischino di fatto la vita. Nella mozione
viene citato l'episodio recente di un ciclista travolto e ucciso da
un'auto in una galleria della statale, ma non è il primo episodio:
già in passato si erano verificati casi analoghi. Si tratta di
rimuovere questo rischio estremamente grave e soprattutto, pur
riguardando una minoranza di utenti, inaccettabile.
Le soluzioni possibili sono due: una riguarda la possibilità di
creare all'interno delle gallerie una piccola corsia separata e
protetta con guardrails, in modo che i ciclisti possano transitare
in galleria senza il rischio di essere investiti da altri
automezzi; l'altra è quella di mantenere l'agibilità dei percorsi
alternativi costituiti dalla vecchia strada statale, prima che
fossero costruite le gallerie. Si tratta quindi di accorgimenti
relativamente semplici e non eccessivamente onerosi, ma ciò non
toglie che possano contribuire a proteggere qualche vita umana. La
mozione chiede che vengano messi in atto questi accorgimenti
attraverso una serie di contatti con l'ANAS e con l'impegno della
Giunta regionale a voler riferire, entro trenta giorni, al
Consiglio sui risultati raggiunti nelle trattative con l'ANAS.
PRESIDENTE:
Ha chiesto la parola l'Assessore ai Lavori
Pubblici Fosson; ne ha facoltà.
FOSSON (D.C.):
Il problema sollevato dal Consigliere
Riccarand è reale. Agli atti dell'Assessorato ai Lavori Pubblici ho
trovato una lettera del 1982 in cui un cicloturista scriveva
all'allora Assessore ai Lavori Pubblici facendo le stesse
valutazioni che fa oggi il Consigliere Riccarand.
Prima ancora che venisse presentata la mozione ho preso
informali contatti con l'ANAS che ritiene di non poter far altro,
al momento, che potenziare l'illuminazione. Sostengo i punti a) e
b) della mozione del Consigliere Riccarand che chiedono il
ripristino dell'agibilità, riservandola ai ciclisti, dei vecchi
tratti di strada statale. Questo è fattibile, però non risolve il
problema anzi rischia di aggravarlo perché, salendo, la strada
dismessa dall'Anas è sulla destra, quindi per i ciclisti che
salgono il problema è risolto appieno ma per i ciclisti che
scendono c'è l'attraversamento della strada statale con dei rischi
paragonabili forse al passaggio in galleria. La mozione chiede
ancora la creazione di una apposita corsia all'interno della
galleria, ma questa è una soluzione non praticabile a meno che non
si allarghi la galleria con costi spropositati, creando una corsia
apposita per i ciclisti e riducendo la sezione di passaggio.
Pregherei il Consigliere Riccarand, se possibile, di trasformare
questa mozione in raccomandazione, in quanto sicuramente la Giunta
regionale ed io personalmente terremo presente il problema
continuando i rapporti con l'ANAS. Se la costruzione
dell'autostrada avverrà in tempi brevi ci potrà essere una
soluzione per i ciclisti, nel senso che il transito sulla Statale e
nelle gallerie diminuirà tanto da rendere agibile e piacevole il
transito anche ai ciclisti.
PRESIDENTE:
Ha chiesto la parola il Consigliere
Riccarand; ne ha facoltà.
RICCARAND (N.S.):
Non sono soddisfatto della risposta
dell'Assessore Fosson perché non credo che non si possa fare altro
che aumentare l'illuminazione. Il ripristino dell'agibilità delle
strade dismesse servirebbe soltanto ai ciclisti e sarebbe già un
problema risolto per quelli che salgono verso l'alta Valle.
Dall'altra parte, sul lato in discesa, si potrebbe invece creare
una piccola corsia protetta da guardrails e non credo che ciò sia
impossibile. Posso ritirare la mozione ma solo se c'è un reale
impegno da parte dell'Assessore di lavorare in questa direzione. Se
invece l'impegno è quello di lasciare le cose come stanno, allora
non sono d'accordo.
PRESIDENTE:
Ha chiesto la parola l'Assessore ai Lavori
Pubblici Fosson; ne ha facoltà.
FOSSON (D.C.):
L'impegno è sicuro per quanto riguarda
l'aumento dell'illuminazione, perché è reale e fattibile. Sul resto
ci può essere l'impegno a tenere presente il problema per
risolverlo, ma non per dare una risposta immediata perché, come ho
già spiegato, i problemi sono di una certa complessità.
PRESIDENTE:
Ha chiesto la parola il Consigliere
Riccarand; ne ha facoltà.
RICCARAND (N.S.):
Ritiro la mozione ma mi riservo di
valutare quale sarà il seguito dell'iniziativa e di tornare
sull'argomento più avanti.
PRESIDENTE:
La mozione presentata dal Consigliere
Riccarand deve intendersi ritirata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK