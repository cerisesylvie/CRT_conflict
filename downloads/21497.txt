Consiglio Regionale della Valle d'Aosta - Oggetto del Consiglio n. 1282 del 20 aprile 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1282 del 20 aprile 2005 - Resoconto
OGGETTO N. 1282/XII - Accordo di programma Regione-Comune di
Aosta per riconversione aree industriali dismesse dalla Cogne
Acciai Speciali. (Interpellanza)
Interpellanza
Premesso che:
- recentemente l'amministrazione regionale e quella comunale
di Aosta hanno espresso l'esigenza di rivedere l'accordo di
Programma stipulato nel 1997 relativamente alla riconversione delle
aree industriali Cogne dismesse dall'omonima acciaieria;
- tra le varie problematiche emerse vi è la difficoltà,
nonostante gli oltre 500 mila euro spesi dal 2000 ad oggi da
Finaosta S.p.a. per promuovere in Italia e all'estero tale area, di
individuare aziende interessate a ivi trasferire la loro
attività;
- ad oggi solamente un'azienda valdostana impegnata nella
lavorazione del legno ha espresso interesse per collocarsi nel
cosiddetto Espace Aosta;
- l'Assessore all'Industria nel rispondere il 23 febbraio
scorso ad un'interpellanza del nostro gruppo aveva ribadito
l'esigenza di rivedere i contenuti dell'Accordo di Programma e
dichiarato che le strutture destinate a insediamenti produttivi
attualmente in costruzione - edificio "E" per mq 3.096 - e in
ristrutturazione - PAC per mq 22.000 - avrebbero potuto in parte
essere destinate ad esigenze inerenti nuovi spazi per la
formazione;
- con deliberazione n. 517 del 28 febbraio 2005 la Giunta ha
conferito a Finaosta S.p.a. l'incarico di provvedere per il tramite
di Valle d'Aosta Struttura S.r.l. alla progettazione definitiva -
stimata in € 252.000,00 - di un immobile di circa 4.000 mq - per un
costo di costruzione presunto di 4.400.000,00 Euro - da destinare
ad attività di formazione professionale, derogando l'originaria
destinazione a insediamenti produttivi prevista nel Masterplan
dell'area;
il sottoscritto Consigliere regionale
Interpella
il Presidente della Regione e l'Assessore delegato per
conoscere:
1. se non ritenga il contenuto della deliberazione 517
contraddittorio con quanto dichiarato in aula la settimana
precedente in risposta ad una nostra interpellanza;
2. quali sono, da chi sono state formulate e in quali modi e
tempi le esigenze poste alla base di tale deliberazione;
3. se non ritenga opportuno sospendere ogni ulteriore
intervento - rispetto a quelli già cantierati - nell'Espace Aosta
sino all'avvenuta revisione organica dell'accordo di programma del
1997 e del successivo Masterplan;
4. quali sono i motivi della triangolazione di tale incarico
tra l'Amministrazione regionale e due sue società
controllate.
F.to: Frassy
Presidente - La parola al Consigliere Frassy.
Frassy (CdL) - Con questa iniziativa ci occupiamo nuovamente
dell'opera di recupero e riconversione delle aree dismesse
dall'acciaieria. Nell'illustrare l'interpellanza mi corre l'obbligo
di richiamare una discussione che era stata fatta il 23 febbraio in
quest'aula, quando avevamo posto delle questioni in relazione alla
procedura di recupero e di costruzione di alcuni immobili, in
particolare dell'edificio "E" per 3.096 metri quadri e del "PAC"
per 22 mila metri quadri. In quella occasione avevamo espresso
perplessità sul fatto che, nonostante i lavori progredissero, vi
fosse un disinteresse nei confronti delle aziende e del mondo
imprenditoriale per insediarsi in quell'area e avevamo evidenziato
come tutto questo fosse presente nonostante dal 2000 ad oggi la
"Finaosta" avesse avuto un mandato preciso da parte della Regione
al fine di promuovere in Italia e all'estero la riutilizzazione di
quell'area. Lei ci aveva risposto il 23 febbraio dicendo che in
effetti la promozione non aveva ottenuto i risultati attesi e che
vi era solo un'azienda valdostana che si occupava di legnami
interessata a collocarsi in quell'area. Ci aveva anche detto che
non dovevamo preoccuparci più di tanto per due buoni motivi: uno
perché probabilmente con il progredire dei lavori ci sarebbe stato
un interessamento del mondo imprenditoriale alla luce di strutture
che andavano a crescere; l'altro perché in quegli edifici che
venivano ristrutturati - il "PAC" - o edificati "ex novo",
cosiddetto "edificio E", ci sarebbe stata la possibilità e la
volontà politica di andare a insediare attività di tipo formativo,
perciò aveva lasciato intendere che non vi era da preoccuparsi che
i lavori procedessero in assenza di soggetti interessati. A
distanza però di una settimana - dal 23 febbraio passiamo al 28
febbraio - in Giunta, su sua proposta, è stata approvata una
deliberazione con cui si va ad effettuare una serie di modifiche
sull'accordo di programma e il "masterplan" dell'"area Cogne". Le
modifiche consistono nel dare il via all'edificazione di altri 2
immobili, ma andando a cambiare le destinazioni finali previste dal
"masterplan", cioè non più immobili per insediamenti produttivi, ma
immobili destinati ad attività di formazione professionale. Sono
4.000 metri quadri per una previsione complessiva stimata tra
progettazione ed edificazione di quasi 5 milioni di euro.
La prima domanda che le poniamo con l'iniziativa è se non è
contraddittorio quanto lei ha risposto la settimana prima a una
nostra interpellanza rispetto a quello che lei ha fatto una
settimana dopo, portando la deliberazione n. 517 in Giunta. Abbiamo
letto con attenzione tale deliberazione, che è molto articolata e
puntigliosa nella ricostruzione di un iter amministrativo, ma da
altre parti è completamente carente dei presupposti politici e
sostanziali, perché se in quella deliberazione si fa una
ricostruzione dei vincoli e delle previsioni di "masterplan", si fa
un cenno abbastanza generico sulla necessità di arrivare a
costruire delle sedi idonee per l'attività di formazione
professionale. Ci domandiamo allora innanzitutto quando e da chi
sono state formulate queste richieste e con quali modi e quali
tempi esse sono state avanzate, perché lei converrà con noi,
Assessore, che la formazione, fino a prova del contrario, non viene
effettuata direttamente dall'Amministrazione regionale, ma viene
effettuata da organismi terzi da essa accreditati, ma che
mantengono un rapporto di terzietà rispetto all'Amministrazione,
anche se alcuni di questi organismi vedono delle partecipazioni
dell'amministrazione pubblica all'interno delle loro compagini
sociali.
Ci domandiamo poi se non sarebbe opportuno iniziare a
considerare con tempistiche diverse quella esigenza ribadita più
volte in quest'aula da lei, ma anche dal Sindaco di Aosta, cioè
l'esigenza di rivedere l'accordo di programma del 1997. Se ci
sembra di poter dire che vi è una convergenza fra le due
amministrazioni, al di là di una convergenza che accumula tutte le
forze politiche di maggioranza e di opposizione, sull'esigenza di
rivedere l'accordo di programma del 1997 e successivo "masterplan"
ci domandiamo se abbia ancora senso impegnare risorse e mandare
avanti nuovi progetti che diano realizzazione a quel "masterplan"
che è stato a più riprese sottolineato come superato dai fatti e
non più in grado di dare risposte attuali alle esigenze della città
e dell'economia valdostana.
L'ultima questione che poniamo nell'interpellanza è questa
strana triangolazione che si verifica con la deliberazione n. 517,
per cui viene conferito l'incarico a "Finaosta" di provvedere alla
progettazione, ma per il tramite di "Valle d'Aosta struttura".
Abbiamo già parlato stamani del ruolo di "Finaosta", che è
diventato il braccio operativo a 360 gradi di questa
Amministrazione e non capiamo se questo sia un segno di debolezza
dell'apparato burocratico o se sia un segno di debolezza politico o
quant'altro. In tal caso ci sembra paradossale che
l'Amministrazione regionale debba fare ricorso a questo tipo di
triangolazione, considerando soprattutto che sia "Finaosta", sia
"Valle d'Aosta struttura" sono sostanzialmente società non solo
partecipate, ma anche controllate dall'Amministrazione regionale.
Non capiamo allora per quale motivo non vi sia stato un affidamento
diretto a "Valle d'Aosta struttura", evitando tale intermediazione
che poi corre il rischio di "annacquare" le varie responsabilità
operative o anche solo le scelte decisionali che competono in
questo tipo di progettazione.
Queste le domande e le motivazioni che ci hanno portato a
formulare tali domande, auspichiamo che le risposte che l'Assessore
ci darà oggi non siano smentite fra una settimana da un altro atto
di Giunta.
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Per quanto riguarda le questioni poste,
avevo ricordato nella riunione del 23 febbraio - e sicuramente non
ho smentito con atti successivi quanto ho detto in questo Consiglio
- che vi è la necessità condivisa dall'Amministrazione comunale di
Aosta, e mi pare anche dal collega Frassy, di andare a una
ridiscussione dell'accordo di programma Regione-Comune, che è un
accordo risalente al 1997 in un contesto economico diverso, almeno
per quanto riguarda il settore industriale rispetto
all'attuale.
Ci siamo mossi con la deliberazione n. 517 all'interno
dell'attuale accordo di programma, nel senso che si dice che
nell'area "D2" è possibile insediare attività di servizio connesse
o collegate alle attività produttive e sicuramente fra queste
rientra la formazione professionale; questo è uno dei cardini della
riforma che è stata portata avanti dall'attuale Governo.
Il fatto di dotarsi di strutture rispetto alle quali sia
possibile fare degli interventi formativi sulle persone credo sia
un dato che anche questo possa essere condiviso, perché nella
riunione del 23.... si dice in una delle questioni poste:
"se
non ritenga il contenuto della deliberazione n. 517 contraddittorio
con quanto dichiarato in aula la settimana precedente in risposta a
una nostra interpellanza"
; direi proprio "no", nel senso che ho
parlato di quella che era la situazione allora dell'area "ex Cogne"
e non ho fatto riferimento, come si fa riferimento nella premessa
dell'interpellanza, al fatto che una parte degli edifici che sono
in fase di ristrutturazione avrebbero potuto essere utilizzati per
la formazione, perché, per quanto riguarda la formazione, questo è
un intervento che è congruo con l'area stessa e risponde ad
un'esigenza, che è quella per la quale si richiede la risposta al
punto n. 2:
"quali sono, da chi sono state formulate e in quali
modi e tempi le esigenze poste alla base di tale
deliberazione"
. La "cosa" a questo riguardo è molto semplice.
La "Finaosta", con nota del 28 ottobre 2004, ha comunicato alla
Regione che il proprio consiglio di amministrazione aveva espresso
parere favorevole in merito ad una richiesta di contributo avanzata
dalla società "Progetto formazione" per il finanziamento della
progettazione definitiva della sua nuova sede. La relazione redatta
dagli uffici della "Finaosta" in data 18 ottobre 2004 in merito
alla richiesta di "Progetto formazione" valuta favorevolmente
l'ipotesi di costruire un immobile di superficie di pavimento pari
a 4.000 metri quadri, con un costo stimato in 4,4 milioni di euro.
La Giunta regionale, con la deliberazione prima citata, ha comunque
ritenuto più opportuno finanziare integralmente la progettazione di
una struttura che possa soddisfare, direttamente o indirettamente,
anche il fabbisogno di altri soggetti formativi accreditati. Questa
quindi non sarà la sede di "Progetto formazione", ma dovrà essere
una sede di tutti quegli enti che a livello regionale abbiano
necessità di trovare una sede idonea, perché abbiamo attivato un
processo di accreditamento degli enti di formazione per l'utilizzo
del Fondo sociale europeo e uno dei problemi che abbiamo incontrato
con gli enti accreditati è quello di avere a disposizione dei
locali idonei soprattutto per quanto riguarda aule e laboratori.
Riteniamo quindi di fare un'operazione che non va incontro solo a
una società controllata da "Finaosta", ma anche alle esigenze di
altri enti.
Si chiede poi:
"se non ritenga opportuno sospendere ogni
ulteriore intervento - rispetto a quelli già cantierati -
nell'Espace Aosta sino all'avvenuta revisione organica dell'accordo
di programma del 1997 e del successivo Masterplan
"
, ho
già risposto nell'introduzione dicendo che questo tipo di
intervento è congruente con quanto disposto dall'accordo di
programma. D'altronde, come ricordavo prima, la necessità di
disporre di sedi idonee per svolgere attività di formazione
professionale è una necessità che abbiamo; d'altronde, il nostro è
un sistema formativo in Valle, così come nelle altre regioni, che
si basa sulla formazione che viene fatta all'interno
dell'istruzione e una formazione che viene fatta all'interno della
formazione professionale. Chiaramente è questo tipo di "canale" che
si intende affrontare, tenuto conto della necessità, che le sedi
formative nel settore della formazione professionale sono carenti.
Utilizziamo ancora le sedi di Chavonne, che non sono sedi nuove
visto che risalgono a stabilimenti dei primi del '900.
Nell'ultima questione posta si chiede:
"quali sono i motivi
della triangolazione..."
. Per quanto riguarda gli interventi
sull'area "Cogne", disponiamo di 2 leggi: la legge n. 4/1993, che
definisce gli interventi e le azioni relative alla riqualificazione
e al potenziamento delle attività produttive insediate in
quest'area, e la legge n. 17/1994, che all'articolo 1 stabilisce
che la Giunta è autorizzata a realizzare le linee di intervento
previste dalla legge regionale n. 4/1993 mediante apposite società
di capitale in gestione speciale, ai sensi dell'articolo 5 della
legge regionale n. 16/1982, istitutiva di "Finaosta"; quindi non
abbiamo fatto altro che utilizzare le disposizioni legislative
vigenti, come è stato fatto per altri interventi che si sono sempre
realizzati su detta area "Cogne".
Presidente - La parola al Consigliere Frassy.
Frassy (CdL) - Siamo completamente insoddisfatti della risposta
dell'Assessore. Capiamo che con tale risposta non ci potrà essere
un'ennesima interpellanza nella quale si farà riferimento a un atto
di Giunta, che smentisca questa risposta: non ci ha risposto! Non
ci ha risposto, Assessore, perché ha dato delle motivazioni che
sono la riformulazione dei nostri quesiti. Quando noi diciamo:
"se non ritenga opportuno sospendere gli interventi previsti
dall'accordo di programma del 1997 e dal successivo
Masterplan"
, non lo diciamo perché non sappiamo cosa dire, ma
lo diciamo sul presupposto che voi "in primis", che avete
responsabilità di governo insieme a chi in questo momento governa
il Comune di Aosta, avete detto una cosa importante, ovvero:
l'accordo di programma è insufficiente a soddisfare le esigenze
attuali. Non mi può rispondere allora dicendo che l'intervento è
congruente al "masterplan"; l'intervento sarà congruente al
"masterplan", ma la sua risposta non è congruente, perlomeno non lo
è alla domanda che le ho fatto!
Noi diciamo: "avete criticato il "masterplan", lo volete
rivedere? Sì. Allora perché continuate a realizzarne dei
pezzetti?". Non so cosa vogliate modificare, ma a più riprese, a
fronte di certe evidenze, avete dichiarato che va rivisto, senza
dire cosa va rivisto; ora io prendo atto che lei ha già delineato
le situazioni da rivedere rispetto alle situazioni da mantenere. Mi
consenta di dire che, se l'intervento è congruente, la risposta che
lei mi ha dato però è incongruente, perché avrebbe potuto dirmi
quanto meno che questa parte è una parte che va mantenuta, invece
lei mi dice che va realizzata perché è congruente; perciò la sua
risposta su questo punto è totalmente insoddisfacente. Magari
chiedo un supplemento di replica sulla risposta, perché mi rendo
conto che la sua risposta non l'ho percepita rispetto alle domande
fatte.
La triangolazione: conosciamo le leggi nn. 4/1993 e 17/1994, la
legge di "Finaosta", ma anche questa non è una risposta politica,
perché non vi è nessuna norma che obblighi la Giunta ad affidare a
"Valle d'Aosta struttura" certe opere, passando per "Finaosta"; la
vostra è piuttosto una valutazione politica o amministrativa che
avete fatto. Vi sono altri interventi che sono stati gestiti
direttamente da "Valle d'Aosta struttura" senza passare per il
tramite di "Finaosta", perciò anche su tale aspetto prendiamo atto
che la risposta non vi è stata e che vi è stato questo strano
intreccio.
Sul punto n. 2 mi dilungherò di più, perché è il punto centrale
dal punto di vista sostanziale rispetto ai passaggi amministrativi
delle altre 2 questioni, sulle quali lei non ha risposto, perché
penso che vada fatta chiarezza su quale futuro vogliamo dare a
quell'area. Eravamo partiti nel 1997, forse prima ancora scrivendo
quell'accordo di programma, che lì dovevano essere insediate una
serie di attività di tipo produttivo, innovativo, che non
inquinassero, che avessero un alto valore aggiunto dal punto di
vista produttivo... adesso voi dite che vi è il problema della
formazione, ma siamo sicuri che il problema della formazione possa
essere risolto in questo modo? Se costituiamo un'azione di
formazione gestita dalle strutture pubbliche, ammesso che sia
possibile, questa conclusione potrebbe essere sostenibile se non
condivisibile, ma noi oggi la formazione la stiamo facendo in un
regime che dovrebbe essere un regime di libero mercato; di
conseguenza, dovremmo accreditare le strutture che abbiano i
requisiti per essere accreditate per poter essere credibili nel
fare formazione. Dovrebbero perciò avere delle capacità di tipo
professionale a livello di docenza, di insegnamento, ma anche delle
strutture, invece apprendiamo che ancora una volta andiamo verso un
modello - e qui saranno contenti gli amici della "FED", che hanno
rivendicato una scelta di tipo socialista nel senso storico del
termine - che è quello di fare tutto pubblico; perciò accreditiamo
dei soggetti privati, che sono privati per finta, perché non hanno
nulla, nel senso che le strutture - aule, laboratori - sono
strutture pubbliche.
Diventa poi anche curioso capire quali saranno i meccanismi in
base ai quali si potrà ottenere o meno l'accreditamento, perché uno
degli elementi importanti dell'accreditamento, cioè avere delle
strutture, verrà superato per il fatto che l'Amministrazione
regionale costruisce un'enorme struttura - 4.000 metri quadri non
sono pochi - da mettere a disposizione dei soggetti che andranno a
fare formazione. Ci saranno poi problemi di locazione, problemi di
conduzione, tutti i soliti problemi legati alle locazioni,
prendiamo atto che vi è comunque la volontà di dare una veste di
tipo pubblicistico alla formazione. È ovviamente una valutazione
politica che non condividiamo, perché ritenevamo che ci potessero
essere altri strumenti per dare spazio alla formazione e
auspicavamo anzi che lo stesso "Progetto formazione", che è
indirettamente controllato dalla Regione Valle d'Aosta tramite
"Finaosta", potesse essere artefice di un qualcosa che venisse
costruito in proprietà. Ci sembra di capire che anche in questo
caso l'indirizzo sia quello di non consentire a nessuno di essere
proprietario di niente. Questa filosofia di stampo socialista
comunista perciò è lontana anni luce dalla nostra visione liberale,
dove l'imprenditore "in primis" è libero e proprietario dei mezzi
di produzione e così chi vuole fare formazione deve essere libero e
proprietario dei propri strumenti di formazione.
Avete deciso che l'area "Cogne" deve essere gestita in un regime
di diritto di superficie e, a distanza di 10 anni da quella idea
discutibile, vediamo quali sono i risultati: un deserto! Adesso
avete fatto la scelta di riconvertire quel deserto probabilmente in
un mare salato disseccato, perché fare della formazione dove non vi
è tessuto imprenditoriale ci sembra che sia come cercare di vendere
i ghiaccioli al polo nord: voi state mettendo in piedi i
presupposti per fare formazione in un contesto dove non esiste
tessuto imprenditoriale. Ci sembra paradossale, Assessore, che lei
ancora oggi dia risposte di questo tipo, non solo alle nostre
interpellanze, ma alle attese della comunità valdostana alla
riconversione di un'area molto importante.
In conclusione auspichiamo che questa revisione dell'accordo di
programma del 1997 possa essere oggetto di un confronto e di non
dover leggere una deliberazione di Giunta che prenda atto di non si
sa bene quali tipi di riflessioni, maturate fra una Giunta comunale
e la Giunta regionale. Auspicheremmo quanto meno che sulla
questione dell'area "Cogne" vi fosse, se non un dibattito in aula,
la possibilità di ascoltare gli indirizzi che la Giunta e la sua
maggioranza stanno vagliando per arrivare a modificare l'accordo
del 1997 e poter essere coinvolti in quel confronto - poi saranno i
numeri a decidere quello che dovrà passare e quello che dovrà
essere modificato - che sicuramente non patirà, ma anzi potrà solo
trarre beneficio da un maggior apporto di idee a tutte le
"latitudini" politiche.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK