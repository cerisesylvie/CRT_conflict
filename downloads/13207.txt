Consiglio Regionale della Valle d'Aosta - Oggetto del Consiglio n. 4184 del 15 febbraio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4184 del 15 febbraio 1993 - Resoconto
OGGETTO N. 4184/IX Predisposizione dei piani di vendita degli
alloggi di edilizia residenziale pubblica.
(Interpellanza)
Interpellanza La legge nazionale n. 412 del 30 dicembre 1991
concernente: "Disposizioni in materia di finanza pubblica" e più
segnatamente l'articolo 28 "Gestione degli alloggi di edilizia
residenziale pubblica", è stata approvata dal Parlamento italiano
da più di dodici mesi, e a tutt'oggi, né gli enti gestori né la
Giunta regionale hanno preso in considerazione la vendita degli
alloggi delle Case popolari.
Poiché i piani di cessione regionali e comunali devono essere
predisposti dai gestori degli immobili, i ricavi delle vendite
devono essere destinati alla costruzione di nuove case e alla
manutenzione di altre, come da direttive emanate dalla Regione.
Come sempre all'avanguardia si trova la Regione Emilia-Romagna
che avendo già predisposto vari piani di cessione e normative
legislative gli inquiline delle Case popolari si trovano già nella
possibilità di acquistare il loro alloggio.
Considerato, inoltre, che la legge prevede anche la salvaguardia
delle persone anziane e disabili,
i sottoscritti consiglieri regionali del Gruppo PCI-PDS,
interpellano
la Giunta e l'Assessore competente per sapere:
1) se la Presidenza dell'Istituto Autonomo delle Case Popolari
(IACP) ed i comuni interessati hanno già predisposto i piani di
vendita degli alloggi di edilizia residenziale pubblica;
2) se qualora i piani di cessione non fossero ancora stati
predisposti, come intendono risolvere il problema citato in
premessa.
F.to: Bajocco - Chenuil.
Presidente Ha chiesto la parola il Consigliere Bajocco.
Bajocco (PCI-PDS)
Ho presentato questa
interpellanza perché il problema in questione interessa diverse
centinaia di famiglie nella nostra Regione e spesso mi sento
chiedere da gente che abita nei vari quartieri realizzati con i
fondi per l'edilizia pubblica quando possono diventare di loro
proprietà le case del Comune, della Regione o dello IACP.
Sui giornali, ed in specie su "Il Sole-24 Ore" che ha seguito
con particolare attenzione il problema, si legge che in varie
Regioni d'Italia si sta lavorando al problema e città come Ravenna
e Ferrara, che si trovano in Emilia-Romagna, hanno già predisposto
vari piani per far diventare di proprietà privata le case degli
enti pubblici.
L'articolo 28 della legge nazionale n. 412 del 30 dicembre 1991
tratta della "Gestione degli alloggi di edilizia residenziale
pubblica" ed il suo comma quarto recita testualmente: "Hanno
diritto a presentare domanda di acquisto degli alloggi posti in
vendita coloro che alla data di entrata in vigore della presente
legge hanno in uso un alloggio a titolo di locazione da oltre un
decennio e che non siano in mora con il pagamento dei canoni e
delle spese".
Il quinto comma aggiunge: "La Regione approva i piani di
cessione degli alloggi predisposti dagli enti gestori nel rispetto
dei princìpi di cui al presente articolo, adottando contestualmente
le misure per la mobilità degli inquilini che non desiderano
acquistare gli alloggi posti in vendita e tutelando gli inquilini
ultrasessantacinquenni ed i portatori di handicap".
Poiché la Regione, i comuni e lo IACP sono proprietari di
centinaia di alloggi, ecco che con questa interpellanza chiedo alla
Giunta o all'Assessore competente cosa pensa di fare per risolvere
il problema.
La Regione deve predisporre i piani per le proprie case, così
come i comuni e lo IACP per le loro, ma è logico che dopo
l'Amministrazione regionale dovrà legiferare in materia.
Mi dispiace che manchino solo pochi mesi alle prossime elezioni,
ma, guarda caso, qui siedono diversi consiglieri della legislatura
precedente e sanno che in ogni campagna elettorale le varie forze
politiche, che magari in altri momenti sparano contro queste
tendenze, vanno alla ricerca di voti facendo promesse e mettendosi
in prima linea nel dire: "Noi vogliamo dare la casa in
riscatto...". Tutti infatti ricordano queste cose, nonché certe
leggi e certi manifesti.
Con questa interpellanza vorrei anche spazzare certi dubbi, onde
evitare che si dicesse che le case debbano essere svendute. Nessuno
ha mai chiesto o chiede questo. Le case devono essere vendute al
prezzo giusto.
Per quelli che non hanno possibilità, "mamma Regione" può
legiferare in materia, facendo in modo che, come c'è la legge n. 75
per i mutui, ci sia un'apposita legge anche per regolamentare gli
interventi in questa materia.
Come ha già fatto il Consigliere Riccarand, quando ha chiesto
alla Giunta: "Vorrei che questo problema fosse risolto prima della
fine di questa legislatura", anch'io mi rivolgo alla Giunta per
invitarla ad assumere le iniziative più opportune per risolvere
questo problema prima delle prossime elezioni regionali.
Presidente
Ha chiesto la parola l'Assessore ai
lavori pubblici, Vallet.
Vallet (UV) I consiglieri Bajocco e Chenuil pongono il dito su
un problema sicuramente scottante. In effetti l'articolo 28 della
legge 412, che prevede la possibilità di acquisizione degli alloggi
di edilizia residenziale pubblica, ha incontrato ed incontra ancora
notevolissime difficoltà di applicazione soprattutto in relazione
alla definizione dei criteri ed alla valutazione dei costi per la
stima del valore.
Anche laddove questo è stato fatto - se le mie informazioni sono
esatte, ciò è stato fatto solo nella Regione Emilia-Romagna - si
sono verificate notevolissime difficoltà proprio nella definizione
delle valutazioni.
Pertanto, per poter procedere in questa direzione è necessaria
una legge regionale che definisca i criteri, le modalità ed i
costi. In questo senso la Conferenza dei Presidenti delle Regioni
ha predisposto alcune modifiche da apportare all'articolo 28 della
legge 412, che sono state inserite nella legge-quadro per
l'edilizia residenziale che attualmente è in discussione al
Parlamento presso la Commissione Ambiente.
Quali sono le ragioni che hanno impedito di procedere alla
vendita del patrimonio? Innanzitutto l'elevato costo di vendita
degli alloggi, a seguito dell'applicazione dei nuovi estimi
catastali, ha sicuramente scoraggiato l'utenza dal chiederne
l'acquisizione. Non è poi da sottovalutare anche l'elevato costo
degli interessi per coloro che intendono eventualmente chiedere
mutui presso le banche.
Vi sono poi da annoverare le difficoltà connesse alla
predisposizione degli stessi piani di vendita, in quanto, per fare
un discorso organico, è necessario disporre di un'attenta
valutazione delle volontà degli inquilini per cercare di ridurre al
minimo le comproprietà o le proprietà miste pubblico-privato, che
creerebbero sicuramente delle difficoltà di gestione.
Credo poi che la
"conditio sine qua non"
per procedere in
questa direzione consista nell'avere ben chiaro che cosa fare,
quindi come reinvestire i soldi che verrebbero realizzati con la
vendita degli alloggi. Credo che questo sia il punto più dolente,
in quanto oggi non si riescono addirittura a spendere i soldi che
vengono messi a disposizione dalla 457, per la mancanza di aree
edificabili da destinare all'edilizia residenziale pubblica.
Per attivare questa procedura, nel mese di novembre la
Presidenza della Giunta aveva chiesto all'Istituto Autonomo Case
Popolari se erano stati predisposti gli appositi piani. La risposta
dello IACP, che mi sembra coerente con quanto ho detto in
precedenza, ha chiarito appunto che, prima di procedere alla
vendita, bisogna aver chiaro il quadro d'insieme della
situazione.
Molto sinceramente, non so se nei pochi mesi che avremo a
disposizione sarà possibile regolare tale questione, anche se
faremo certamente del nostro meglio.
Presidente
Ha chiesto la parola il Consigliere
Bajocco.
Bajocco (PCI-PDS)
Mi auguro che le ultime parole
dell'Assessore: "Faremo del nostro meglio", ci consentano di andare
piuttosto avanti. Poiché so che quando l'Assessore Vallet promette,
cerca di mantenere, mi auguro che la sua serietà e la sua
correttezza gli permettano di andare avanti.
L'Assessore diceva che prima bisognerebbe accertare la volontà
degli inquilini. Questo è importante, ma bisognerebbe che gli enti
di gestione provvedessero subito in merito, invece, a quanto mi
risulta, non è ancora stato fatto nulla..
È vero che l'Emilia-Romagna, che è sempre all'avanguardia in
tutto, attende la legge nazionale, ma è anche vero che essa ha già
predisposto tutto, tant'è che è già pronta ad investire subito in
altre case i soldi che ricaverà dalle vendite.
È letteralmente inutile che ogni quindici giorni leggiamo sui
giornali locali: "In Valle d'Aosta mancano 1000 alloggi... le case
non sono sufficienti... manca questo... manca quello...", perché
noi dobbiamo cominciare a lavorare sul territorio per trovare le
aree in cui investire questi soldi.
Non si venga più a dire che i comuni della cintura di Aosta non
cedono le aree, altrimenti, come Giunta, dovreste rivedere certe
posizioni. A volte vedo leggo delle delibere di requisizione di
alloggi di Aosta - se volete vi faccio anche i nomi di certe zone,
come, ad esempio, Via Liconi - in cui abitano cittadini di
Charvensod o di altri comuni della cintura. Certamente anche quelli
sono cittadini come noi ed è giusto dare una casa a chi è sul
lastrico, ma allora dobbiamo intervenire energicamente anche nei
confronti dei Sindaci di quei comuni in cui vi sono cittadini che
hanno bisogno di una casa.
Invito quindi l'Assessore a prendere a cuore questo problema ed
a lavorare per la sua soluzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK