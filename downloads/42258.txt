Consiglio Regionale della Valle d'Aosta - Oggetto del Consiglio n. 1171 del 20 dicembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1171 del 20 dicembre 2019 - Resoconto
OGGETTO N. 1171/XV - Razionalizzazione periodica delle
partecipazioni pubbliche ex articolo 20 D.lgs. 19 agosto 2016, n.
175. Individuazione delle partecipazioni da mantenere e da
razionalizzare e fissazione degli obiettivi specifici sul complesso
delle spese di funzionamento delle società controllate, ex articolo
19 del medesimo decreto.
Rini (Presidente) -
Punto n. 6 dell'ordine del giorno.
Per l'illustrazione, la parola al presidente Testolin.
Testolin (UV) -
Prima di procedere a una breve
illustrazione del documento, volevo sottolineare così come
richiesto dalla Conferenza dei Capigruppo che questo documento è un
atto dovuto, era indispensabile presentarlo oggi, altrimenti
l'Amministrazione, se non c'è l'approvazione di questo documento
entro il 31 di dicembre, potrebbe incorrere in situazioni che
potrebbero portare danno all'Amministrazione stessa. Il documento
di suo è un documento che è in itinere rispetto al documento della
razionalizzazione delle società partecipate applicato da quando è
previsto dal D.lgs. n. 175 (Testo unico in materia di società
partecipate a partecipazione pubblica) e va a identificare e a
valutare i percorsi delle società partecipate sulle quali si erano
prospettate già lo scorso anno una serie di iniziative: dalla
dismissione delle stesse alla razionalizzazione, a iniziative che
avrebbero dovuto caratterizzare il percorso di fusione piuttosto
che di incorporazione. All'interno di questo percorso c'è una presa
d'atto degli stati di fatto relativamente ad alcune iniziative di
razionalizzazione; viene poi declinato l'elenco delle società a
partecipazione regionale che vengono mantenute e all'interno di
questo percorso, vengono anche approvate le società che devono
essere dismesse. All'interno di queste evidenziamo delle società
con marginale partecipazione da parte degli Enti pubblici,
dall'Ente pubblico Regione o da parte di altre società partecipate,
che quindi costituiscono società di secondo livello, per elencarne
alcune, possiamo citare l'IPLA, l'Air Vallée, la Regional Airport,
la Banca di Credito Cooperativo detenuta dalla Cervino S.p.a., la
Cooperativa Forza Luce detenuta dalla Pila S.p.a., piuttosto che la
società dilettantistica Golf Club Cervino detenuta appunto dalla
Cervino S.p.a. e Maison Cly S.r.l. detenuta anche questa dalla
Cervino, per queste società si è optato per una loro dismissione,
nonostante quello che era un percorso di valutazione che doveva
essere analizzato tempo per tempo per valutarne le procedure di
dismissione da parte dei detentori.
Altre società - anche qua il percorso è in itinere - sono state
oggetto di azione di razionalizzazione, tra queste si sottolinea
l'accorpamento, la fusione che dovrà essere a breve ultimata tra
COUP (Complesso Ospedaliero Umberto Parini), partecipata
indirettamente al 100 percento per il tramite di Finaosta, assieme
alla NUV (Nuova Università Valdostana) partecipata anche questa
indirettamente al 100 percento per il tramite di Finaosta, che
dovranno vedere chiuso il percorso, così come ipotizzato nella
razionalizzazione presentata lo scorso dicembre. Per quanto
riguarda Servizi Previdenziali S.p.a., era stato ipotizzato un
percorso di incorporazione all'interno di Finaosta oppure in
alternativa verso una gestione tramite INVA, incorporazione in
INVA, e questo percorso è quello che verrà perseguito: i tempi di
approdo per questo tipo di percorso sono previsti nell'autunno del
2020, con una serie di valutazioni che impedivano l'incorporazione
della stessa all'interno di Finaosta e quindi in alternativa si
andava verso l'altra opportunità. Poi ancora Vallée d'Aoste
Structure partecipata al 100 percento indirettamente da parte di
Finaosta per la quale si è in fase di ultimazione del piano di
ristrutturazione previsto, ne abbiamo discusso già in quest'aula,
abbiamo sottolineato questo passaggio, ieri il 19 di dicembre sono
state presentate le linee guida, studiate dalla società che è stata
incaricata da Vda Structure stessa per il supporto alla
realizzazione del piano di ristrutturazione e lo stesso, appena
sarà consegnato ufficialmente, verrà presentato alla competente
Commissione. Questo per dire che nel tempo e all'interno di queste
deliberazioni consiliari vengono anche indicate le corrette
iniziative sia da parte del personale, sia da parte di quelli che
possono essere gli incrementi di spesa relativi alle società
partecipate, in modo che si possa delineare una gestione il più
possibile univoca di queste stesse società e si possa con
attenzione andare incontro, da una parte, alle regole di buona
gestione e, dall'altra, anche incontro alle necessità di società
che si trovano a confrontarsi quotidianamente con il mercato.
Credo sia un lavoro, dicevo prima, che dia contezza delle
decisioni assunte negli anni precedenti dando una prospettiva e
un'ultimazione dei percorsi a suo tempo ipotizzati, molti dei quali
si sono conclusi e altri sono in itinere, per poi rivedere alla
fine del prossimo 2020 quelle che saranno le situazioni in quel
momento.
Dalle ore 19:25 assume la Presidenza il vicepresidente
Distort
.
Distort (Presidente) -
Per la presentazione, è aperto il
dibattito in aula, ha chiesto la parola il collega Aggravi.
Aggravi (LEGA VDA) -
Solo alcune considerazioni su un
provvedimento particolarmente importante e ringrazio l'Assessore
per aver fatto le puntualizzazioni necessarie, perché spesso e
volentieri in quest'Aula arrivano dei provvedimenti che -
perdonatemi il termine - si sottovalutano soprattutto nelle
tempistiche e nell'importanza di approvazione. Vorrei rendere
edotta l'Aula del voto che andremo a esprimere come gruppo Lega
Valle d'Aosta, che abbiamo espresso anche in Commissione. Si tratta
non tanto di un voto di astensione sul merito di parti del
documento, ma su alcuni passaggi che vorrei esplicitare, perché
effettivamente se noi andiamo a vedere le scelte principali - e
parliamo di Vallée d'Aoste Structure, e parliamo della fusione da
NUV e COUP, e parliamo del percorso di razionalizzazione di Servizi
Previdenziali della Valle d'Aosta -, erano scelte che erano già
state predisposte nel piano dell'anno scorso che molto modestamente
avevamo costruito noi, questo che ci si aspettava nel corso
dell'anno e quindi la scelta è un po' il
compte-rendu
di
quello che è avvenuto nell'anno, era quello che ci era stato
prospettato con la nascita di questo nuovo Governo, ovvero un
percorso rapido e soprattutto con scelte amministrative forti e
decise, anche perché chi c'era prima... ci è stato detto, poi chi
lo ha detto oggi non è più qui tra noi a livello di seduta, poi è
ancora tra noi e gli auguro lunga vita... era quello di essere
appunto "più bravi".
Quello su cui ci siamo trovati e che in Commissione ho già
espresso è il fatto che, a parte la richiesta di approfondimenti,
di documentazione ulteriore, che, al di là di tutto, rinnoverò
perché a oggi non l'ho ricevuta, soprattutto su VdA Structure,
sulla fusione... e sulla fusione tra NUV e COUP, dove, tra l'altro,
a onore della cronaca, abbiamo poi appreso e visto nel piano che si
è scelto per... avete cambiato un sacco di volte opinione... il
Cda, se non erro, visto che sulla
governance
c'era
l'Amministratore unico...
Voce fuori microfono.
... ecco, un AU, che portano bene... per quanto riguarda la
nomina di un AU e sul percorso e soprattutto delle tempistiche più
certe.
Il voto, ripeto, non è un voto di merito su scelte che non
condividiamo, perché sono scelte che avevamo già tracciato noi,
quello che però riteniamo opportuno puntualizzare sono le
tempistiche, il fatto che comunque è passato un anno, chiudendo un
percorso amministrativo non vediamo delle grandi novità. Su Vallée
d'Aoste Structure io apro un capitolo di incertezza, perché
comunque ci si aspettava tra ordini del giorno, mozioni, promesse e
quant'altro una maggiore condivisione in sede di Commissione. È
avvenuto qualcosina ma davvero qualcosina in sede di bilancio e di
presentazione di questo atto che sicuramente non ha permesso quella
condivisione necessaria sul futuro di un
asset
molto
importante della nostra Regione che potrebbe essere un volano
maggiore per l'economia regionale ma che invece è stato, vedendo
anche i risultati dei bilanci... è un mondo che è cambiato, il vero
problema di questa società - io continuo a dirlo ma sono abituato a
predicare nel deserto - in realtà è il fatto che il mondo è
cambiato, la normativa è cambiata e non si è stati bravi ad
aggiornare il suo modello di organizzazione, di gestione e
controllo alla realtà dei fatti.
Per quanto riguarda la fusione di NUV e COUP, la documentazione
ulteriore che era stata chiesta, voleva rendere edotti i Commissari
ma tutti i Consiglieri del percorso individuato, perché si sa che
sono due società che gestiscono due cantieri differenti, ma che
hanno sostanzialmente degli obiettivi comuni, si volevano capire:
tempistiche, modalità e soprattutto come questa fusione si sarebbe
fatta, in modo tale da avere maggiore contezza.
Su Servizi Previdenziali l'avevo già detto forse che mi sembrava
un po' tautologico parlare di accorpamento in Finaosta, in quanto
Finaosta è una società finanziaria iscritta all'Albo degli
intermediari finanziari vigilato dalla Banca d'Italia, non può
gestire le attività di Servizi Previdenziali, si è scelta la strada
di INVA, se non è zuppa è pan bagnato.
Questo per dire che il voto che esprimeremo è di astensione e
poi speriamo che, quando ci sarà un nuovo Governo che non
inaugurerà un nuovo percorso amministrativo ma un vero percorso
amministrativo, potremo fare delle scelte più forti e che
porteranno all'efficienza del nostro sistema delle partecipate.
Presidente -
Siamo in discussione generale, c'è qualcuno
che chiede la parola per intervenire? In assenza di interventi,
chiudo la discussione generale. La parola per la replica
all'assessore Testolin.
Testolin (UV) -
Solo per due considerazioni: nel
ringraziare comunque il collega Aggravi per aver esplicitato il
motivo dell'astensione, ci tenevo solo a sottolineare, come ho già
fatto in apertura, che questo è un lavoro che ha delle regole,
quindi segue un percorso che, per quanto ci concerne, è un percorso
in itinere ed è consequenziale alle scelte che sono state assunte
negli anni e si sono cercate di portare avanti con delle difficoltà
amministrative. Questo serve per segnalare come molte volte
l'Amministrazione abbia dei tempi che non sono concepibili,
purtroppo, in un sistema che appartiene di più a qualcuno qua
dentro e che è quello privatistico, dove dalla decisione alla
realizzazione del meccanismo, o dell'idea il tempo che intercorre è
assolutamente più breve.
In questo senso... e non vuole essere una giustificazione ma ne
è stato buon testimone anche il collega Aggravi a suo tempo nella
costituzione quando si sono iniziati dei percorsi, che poi sono
stati portati avanti con tutte le situazioni che si sono succedute,
con le difficoltà del caso... ma per dire che, rapportando questa
situazione di tempistica che si allunga perché ci si trova a dover
seguire delle procedure di un certo tipo, a dare degli incarichi
che necessitano di tempistiche, ad aspettare che ci siano le
approvazioni, quello che si pensa di poter riuscire a fare in un
mese o due, poi ci si trova a farlo magari in 5-6-7 mesi, non dando
quel segnale di efficienza e di efficacia, anche se poi qualcosa in
realtà va molto spedito e rispetta assolutamente i tempi. Questo
per dire, riportandoci al discorso che abbiamo avuto modo di
affrontare in precedenza, rapportiamolo a un bilancio della
Regione, dove già nella
routine
quotidiana, già
nell'approvazione di un documento che è un documento
programmatorio, senza il quale non si può dar corso a tutta una
serie di iniziative, che se dovesse bloccarsi anche l'aspetto
meramente amministrativo, credo che andrebbe veramente al di là di
considerazioni personali, più tecniche, meno tecniche che ognuno di
noi può avere in mente o prefigurarsi per quello che potrebbe
essere lo scenario, ecco, queste sarebbero le condizioni di
difficoltà nell'andare avanti nel quotidiano, nel dare quelle
risposte che poi sottostanno a tutta una serie di passaggi che
giustamente l'Amministrazione e le sue strutture devono rispettare.
Questo sarebbe l'effetto devastante amplificato di una situazione
che non abbiamo intenzione di creare o di peggiorare rispetto a
quello che è già ad approvare un bilancio al 27 o al 28 di
dicembre.
Presidente -
Per dichiarazione di voto, la parola al
collega Aggravi.
Aggravi (LEGA VDA) -
Una dichiarazione di voto che
rinnovo di astensione e una battuta: è verissimo, i tempi
privatistici sono spesso più brucianti e rapidi, anche perché il
tempo è denaro e quindi nell'ambito privato questo lo dimostra,
però, come lei ben sa, Assessore, Presidente, i tempi
amministrativi, se non quelli comandati dalla regolamentazione,
spesso e volentieri sono stati anche più brucianti dei tempi
privatistici in alcune situazioni. Cela dépend toujours de la
mesure, quindi solo per essere chiari, completi e chiudere questa
giornata.
Presidente -
Siamo nello spazio dedicato alle
dichiarazioni di voto, richieste di intervento per dichiarazioni di
voto? Cedo il posto alla Presidente.
Dalle ore 19:38 riassume la Presidenza la presidente
Rini.
Rini
(
Presidente) -
Possiamo procedere alla
votazione se non ci sono altre richieste. La votazione è aperta.
Posso chiudere la votazione? La votazione è chiusa.
Presenti: 35
Votanti: 19
Favorevoli: 19
Astenuti: 16 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Pulz, Restano, Russo,
Sammaritani, Spelgatti e Vesan)
Il Consiglio approva.
Con questo, colleghi, abbiamo esaurito l'ordine del giorno, i
lavori terminano qui.
---
La sessione straordinaria termina alle ore 19:40.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK