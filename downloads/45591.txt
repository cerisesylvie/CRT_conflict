Consiglio Regionale della Valle d'Aosta - Oggetto del Consiglio n. 2259 del 5 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2259 del 5 aprile 2023 - Resoconto
OGGETTO N. 2259/XVI - Interpellanza: "Intendimenti in merito
alla revisione del punto ristoro panoramico annesso alla nuova
telecabina Pila/Couis".
Bertin (Presidente) -
Il numero legale c'è, possiamo
riprendere. Punto n. 31. Per illustrare l'interpellanza, la parola
alla consigliera Erika Guichardaz.
Guichardaz E. (PCP) -
Ringrazio intanto la minoranza per
essere seduta a questi tavoli in modo da garantirmi di poter
intervenire visto che altrimenti il numero legale non sarebbe
garantito. Credo che questa sia una questione di rispetto anche per
il nostro lavoro.
Ritorniamo a parlare di un tema: quello della Pila/Couis e
faccio l'ennesima premessa che faccio ogni volta sul fatto che non
parliamo dell'impianto, quindi non parliamo della questione della
telecabina, ma parliamo in particolare del punto ristoro che c'è in
cima alla Platta de Grevon. Su questo c'era stata anche l'idea di
poter approfondire in Commissione la disponibilità dell'Assessore,
che non è mai stata accolta e, a distanza di più di un anno, ancora
stiamo aspettando che le osservazioni fatte a quel progetto possano
comunque essere portate in aula. So che non è compito
dell'Assessore ma, essendoci un nuovo Presidente di Commissione,
anche se in questo momento è assente, chissà che magari il nuovo
Presidente non possa in qualche modo far emergere questa
problematica che da tempo solleviamo.
Sottolineo che l'interpellanza è stata presentata a gennaio,
quindi, a differenza di quanto c'è nelle premesse, dei passi in
avanti sono stati fatti, quindi ci sono le due delibere dei
Consigli comunali, c'è la consegna delle integrazioni da parte
della Pila di cui abbiamo chiesto conto, il benestare delle
strutture competenti e la firma dell'accordo di programma. Esiste
anche il bando fatto uscire dalla Pila il 23 gennaio e rettificato
per ben tre volte in cui appare nelle premesse una cosa
interessante, si dice in una postilla che "la stipulazione del
contratto è subordinata e condizionata all'effettiva messa a
disposizione dei fondi occorrenti all'esecuzione dei lavori. In
caso di mancata verificazione della sopracitata condizione,
l'aggiudicatario non ha diritto ad alcun risarcimento o indennizzo,
anche sotto forma di lucro cessante, rinunciando ad avanzare
domande e/o pretese a qualsiasi titolo nei confronti dell'ente
aggiudicatore. È fatto salvo il pagamento della progettazione
esecutiva fino a quel momento eventualmente realizzata, nei limiti
dell'utilità conseguita". Ecco quindi che sappiamo bene che
quest'opera che subito era all'incirca di 29 milioni ora appare di
57 e anche rispetto a questo abbiamo chiesto il dettaglio dei vari
costi aggiuntivi, quello su cui invece ci vogliamo concentrare in
quest'interpellanza è un po' il tema che avevamo già affrontato nel
marzo 2022 e per cui l'Assessore allora ci aveva risposto che,
rispetto alla questione della gestione del canone del ristorante,
non avrebbe potuto darci dati maggiori, quindi nel marzo 2022,
perché la società Pila stava avviando uno studio di fattibilità
economica e che quindi sarebbe stato scorretto anticiparlo in
quella sede dal momento che lo stava facendo la società.
Se il modello di gestione e fattibilità economica sono il piano
strategico della Pila, io invito i colleghi a leggerlo, perché a
parte un'ipotesi di incremento di 730 mila euro annui legati a un
aumento degli
Skipass
, nulla si dice sui costi di gestione
del ristorante, sul possibile canone di locazione o sui tempi e
orari di apertura che sappiamo saranno sicuramente ridotti, perché
trovandosi in zona ZPS, già nelle prescrizioni date nella
valutazione di impatto ambientale sappiamo bene che quel ristorante
non potrà essere aperto in orario serale ad esempio e dal momento
che si devono tenere aperti sei tronchi di telecabina per poter
arrivare in cima alla Platta de Grevon, sappiamo anche bene quali
sono i costi e quindi forse in un'analisi di fattibilità economica
questi costi andavano in qualche modo conteggiati.
Con un'interrogazione scritta del 9 giugno avevamo poi chiesto
invece lumi rispetto alla questione finanziaria, quindi adesso
chiediamo anche un aggiornamento rispetto a questo punto.
L'ultima cosa che chiediamo invece è la questione che è emersa
anche nelle varie conferenze dei servizi: la questione della
risorsa idrica perché sappiamo bene che la conca di Pila non ha
ghiacciai e quindi, sotto questo punto di vista, chiediamo quali
analisi in questo senso sono state fatte e come si pensa di
risolvere questa problematica.
Presidente -
Risponde l'assessore Bertschy.
Bertschy (AV-VdA Unie) -
Grazie consigliera Guichardaz.
Direi che di Pila/Couis ne abbiamo parlato in tante iniziative, ci
sono tanti atti ispettivi compreso un ultimo nel quale richiede
numerosi dati, compreso il quadro finanziario, quindi le verrà dato
tutto quello che giustamente richiede che le deve servire per fare
il suo lavoro, quindi nella risposta politica a un'interpellanza io
cercherò di entrare nei temi più politici, perché poi la società è
società, Finaosta fa il suo lavoro, noi facciamo strategie però sui
nostri programmi che se possono essere resi sostenibili dai
programmi societari, devono essere finanziati, altrimenti non ci
sostituiamo alle responsabilità di chi sia deve decidere sia deve
controllare.
Sul tema dell'audizione, io non posso convocarmi da solo, se mi
convocate, verrò a dire delle cose...
(brusìo in aula)
...è da due anni che si dice: "non viene in audizione", io credo
che la Commissione ha giustamente fatto i suoi programmi di lavoro
e ha deciso di portare i lavori per le urgenze che ci sono.
(voce di un Consigliere, fuori microfono)
...ripeto: con la massima trasparenza a parlare di progetto
politico, a parlare di strategie deve venire la società e, secondo
me, la società come Finaosta non ha nessun problema a venire a dire
le cose, apparteniamo all'Amministrazione pubblica, non c'è niente
di più trasparente di quello che dobbiamo fare noi.
Detto questo, le società sono imprese e quindi su certi progetti
hanno tutto il diritto di mantenere la riservatezza per
realizzarli. Qui colgo l'occasione per dire che il fatto di aver
fatto arrivare all'opinione pubblica attraverso la pubblicazione
dei dati sullo studio della Deloitte è un fatto molto grave, chi si
è preso questa responsabilità ha fatto una scorrettezza, perché
all'interno di quel documento ci sono argomenti, dati sensibili,
c'è tutta una serie di questioni che dovevano servire ai
Consiglieri regionali per fare il proprio lavoro ma non erano
divulgabili in quella forma.
Ricorderei solo - e lo dico anche al Presidente del Consiglio -
che abbiamo anche dei doveri rispetto a certi documenti. Questo lo
dico come richiamo al lavoro di noi Consiglieri, al di là degli
aspetti etici.
Per venire al punto di vista amministrativo, la prima domanda:
"dal punto di vista amministrativo, lo stato dell'arte rispetto al
cronoprogramma previsto, comprensivo della documentazione e dei
passaggi progettuali e non, per la realizzazione dell'opera, sotto
l'aspetto tecnico e la previsione della conclusione dell'iter", lo
stato dell'arte è che a breve il Presidente firmerà il decreto e
verrà pubblicato sul BUR, l'accordo di programma è approvato,
quindi si procede quanto meno per nostra parte con l'iniziativa
così come era stata prevista.
"Relativamente agli aspetti finanziari, se si è a conoscenza dei
costi aggiuntivi suddivisi per l'impianto e per il locale ristoro e
le conclusioni dell'analisi commerciale riferite al modello di
gestione e il canone del locale": una parte di questi documenti le
saranno forniti con il 116, ad oggi noi abbiamo deliberato dapprima
un contributo di 22 milioni, poi un altro di 16.203.000 per
l'aggiornamento dei costi e ci sarà ancora un ulteriore
finanziamento per quanto riguarda la parte di iniziative che devono
ancora essere realizzate, una serie di iniziative che sono in
corso. Comunque le deliberazioni le conosce, il costo complessivo
dell'opera è di 57 milioni di euro, una parte sono finanziati dalla
legge 80, ma appunto manca ancora una parte dei finanziamenti e
un'altra parte finanziati direttamente dalla società. Una parte di
questi investimenti non possono essere finanziati, tra i quali
quelli del punto di ristoro perché non fanno parte delle iniziative
finanziabili dalle nostre leggi, quindi la loro sostenibilità è
stata valutata e lo dovrà ancora essere da parte di chi si assumerà
la responsabilità di realizzarla. L'ottica complessiva è che quel
progetto, attraverso quel punto di ristoro, possa dare un'offerta
strategica importante e innovativa per i due Comuni, per la città,
per il comprensorio e per la Valle d'Aosta. Ovviamente ci si assume
le responsabilità quando si fanno azioni di questo tipo e bisogna
anche essere in grado di dimostrarlo con i numeri, perché poi nelle
società ci sono gli organi di gestione e di controllo e, attraverso
queste decisioni che sono verbalizzate, decise e possono essere in
futuro anche oggetto di controlli, è bene che le cose siano
assolutamente chiare. Il punto di ristoro, per quello che ci viene
presentato, a livello di organizzazione strategica e complessiva
dell'offerta del comprensorio è un punto qualificante, sicuramente
una scelta ambiziosa che deve essere sostenuta da dei piani
finanziari che la rendano sostenibile, altrimenti la società non
raggiunge l'obiettivo che si è proposta di raggiungere. Io quindi,
sotto questo aspetto, direi che per quelle che potranno essere le
informazioni che la società potrà rendere in questa fase, visto che
non è ancora né appaltato e neanche completato immagino l'iter di
aggiudicazione del servizio, è bene che la società venga qua a dire
quello che può dire ma quanto meno a raccontare la sua opinione
rispetto alla strategia complessiva che ha messo in campo.
Rispetto al terzo punto: "se alla luce della carenza idrica
registrata nella conca di Pila, si intenda richiedere alla Pila
S.p.A., per il tramite di Finaosta, la revisione del progetto del
punto di ristoro al fine di renderlo meno impattante e più
sostenibile", lei sa bene che l'iter è stato lungo e complesso,
tutti i servizi dell'Amministrazione regionale si sono espressi,
hanno fatto le proprie osservazioni, compresi tutti quelli che
avevano titolo per giudicare, osservare e modificare lo hanno fatto
e se alla fine c'è un'autorizzazione complessiva, è perché il
progetto è autorizzabile. Rispetto alla carenza idrica, per quello
che abbiamo avuto ancora modo di avere come informazione, tra le
cose che si immaginano di mettere in campo come investimento c'è
anche una riserva di accumulo per fare in modo che durante la notte
l'impianto possa avere una riserva d'acqua, che è utilizzabile
durante il giorno per evitare in ogni caso una sovrapposizione di
utilizzo, almeno per una parte dei consumi che possono essere
appunto utilizzabili e ridistribuibili durante la giornata ma con
una possibilità di accumulo durante la notte. Questa è una cosa che
ci è stata presentata da parte della società in una recente
riunione, quindi è una delle utenze che utilizza i servizi del
comprensorio di Pila. Io credo che in generale il tema della
riserva idrica ce lo si pone in tutti gli investimenti e anche
sotto questo profilo ci dovrà essere la massima attenzione per fare
in modo di non mettere in difficoltà né il servizio che si vuole
mettere in campo e nemmeno i servizi esistenti, quindi l'analisi, a
partire dal Comune, dovrà essere un'analisi molto attenta per
evitare che un investimento poi metta in difficoltà altri
investimenti. Io ritengo che chi agisce deve agire con
responsabilità, immagino che chi sta amministrando le società lo
stia facendo con quest'attenzione e con questa responsabilità.
La ringrazio per aver detto nuovamente che lei, rispetto
all'impianto, non ha nulla da osservare.
Presidente -
Aggiungo soltanto un aspetto riguardante lo
studio della Deloitte, che era ovviamente un documento riservato e,
nonostante questo, è stato trasmesso evidenziando la riservatezza;
pertanto chi l'ha divulgato non può dire di non sapere. La parola
alla consigliera Erika Guichardaz per la replica.
Guichardaz E. (PCP) -
Partiamo dalla prima osservazione
dell'Assessore. So bene, e l'ha detto in premessa, che non era lei
che doveva convocare la Commissione, ma lei il 23 febbraio ha dato
la sua disponibilità e in quella sede c'erano stati anche gli
interventi dei consiglieri Aggravi e Restano che chiedevano la
stessa cosa e l'allora presidente Grosjacques si era alzato dicendo
che era disponibilissimo a convocare quell'audizione. Del tempo è
passato dal 23 febbraio ad oggi, quindi mi sembra un po' un cane
che si morde la coda, l'Assessore dice: "io ho detto al
Presidente", il Presidente dice: "io aspetto l'Assessore", quindi,
a forza di aspettare, il progetto adesso è già a bando e questo
Consiglio regionale non è venuto a conoscenza di nulla di quello
che si chiedeva allora.
Rispetto allo studio della Deloitte, per prime abbiamo chiesto
anche in Commissione di avere contezza di quanto era accaduto
proprio perché riteniamo che soprattutto rispetto a questi
documenti il fatto che lo si apprenda dai giornali prima di averne
contezza all'interno del Consiglio regionale sia una questione
molto grave, mentre invece ribadisco che chiederemmo, visto che
invece lo studio di fattibilità di Cime Bianche, finanziato anche
con soldi regionali, che venisse messo a disposizione di tutta la
popolazione perché riteniamo che quello studio, che è stato fatto
oltretutto molto bene, possa essere anche divulgato e possa anche
avere una valenza per chi magari potrebbe in qualche modo cambiare
idea o, chissà, per chi ha voglia di analizzarlo con più
attenzione.
Come dicevo, era un'interpellanza di gennaio, quindi ho visto i
passaggi successivi, aspetteremo quindi il decreto del
Presidente.
Rispetto all'impianto, mi permetta di farle notare che nella
bozza di disciplinare allegato all'accordo di programma,
naturalmente per noi è piacevole leggere che si parla di una
seggiovia a sei posti e non di una telecabina. Forse quindi, sotto
questo punto di vista, noi che abbiamo sempre ritenuto che la
caratteristica "sci ai piedi" poteva essere una caratteristica
vincente per Pila lo abbiamo letto con interesse e con piacere, ma
credo che sia un errore, perché immagino che l'idea sia quella di
proseguire con la telecabina.
La domanda che le ho fatto invece rispetto al ristorante, mi
sembra un po' uno scaricabarile, si dice: "ma questa sarà la Pila",
che sappiamo che per l'84 percento ha come socio Finaosta, quindi
gira e rigira siamo sempre noi. Sotto questo punto di vista, quindi
non è che dicendo: "lo farà qualcun altro" ci togliamo da queste
responsabilità.
Rispetto all'acqua, condivido quello che lei ha detto, quello
che mi ha preoccupato è leggere nella conferenza di servizi che
proprio il sindaco Martinet ci dice: "richiede di porre particolare
attenzione alle sorgenti in quanto Gressan non ha molta
disponibilità d'acqua non avendo ghiacciai in zona". Meno male che
se n'è accorto, perché forse tutti noi sapevamo che nella conca di
Pila ghiacciai non ce ne erano, ma su quel territorio stanno
insistendo diversi progetti. Oltre a questo mega ristorante, stiamo
parlando del ripristino del golf, il Comune di Gressan ha aumentato
le possibilità di un aumento di volumetrie di bar e ristoranti
sulle piste. La Pila prevede una mega RTA, si pensa anche a un
laghetto al di sotto della chiesa. C'è chi sta pianificando tutto
questo perché mi fa piacere che si parli di un bacino ma credo che
il bacino non possa risolvere il problema di carenza idrica che si
porrà sicuramente e in tutto questo sappiamo che ci sono anche
degli alpeggi che già hanno dovuto scendere prima l'anno scorso e,
con tutta questa pianificazione del territorio, vorrà dire che
quegli alpeggi non vedranno acqua in assoluto. Naturalmente
torneremo su questo tema perché, a seguito dei documenti che
abbiamo chiesto, sicuramente ci saranno degli approfondimenti da
chiedere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK