Consiglio Regionale della Valle d'Aosta - Oggetto del Consiglio n. 1325 del 24 maggio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula
Oggetto del Consiglio n. 1325 del 24 maggio 2000 - Resoconto
OGGETTO N. 1325/XI Situazione organizzativa e finanziaria
dell'ARPA (Agenzia regionale per la protezione dell'ambiente).
(Interrogazione)
Interrogazione Vista la relazione dell’ARPA -
Agenzia regionale per la Protezione dell’Ambiente -
sull’attività svolta nel 1999 e il Programma per il
2000 - pervenutici in data odierna;
Vista, altresì, la nuova pianta organica richiamata nella
relazione stessa;
i sottoscritti Consiglieri regionali
Interrogano
la Giunta regionale e l’Assessore competente per
conoscere:
1) se l’ARPA è stata messa nelle condizioni
economico - finanziarie per far fronte alle spese previste per la
realizzazione del Programma 2000 e all’assunzione
del personale, come previsto dalla nuova pianta organica.
F.to: Beneforti - Curtaz
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
La difficoltà di attivazione dell'attività
dell'ARPA negli anni 1997-1998 non ha consentito l'utilizzazione
dell'intero finanziamento assegnato dalla Regione ai sensi della
legge regionale n. 41/95, in particolare la struttura
organizzativa, derivante dal trasferimento previsto dalla legge del
personale quasi esclusivamente appartenente al ruolo tecnico già in
servizio presso l'U.O. chimico-fisico-tossicologico-ambientale
dell'USL, non ha consentito l'immediato avvio di tutte le attività
di consulenza, supporto amministrativo e tecnico previste come
compiti di istituto dalla citata legge regionale n. 41/95.
Solo disponendo di un certo numero di consulenti tecnici
amministrativi a partire dal 1998 sono state avviate quasi tutte le
attività previste.
Ciò ha comportato la formazione di un rilevante avanzo di
amministrazione nei primi due anni di attività dell'agenzia che è
stato in buona parte utilizzato nella formazione di bilanci di
previsione per gli anni 1998-1999. Gli avanzi di amministrazione
riguardanti il 1997 erano pari a 3,557 miliardi, nel 1998 a 3,346
miliardi.
Alla chiusura del bilancio di previsione per l'anno 1999 risulta
peraltro ancora un avanzo di amministrazione derivante dal
trascinamento delle somme di avanzo degli anni precedenti che verrà
completamente utilizzato nell'esercizio finanziario in corso 2000,
avanzo che è pari a 2,747 miliardi, inoltre solo a fine dell'anno
1999 è stata definita la nuova pianta organica.
In relazione a quanto sopra pertanto, anche in presenza di una
somma minore assegnata dalla Regione per l'anno finanziario 2000, 4
miliardi anziché 5 miliardi come nel 1999, è un dato oggettivo che
è un po' la fotografia dei tagli apportati al bilancio su molti
capitoli dello stesso, senza calcolare i finanziamenti vincolati
per la gestione della rete dell'aria, del programma amianto e
dell'Espace Mont-Blanc, riguardanti per il primo 873 milioni e per
il secondo 300 milioni, per il terzo 11,400 milioni, l'ARPA ha
predisposto il proprio bilancio di previsione prevedendo
l'utilizzazione dell'intero avanzo di amministrazione degli
esercizi finanziari precedenti, appunto questi 2,747 miliardi per
intenderci.
Il bilancio predisposto, approvato con provvedimento del
Direttore generale n. 213 in data 16 maggio 2000, consente di
coprire interamente le attività previste e di procedere al
completamento della copertura dei posti previsti nella nuova pianta
organica. A tale proposito si precisa che la copertura degli oneri
derivanti dall'assunzione delle nuove figure professionali sarà
coperta in buona parte con quanto precedentemente speso per
l'utilizzo delle corrispondenti attività di consulenza.
L'incremento pertanto della spesa risulta limitato.
Peraltro, con nota in data 28 maggio 1999, protocollo n. 2.592,
il Direttore generale dell'ARPA aveva dichiarato che la copertura
finanziaria per l'assunzione del personale era garantita.
Per quanto concerne le assunzioni di personale a seguito della
nuova pianta organica, si riporta la situazione aggiornata a
tutt'oggi:
- collaboratori amministrativi per la contabilità: un posto
bandito, nessun candidato idoneo, concorso nuovamente bandito;
- Ufficio legale: un posto, in corso di assunzione;
- collaboratore amministrativo Ufficio personale: un posto,
andato deserto;
- assistenti amministrativi: un posto, non ancora costituita la
commissione;
- magazziniere: un posto, in corso di definizione la
graduatoria;
- fisico: un posto, in corso di assunzione;
- Scienze ambientali: un posto, in corso di assunzione;
- geologo: un posto, in corso di assunzione;
- diploma di ingegnere: nessun candidato idoneo;
- ingegnere elettronico: un posto, in corso di assunzione;
- ingegnere ambientale: un posto, in corso di assunzione;
- Scienze naturali: un posto, in corso di assunzione;
- biologo: un posto, in corso di assunzione;
- laurea in Scienze politiche: un posto, in corso di
assunzione.
Concludo dicendo che la Giunta segue con molta attenzione
l'attività dell'ARPA che assume sempre più un ruolo importante
nelle politiche ambientali della Regione e, nell'incentivare una
strategia aziendale, se così si può definire, più aggressiva sul
fronte del mercato interno e tale da garantire maggiori entrate, la
Giunta procederà se necessario agli opportuni trasferimenti di
risorse finanziarie per il 2001 in modo tale da dare la possibilità
di completare l'organico e di svolgere tutta l'attività che la
Giunta regionale stessa e questo Consiglio regionale chiede che
svolga l'ARPA.
Presidente
La parola al Consigliere Beneforti.
Beneforti (PVA-cU)
Prendo atto della risposta
dell'Assessore e devo dichiarare che sono soddisfatto.
Giudico il ruolo dell'ARPA di fondamentale importanza e come
tutti gli enti importanti deve essere messo in condizioni di
funzionare, ma per funzionare deve assolvere a tutti i compiti che
la legge istitutiva gli assegna e quindi far fronte ai programmi e
ai progetti che vengono indicati.
Per fare tutto ciò deve avere le risorse umane e finanziarie che
gli consentono di rispettare gli impegni previsti o che gli vengono
assegnati.
Ora la pianta organica è stata approvata, occorre che l'ARPA - e
mi sembra che da quanto ha detto l'Assessore si vada per questa
strada - sia messa nelle condizioni economiche e finanziarie di
assumere il personale di cui ha bisogno perché la pianta organica
non può rimanere sulla carta se vogliamo che l'ARPA faccia fronte
al lavoro che gli viene richiesto.
I ritardi sono sempre causa di danni, danni che possono essere
più o meno gravi, ma sempre danni sono. Nessun ente, tanto meno
l'ARPA per l'importanza che riveste, per i suoi compiti
istituzionali, per la difesa dell'ambiente, per gli obiettivi che
deve realizzare nel 2000 e nel 2001, deve disporre dei
finanziamenti necessari per far fronte alle spese di gestione e
alle spese del personale.
Prendo atto di quello che ha detto l'Assessore che ringrazio per
l'informazione che ha voluto darci e gli chiedo se mi può far
pervenire la risposta che ci ha dato in questa sede per poterla
valutare e approfondire con maggiore cognizione di causa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK