Consiglio Regionale della Valle d'Aosta - Oggetto del Consiglio n. 206 del 29 aprile 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 206 del 29 aprile 1981 - Resoconto
OGGETTO N. 206/81 - RIAPPROVAZIONE AI SENSI DELL'ULTIMO COMMA
DELL'ART. 31 DELLO STATUTO DEL DISEGNO DI LEGGE CONCERNENTE:
"APPOSIZIONE DI VINCOLO DI DESTINAZIONE SUGLI IMMOBILI ADIBITI AD
USO ALBERGHIERO".
Presidente
- Illustra la relazione l'Assessore al
Turismo, Urbanistica e Beni Culturali, Pollicini, ne ha
facoltà.
Pollicini (DP)
- Ritengo sia opportuno, in ordine a
questo oggetto, verificare i motivi della non apposizione del visto
da parte del Prefetto Presidente della Commissione di
Coordinamento.
Penso che il Consiglio abbia a sufficienza discusso nel merito
quanto questo disegno di legge è stato portato n aula e votato, per
cui, non essendo stato approvato dal Presidente della Commissione
di Coordinamento, ritengo opportuno verificare le osservazioni che
il medesimo ha fatto a questo provvedimento, che sono: "Le esigenze
di carattere unitario commesse alla disciplina del vincolo di
destinazione alberghiera" e - seconda motivazione - che questo
"Attiene a profili di diritto privato, preclusi per definizione
alla competenza regionale".
Non intendo entrare in polemica, perché penso che l'argomento
sia stato sufficientemente dibattuto in questa aula; vorrei solo
rispondere a queste due osservazioni.
La Regione secondo l'art. 2 dello Statuto speciale ha competenza
primaria in ordine ad industria alberghiera, materia turistica,
ecc. Competenza primaria significa che ha potestà di legiferare e,
se questo non bastasse - ma basta, non occorre altro, perché il
nostro Statuto è legge costituzionale, e quindi supera una legge
ordinaria - nei trasferimenti operati dalla legge 196/78 alla Valle
d'Aosta, l'art. 1 parla delle funzioni assegnate alle Regioni, fra
le quali esiste anche quella - punto h) - relativa al vincolo
alberghiero.
La motivazione di "esigenze di carattere unitario" vorrebbe dire
che solo lo Stato è competente per emettere un provvedimento che
riguarda tutto il territorio nazionale. Questo tipo di osservazione
è contraddetto dallo stesso Prefetto Presidente della Commissione
di Coordinamento dal momento che, in data 5 novembre dello scorso
anno, ha approvato la legge regionale di proroga del vincolo di
destinazione alberghiera per gli alberghi costruiti entro il 6
dicembre 1946. Anche quella allora avrebbe dovuto essere materia di
carattere unitario nazionale, eppure il Presidente della
Commissione l'ha approvata.
Per quel che riguarda il secondo argomento, "attiene a profili
di diritto privato", io dico che anche gli alberghi costruiti prima
del '46 - e sono circa 150 - se fosse vera questa motivazione
andavano a ledere profili di diritto privato; eppure la stessa
persona in quel caso ha approvato quella legge.
Ma a prescindere da questi fatti, che direi costituiscono una
questione di merito, c'è la questione di principio della potestà
primaria della nostra Regione in questa materia. A proposito di
diritto privato, comunque, la sentenza n. 4 della Corte
Costituzionale emessa in data 22 gennaio 1981, in tema di vincolo
alberghiero - la sentenza è in ordine ad un giudizio di
legittimità, inviato nel '75 e dopo 6 anni esaminato dalla Corte
Costituzionale su richiesta della Famiglia Torlonia, una povera
famiglia romana - la Corte Costituzionale ha deliberato, dicevo, in
data 22 gennaio, dicendo che è illegittimo non il vincolo di
destinazione alberghiera, ma illegittima è questa legge in
relazione al fatto che va a toccare un principio fondamentale della
Costituzione, che è quello della uguaglianza fra tutti i cittadini.
Cioè in ordine al fatto che erano vincolati gli alberghi fatti
prima e non quelli fatti dopo una certa data. Quindi la Corte on è
entrata nel merito se sia o no costituzionale il regime di vincolo;
ha solo detto che quella legge non era costituzionale in quanto
andava a ledere il principio di uguaglianza. A proposito del
vincolo, la stessa sentenza dice, a pag. 5, che: "La previsione del
vincolo alberghiero sarebbe per un verso riconducibile ai programmi
e ai controlli che la legge determina ai sensi dell'art. 41, 3°
comma, della Costituzione, per indirizzare l'attività economica,
non importa se pubblica o privata e coordinata ai fini sociali. Per
altro verso, se si guarda l'immobile adibito ad albergo non già
come elemento della scena alberghiera, ma come bene in sé
considerato rispetto al proprietario, saremo di fronte ad un limite
del tipo prefigurato dall'art. 42, 2° comma, della Costituzione,
che serve a garantire ed attuare la funzione sociale della
proprietà. Simili configurazioni verrebbero del resto suffragate
dal grande ed evidente rilievo socio-economico dell'industria
alberghiera, indispensabile al turismo di qualità e di massa e al
decisivo apporto che ne consegue per la bilancia dei
pagamenti".
E gli artt. 41 e 42 della Costituzione richiamati dicono che:
"La iniziativa privata è subordinata all'utilità sociale e deve
essere utilizzata e coordinata a fini sociali" - l'art. 41 - e il
42, sempre della proprietà privata, che: "Deve essere limitata allo
scopo di assicurare la funzione sociale".
A prescindere quindi da altri discorsi, io chiedo al Consiglio
che riapprovi questa legge esclusivamente basandosi sul principio
che la Regione ha potestà primaria in materia alberghiera e in
materia turistica. Quindi è un fatto costituzionale; non penso che
sia il caso di entrare nel merito di un provvedimento che è già
stato discusso e votato favorevolmente in questo Consiglio.
Presidente
- È aperta la discussione generale. C'è
qualcuno che intende prendere la parola?
Ha chiesto di parlare il Consigliere Tonino, ne ha facoltà.
Tonino (PCI)
- Sarò molto breve, perché credo sia da
accogliere l'invito fatto dall'Assessore Pollicini quando ha
sostenuto che occorre dare una risposta del Consiglio alle
osservazioni che sono state fatte dal Governo tramite il Presidente
della Commissione di Coordinamento, evitando di ripetere
argomentazioni sul merito che abbiamo già fatto nella seduta del
Consiglio nella quale, il disegno di legge è stato approvato.
Ed è, questa distinzione, secondo noi una questione di grossa
importanza, perché si tratta di dare una risposta ad una
compressione della nostra potestà e competenza legislativa
primaria. Quella che deve dare oggi il Consiglio regionale è
perciò, prima di tutto, una risposta in difesa dell'autonomia, in
difesa dello Statuto, ed è indubbio che un'analisi attenta delle
osservazioni fatte dal Governo porta alla conclusione che si tratta
di osservazioni di merito.
Una osservazione è evidentemente paradossale, secondo noi: dover
vincolare la possibilità legislativa della Regione all'esigenza di
una disciplina unitaria in tutto il paese significa, in sostanza,
vincolare la nostra possibilità legislativa a delle norme che
ancora debbono uscire. Si tratta, lo ripeto, di un'argomentazione
paradossale; non abbiamo norme che ci impediscono di legiferare e
dovremmo aspettare delle norme future da parte dello Stato: questo
è evidentemente in contrasto con l'indicazione e le competenze che
ci sono date dallo Statuto e, come ricordava l'Assessore, anche
della legge 196 che ha trasferito competenze amministrative alla
Regione.
È di merito anche la seconda osservazione fatta dal Presidente
della Commissione di Coordinamento, in quanto è indubbiamente
provato che già in altri casi, in altri momenti, la Regione, e le
Regioni, hanno legiferato nella materia che ci è in questo caso
contestata.
Queste sono, credo, questioni di grossa importanza, ed è sempre
stata abitudine di questo Consiglio, qualora le osservazioni
entrassero nel merito e non fossero delle giuste osservazioni di
legittimità, rispondere fermamente ai tentativi di snaturare il
nostro Statuto, di snaturare la nostra capacità legislativo.
Nella stagione dei congressi - chiamiamolo così - dei vari
partiti, si è ripetutamente accennato all'esigenza di rivedere e di
riformare lo Statuto della nostra Regione, e l'esigenza partiva
generalmente dalla necessità di avere maggiore libertà legislativa,
maggiori competenze, e soprattutto di superare quelli che sono
ancora controlli pedestri e di merito da parte dello Stato. Oggi si
tratta di non dare una mano a coloro che invece continuano a voler
mantenere questo controllo sulla legislazione regionale.
Queste sono le ragioni di principio per le quali il Gruppo
Comunista voterà a favore della riapprovazione della legge,
ribadendo, naturalmente, tutte le osservazioni, anche critiche
fatte la volta scorsa. In particolare voglio ripetere che il modo
in cui era stata utilizzata la potestà primaria della Regione, cioè
con un vincolo indifferenziato, non ci aveva soddisfatto. La
Regione, nel momento in cui esercita la sua potestà primaria, lo
deve fare in modi ben più articolati, ben più complessivi. Ci sono
realtà diverse nel nostro territorio, che meritano norme e
attenzione diverse da parte della Regione. Questo è mancato;
tuttavia, anche in presenza di questa carenza, è indubbia la
necessità di frenare una emorragia di alberghi a favore di seconde
case e dell'edilizia speculativa. Abbiamo il dovere di porre questo
freno in attesa di avere una normativa più precisa e che risponda
di più alle esigenze reali che ci sono nella nostra Regione.
Questo era lo spirito con cui abbiamo votato la volta scorsa il
provvedimento ed è lo spirito che ci aveva portato anche ad
approvare una riduzione di questo vincolo a due anni, e questa
resta la nostra convinzione anche oggi. Però, ripetiamo, queste
osservazioni di merito andrebbero forse sviluppate di più. Lo
abbiamo fatto meglio nell'altra occasione; oggi crediamo sia invece
importante rispondere con decisione a quello che è un vero e
proprio attacco alla nostra potestà legislative primaria e perciò,
di conseguenza, un attacco alla nostra autonomia.
Presidente
- Ci sono altri che intendono prendere la
parola? Siamo in sede di discussione generale. Possiamo considerare
chiusa la discussione generale? L'Assessore Pollicini intende
rispondere prima delle dichiarazioni di voto?
La parola all'Assessore Pollicini.
Pollicini (DP)
- Molto brevemente. Mi pare giusto
rispondere all'intervento del Consigliere Tonino, quando dice che
era meglio un vincolo differenziato. D'accordo, però io l'altra
volta ho detto che di fronte alla sentenza della Corte
Costituzionale che dichiarava illegittimo quel provvedimento perché
andava a ledere un principio fondamentale della Costituzione, che
era quello dell'uguaglianza di tutti i cittadini, dovevo scegliere
fra non fare niente e vincolare tutti. L'ho detto io che il
provvedimento, così come eravamo costretti a prenderlo, aveva dei
limiti e delle zone di ombra, quindi ero obiettivo.
C'è un fatto importante: svuotare lo Statuto significa svuotare
l'autonomia; io richiamo questo all'attenzione dei Consiglieri. Ed
è fondamentale, perché qui può essere un fatto in cui vi sono degli
interessi diciamo così privati, però è una strada che poi ci porta
ad un discorso di cui noi non sappiamo i limiti. Comunque io mi
rifiuto di accettare una riappropriazione da parte dello Stato di
potestà che aveva prima della nostra autonomia. Questo è un
discorso fondamentale. Lo Stato gradualmente si vuol riappropriare
in questo modo di prerogative che non gli competono, e questo è un
grosso rischio, perché anche quando noi facciamo un Piano
regolatore e diciamo che una zona è vincolata e l'altra no,
operiamo una limitazione dell'utilizzo della proprietà privata.
Cosa vuol dire questo? Vuol dire forse che la Corte Costituzionale
un giorno dirà, in base a questo tipo di proposta, che è
illegittimo il Piano regolatore che impedisce a una certa zona di
essere vincolata, perché questo va a ledere un principio di
proprietà privata? Ecco, domandiamo attenzione, perché le
prospettive in questa direzione sono piuttosto ampie. Lo strumento
fondamentale dell'autogestione del territorio da parte di una
comunità è il piano regolatore, e il piano regolatore pone dei
vincoli, come li pone questo provvedimento del quale stiamo
discutendo; io vorrei richiamare il Consiglio a questi limiti e a
questi rischi.
Non ho altro da aggiungere; non intendo fare polemica, non è il
momento. Il problema è di altro tipo, è una questione di principio
che riguarda il nostro Statuto.
Presidente
- Se non ci sono altri che intendono prendere
la parola, passiamo all'esame dell'articolato. La riapprovazione di
un provvedimento, come voi sapete, prevede, ai sensi dell'ultimo
comma dell'art. 31 dello Statuto, la votazione articolo per
articolo e poi la votazione finale.
Presidente
- Dò lettura dell'art. 1:
Art. 1
Gli immobili adibiti ad uso di albergo, pensione o locanda
alla data di entrata in vigore della presente legge, ancorché
temporaneamente chiusi o inattivi, sono vincolati a tale
destinazione sino al 31 dicembre 1982.
Si intende adibito ad uso di albergo, pensione o locanda, il
fabbricato per il quale, alla data di entrata in vigore della
presente legge, non sia intervenuto provvedimento di svincolo ai
sensi della legislazione in vigore, ovvero non sia stata rilasciata
concessione edilizia per una diversa destinazione.
Presidente
- Metto in approvazione l'art. 1.
Il Consiglio approva.
Presidente
- Dò lettura dell'art. 2:
Art. 2
Rimangono impregiudicati i vincoli di destinazione
alberghiera derivanti da altre disposizioni di legge o
provvedimenti amministrativi e aventi scadenza oltre il 31 dicembr
1982; è peraltro sospesa, sino a tale data, l'efficacia operativa
di qualsiasi clausola che consenta la revoca o l'annullamento
anticipato dei vincoli medesimi.
Presidente
- Metto in approvazione l'art. 2.
Il Consiglio approva.
Presidente
- Dò lettura dell'art. 3:
Art. 3
La legge regionale 5 novembre 1980, n. 46, è
abrogata.
Presidente
- Metto in approvazione l'art. 3.
Il Consiglio approva.
Presidente
- Dò lettura dell'art. 4:
Art. 4
La presente legge è dichiarata urgente ai sensi del terzo
comma dell'art. 31 dello Statuto speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
È fatto obbligo a chiunque spetti di osservarla e di farla
osservare come legge della Regione Autonoma della Valle
d'Aosta.
Presidente
- Metto in approvazione l'art. 4.
Il Consiglio approva.
Presidente
- Ci sono delle dichiarazioni di voto prima
della votazione segreta?
Ha chiesto di parlare il Consigliere Viberti, ne ha facoltà.
Viberti
(DPROL) -
Semplicemente per ribadire la
nostra posizione favorevole; in questo caso per la questione di
principio, cioè a difesa dello Statuto di autonomia della nostra
Regione, nel quale noi abbiamo più volte affermato di credere e per
il quale siamo disposti a batterci.
E per un invito a coloro che sono all'interno di questa
maggioranza perché sappiano distinguere che sa nel momento
opportuno schierarsi dalla parte della Regione in cui vive e di cui
crede giustamente di far parte.
Presidente
- Ci sono altri che intendono parlare per
dichiarazione di voto?
Ha chiesto di parlare il Consigliere Fosson, ne ha facoltà.
Fosson (DC)
- Per motivare la posizione del Gruppo della
Democrazia Cristiana. Il fatto che la Commissione di Coordinamento
abbia respinto la legge così come è stata votata da questo
Consiglio in una precedente seduta ha dato modo al nostro partito
ed al nostro gruppo di rivedere le proprie posizioni, anche sotto
la considerazione di elementi oggettivi.
Noi abbiamo preso atto della posizione degli albergatori, che
sono i diretti interessati, dei quali si potrà anche dire non
essere osservatori oggettivi, ma abbiamo soprattutto preso atto
della posizione dei Presidenti delle Aziende di Soggiorno, che
hanno ritenuto questa legge non sufficiente, o non utile ad
ottenere lo scopo che si prefiggeva. Perché nell'analisi che
l'Assessore Pollicini, o nell'analisi che tutti i Consiglieri
possono fare della situazione alberghiera è indubbiamente trainante
nel turismo valdostano e nel turismo in generale, e che quindi se
la Valle d'Aosta - come tutti, io penso, siamo d'accordo - è
fondamentalmente una regione a vocazione turistica, particolare
attenzione deve essere dedicata alle aziende alberghiere.
L'Assessore Pollicini fa un'analisi precisa quando dice che le
aziende alberghiere vanno mantenute al di sopra almeno di un limite
fisiologico e che ne va poi sostenuta l'espansione, ma è anche vero
- e questa è la differenza di posizione che noi abbiamo - che non
basta una legge soltanto di vincolo, e per di più di vincolo
discriminatorio - su questo concordiamo con quanto dice Tonino - a
risolvere il problema. È vero che il vincolo può essere temporaneo,
è vero che il vincolo è una situazione straordinaria, a temine,
però noi riteniamo che debbano essere presi dei provvedimenti
positivi di incentivo, di facilitazione per chi voglia
intraprendere, o continuare l'attività alberghiera.
Quindi la nostra posizione si differenzia proprio sul merito di
questa legge. A questo proposito noi avevamo richiesto alle forze
di maggioranza ed alla Giunta di soprassedere per lo meno per
questo Consiglio alla riapprovazione della legge in oggetto; questo
non è stato possibile e noi ne prendiamo atto. La logica
conseguenza sarebbe quindi che noi votassimo contro questo
provvedimento; noi invece ci asteniamo, così come ci siamo già
astenuti sugli articoli, proprio per un principio, quel principio
che è stato richiamato da tutti: ribadire la potestà legislativa
primaria della Regione in materia di industria alberghiera e di
turismo che ci viene riconosciuta dallo Statuto.
Questa è la nostra posizione, quindi dichiaro l'astensione del
nostro Gruppo.
Presidente
- Ci sono altri che intendono prendere la
parola per dichiarazione di voto?
Ha chiesto di parlare il Consigliere De Grandis, ne ha
facoltà.
De Grandis (PRI)
- Io voterò a favore di questo disegno
di legge, non solo perché lo ritengo utile e necessario per gli
obiettivi che intende raggiungere, motivi per i quali l'ho già
votato nella precedente seduta, ma anche perché condivido
pienamente le motivazione adottate dall'Assessore al Turismo per la
riapprovazione senza modificazioni, nel significato di voler
ribadire i diritti della nostra autonomia.
Presidente
- Ha chiesto di parlare il Presidente della
Giunta, Consigliere Andrione, ne ha facoltà.
Andrione (UV)
- Alcune brevi considerazioni in materia,
non per prolungare questa discussione, perché credo che le
posizioni siano chiare, ma perché mi sembra di dover sottolineare
che se qualcuno trasforma l'albergo in mini alloggi è un ex
albergatore, non un albergatore.
L'altra questione è che per una volta tanto in questa materia
gioca a nostro favore - diciamo così, la situazione è un po'
confusa - il fatto che la giurisdizione italiana è sempre in
ritardo - una volta si diceva di una guerra, ma qui è di almeno tre
conflitti. Questa legge infatti prevede di per sé, e questo secondo
me era il punto sbagliato della stessa, una durata estremamente
limitata, perché si parla del 31 dicembre dell'82. Pertanto la
procedura conflittuale - e hanno ragione Tonino e Pollicini di dire
che è un campo una questione specifica di applicazione dello
Statuto - la questione conflittuale di fronte alla Corte
costituzionale verrà evocata probabilmente nel 1987 o '88, se tutto
va bene; come dicono i meridionali "a babbo morto, e non solo
morto, ma profondamente sotterrato." Quindi noi facciamo una
questione di puro principio. E affermiamo ancora una volta - e mi
dispiace che ci sia sempre il vilipendio in agguato - che, cosa
strana, ogni volta che intervengono dei grossi interessi - vedasi
la legge 865 sugli espropri e roba di questo genere, - Corte
Costituzionale, Consiglio di Stato, in mezzo a un mare di
affermazioni che bisogna pianificare, difendere il territorio ecc.,
danno sempre, sarà una pura coincidenza, ragione ai privati.
Presidente
- Ci sono altri che intendono prendere la
parola? Nessuno intende prendere la parola, pertanto si passa alla
votazione segreta per la riapprovazione del disegno di legge.
Vi ricordo che la maggioranza richiesta è di diciotto.
Votazione a scrutinio segreto
Esito della votazione:
Presenti: 29
Votanti: 26
Astenuti: 3
Maggioranza: 18
Favorevoli: 19
Contrari: 7
Il Consiglio approva.
Presidente
- Colleghi Consiglieri, penso che siate
d'accordo con me sul fatto che il Consiglio oggi ha lavorato
intensamente e che pertanto, anche su richiesta di alcuni colleghi,
si possono interrompere qui i lavori che saranno ripresi domani
mattina alle ore 9,30.
La seduta è sospesa.
La seduta ha termine alle ore 19,10.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK