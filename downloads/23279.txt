Consiglio Regionale della Valle d'Aosta - Oggetto del Consiglio n. 2461 del 7 febbraio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2461 del 7 febbraio 2007 - Resoconto
OGGETTO N. 2461/XII - Modalità di conteggio degli introiti
presso la Casa da gioco di Saint-Vincent. (Interrogazione)
Interrogazione
Visto ed esaminato il documento sottoscritto in data 18
gennaio u.s. tra i rappresentanti degli azionisti della Casinò
S.p.a. e le organizzazioni sindacali;
Considerato che al punto uno dell'accordo si fa riferimento
esplicito che: "impiegati tecnici e controlli di amministrazione si
devono attenere al reciproco rispetto dei ruoli, del mansionario e
delle consolidate procedure interne per evitare situazioni di
incomprensioni e di strumentalizzazioni"; che al punto quattro: "è
necessario proseguire il confronto sui temi strategici quali la
revisione del disciplinare, il regolamento delle assunzioni, le
revisioni della legge istitutiva e del relativo statuto;
Premesso la natura giuridica delle entrate derivanti alla
RAVA dalla casa da gioco di
St. Vincent che è
tributaria;
Stante la conseguente importanza dei controlli, come
richiamato dall'accordo sopraccitato;
i sottoscritti Consiglieri regionali
Interrogano
l'Assessore competente per conoscere:
1) le modalità del conteggio delle mance sia dei giochi di
contropartita, sia di quelli di circolo, sia di quelli
misti;
2) le modalità di conteggio, comprensive di dove e quando,
dei biglietti cambiati direttamente al tavolo dai giocatori e per
lo
chemin de fer, se rimane traccia del quantitativo
cambiato (di contante) nei buoni di cambio dello
changeur
che li dovrebbe effettuare al termine di ogni
sabot;
3) se di tutti i buoni di cambio al tavolo, per ogni gioco
praticato nelle sale da gioco, sia conservata e dove la relativa
documentazione.
F.to: Bortot - Squarzino Secondina
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Nell'interrogazione vengono poste 3
domande. Rispetto alle modalità di conteggio delle mance dei giochi
di contropartita, quelli di circolo, le modalità di conteggio delle
mance indicate nel disciplinare vengono applicate in modo
parzialmente difforme, in quanto non viene effettuata la conta
delle stesse tavolo per tavolo. Al riguardo si rammenta la storica
opposizione delle organizzazioni sindacali alla protrazione degli
orari di lavoro degli impiegati tecnici, necessaria per soddisfare
la procedura richiesta. Detta opposizione si è concretizzata fin da
subito con la proclamazione di ripetuti stati di agitazione e
addirittura con un ricorso al TAR di Aosta per l'annullamento
dell'articolo 13, comma 5, lettera e) del disciplinare
limitatamente alle parole "per tavolo". Nel secondo semestre del
2006 il ricorso è stato dichiarato estinto per perenzione. Al
momento si sta valutando con la Direzione della casa da gioco,
anche su mia sollecitazione, se possa essere praticata una modalità
diversa rispetto a quella attesa, ovvero effettuare il conteggio
delle mance per tipologia di gioco; per fare questo si deve
intervenire sul contratto di lavoro, perché si parla di protrazione
del lavoro e non si può né con legge, né con regolamento cambiare
un contratto di lavoro. Ciò premesso, le modalità di conta volte a
garantire la correttezza dell'attività non risultano rigorosamente
omogenee, in quanto sono state concordate con l'Ufficio decade e
con i rappresentanti sindacali dei vari reparti, in considerazione
delle diverse tipologie di gioco e consuetudini in atto. Il
conteggio viene effettuato in luoghi diversi alla presenza del
controllo regionale e del controllo di amministrazione o di un
rappresentante dell'azienda, oltre che della squadra di impiegati
tecnici addetti alla conta. Si procede sempre alla verifica del
numero di cassette che deve essere corrispondente al numero dei
tavoli che hanno lavorato, allo svuotamento delle cassette, alla
sistemazione dei gettoni in appositi "casiers", evidenziando le
frazioni di gettoni sul tavolo, al conteggio e alla predisposizione
dei "bordereaux", che sono firmati dal controllo di
amministrazione, dall'ispettore o capoconta e dal controllo
regionale. Una volta contati i gettoni, vengono inviati alla cassa
di sala per il ritiro del contante di competenza degli impiegati
tecnici. In particolare, per i giochi francesi, "Roulette francese"
e "Fair roulette", le mance di questo reparto vengono conteggiate
cumulativamente in un'apposita sala da una squadra di contamance e
alla presenza di un controllo regionale e di un controllo di
amministrazione, la procedura è informatizzata. "Chemin de fer":
anche qui le mance sono conteggiate cumulativamente nella sala di
cui sopra da una squadra di contamance alla presenza degli organi
di controllo regionale e amministrativo, la procedura è
informatizzata. Per il reparto "Trente Quarante", "Poker Teresina",
"Poker Saint-Vincent" le mance vengono conteggiate su un tavolo di
"poker" videosorvegliato, le mance vengono rilevate separatamente
per ogni singolo gioco, ma cumulativamente per tutti i tavoli dello
stesso gioco alla presenza di entrambi gli organi di controllo e
vengono redatti "bordereaux" cartacei. In particolare per i giochi
americani - "Roulette americana" e "Black jack" - le operazioni
vengono effettuate in un apposito locale di conta e il conteggio è
cumulativo, la procedura è informatizzata e cartacea. "Craps" e
"Punto banco": qui le operazioni relative al conteggio delle mance
vengono rilevate da un'unica squadra, ma separate per gioco e viene
effettuato presso l'"Isola del Punto banco". La distinta delle
mance viene effettuata su un modulo cartaceo. È allo studio
l'informatizzazione delle procedure della conta mancia per tutti i
giochi presenti nella casa da gioco, che dovrà prevedere anche
uniformità di comportamenti; qualora sia d'interesse, vi è anche
una descrizione analitica della conta delle mance.
Seconda domanda. Le cassette contenenti i biglietti dei tavoli
da gioco alla chiusura dei giochi stessi sono scortate nel "caveau"
dove vengono riposte, il controllo regionale e il controllo di
amministrazione procedono alla chiusura del "caveau" con un sistema
di apertura a tempo, che ne consente l'accesso solo alle ore 8,00
del mattino successivo. All'interno del "caveau" sono in funzione 2
telecamere, che permettono la registrazione di tutte le attività
svolte nell'area interessata. Alle 8,00 del giorno successivo sono
presenti per l'inizio delle operazioni di conta il capoconta, il
controllo regionale, il cassiere amministrativo, gli addetti conta.
Il capoconta controllo di amministrazione e il controllo regionale
provvedono all'apertura del "caveau". Gli addetti conta prelevano
all'interno del "caveau" il carrello contenente le cassette dei
biglietti in numero corrispondente al numero dei tavoli aperti.
All'interno della sala conta alla presenza degli organi di
controllo sotto videosorveglianza, 10 telecamere, iniziano
conteggiando singolarmente... ogni tavolo le operazioni di conta:
apertura della cassetta, svuotamento della cassetta, smistamento
del taglio sul tavolo preposto delle banconote, il primo conteggio
è seguito da un addetto con l'ausilio di una contabanconote, il
secondo conteggio è eseguito da un addetto con l'ausilio di una
seconda contabanconote, il terzo conteggio e verifica da parte del
cassiere con l'ausilio di una terza contabanconote
selezionatrice... evidenzia la presenza di banconote presunte
false... presa in carico delle banconote da parte del cassiere,
inserimento dei dati a cura del capoconta, del sistema informativo,
firma della documentazione da parte del controllo regionale e del
controllo di amministrazione. I giocatori di "Chemin de fer" hanno
la facoltà di giocare al tavolo, cambiare in "fiches" presso la
cassa dello "changeur" del denaro contante, generalmente ad ogni
fine taglia lo "changeur" ripristina la propria dotazione iniziale
in "fiches" inviando il denaro contante alla cassa. Dalla cassa
dello "changeur" vengono inviati alla cassa di sala gettoni di
pezzatura che cedono la dotazione, gettoni non in dotazione o
placche e il denaro contante per essere sostituiti per il
corrispondente importo con gettoni della pezzatura necessaria per
il gioco, o da reintegrare alla dotazione iniziale. Il buono di
cambio cartaceo in duplice copia viene firmato dallo "changeur" e,
se presente, anche dal controllo di amministrazione. Una copia del
buono viene trattenuta dal cassiere, l'altra a fine serata viene
consegnata e conservata per un periodo limitato in Direzione giochi
per la registrazione del sistema informatico di cassa del contante
riportato su ogni buono di cambio. Le operazioni di conteggio delle
banconote sono effettuate tavolo per tavolo in un'apposita sala
videosorvegliata. I biglietti di banca giocati al tavolo dello
"Chemin de fer", vengono cambiati in "fiches" dallo "changeur" e
generalmente alla fine di ogni taglia è quest'ultimo che li
consegna alla cassa di sala, ritirando per il corrispondente
importo le "fiches" mancanti alla propria dotazione iniziale.
L'operazione è registrata su un apposito modulo di cambio cartaceo
e in duplice copia: una copia viene trattenuta dal cassiere e
l'altra a fine serata conservata per un periodo limitato in
Direzione giochi per la registrazione del giorno successivo.
Terza domanda: nel corso della partita ai tavoli da gioco si può
presentare la necessità di effettuare un cambio "fiches", pertanto
vengono inviati alla cassa i gettoni della pezzatura che cedono la
dotazione, i gettoni non in dotazione al tavolo e delle placche, e
sostituiti per il corrispondente importo con gettoni dalla
pezzatura necessaria per il gioco o da reintegrare la dotazione
iniziale del tavolo. Il capo tavolo compila e firma il modulo
cartaceo e in duplice copia lo presenta al controllo regionale per
una verifica alla firma. Il controllo regionale assiste
all'operazione verificando l'esatto ammontare e la corrispondenza
fra le "fiches" in uscita e quelle in entrata al tavolo da gioco,
il buono viene portato alla cassa unitamente alle "fiches" in
uscita vistato dal cassiere e riconsegnato al capo tavolo.
Relativamente ai giochi francesi, queste operazioni sono inserite
nel sistema informatico, permettendo così di risalire a tutte le
operazioni effettuate; pertanto, il giorno successivo, se non si
rilevano inesattezze alla chiusura delle casse, risultano non
essere necessarie. I buoni cambio dei giochi americani di
"Roulette", "Black jack", "Craps" e "Punto banco" vengono raccolti
dall'ispettore di reparto e conservati per il tempo necessario per
eventuali verifiche qualora si riscontrino inesattezze alla
chiusura di cassa. Si precisa che le operazioni di cambio "fiches"
non determinano in alcun modo scostamenti in relazione ai risultati
contabili del tavolo o nelle quadrature delle casse. Lascio poi
copia della risposta al Consigliere.
Presidente
- La parola al Consigliere Bortot.
Bortot (Arc-VA)
- Grazie, Assessore, finalmente un po' di
dati che servono a fare chiarezza! Mi spiace che manchino parecchi
Consiglieri, ma credo che la questione dei controlli sia uno dei
nodi da risolvere modificando anche il contratto lavoro ed
eventualmente il disciplinare, perché tante controversie,
agitazioni ed incomprensioni sulla gestione del casinò partono da
questi presupposti. Le mance devono essere conteggiate tavolo per
tavolo, soprattutto il conteggio deve avvenire immediatamente
perché, se sono un lavoratore del casinò, alla sera il casinò
chiude e io ho saputo cosa è successo durante l'apertura, invece i
soldi vengono conteggiati il giorno dopo da altre persone, diventa
difficile fare dei riscontri soprattutto per la mancanza della
videosorveglianza. Tutto questo, che ha un'apparenza tecnica, parte
dal presupposto che è stato firmato con le organizzazioni sindacali
il 18 gennaio 2007 un accordo sindacale e, quando l'ho letto, ho
pensato che finalmente si iniziava a mettere le cose a posto. Vado
a controllare la legge istitutiva del casinò, il disciplinare, lo
statuto e il regolamento per le assunzioni, mi ritrovo un accordo
che è "aria fritta" e che fa sì che fra le organizzazioni sindacali
e il Governo regionale e soprattutto con il "CdA" del casinò si sia
solo fatto un "break" senza "mettere mano" a tutti i nodi che si
devono sciogliere per risolvere i problemi di gestione della casa
da gioco. Legato a questo vi sono le "stelle filanti" del
Presidente del "CdA", quotidiane, su come bisognerebbe fare
all'interno del casinò tutta una serie di "boutades" inconcludenti
e non vi è mai un cenno sulla volontà di "mettere le mani"
sull'attuale gestione del casinò. Se non si mette mano ai controlli
e ai ruoli dei controlli Valle, che sono quasi quotidianamente
contestati dagli operatori del casinò, quindi chiarire una volta
per tutte e soprattutto evitare che i rapporti dei controlli
regionali vengano imboscati e non siano portati alla conoscenza del
Governo e del Consiglio, non possiamo parlare di rilancio della
casa da gioco... ma butteremo via i soldi... con l'attuale
incapacità del "CdA" di gestire il casinò... evidentemente hanno il
sopravvento spinte categoriali che impongono e alle organizzazioni
sindacali, e al Consiglio regionale, e al "CdA" un modo di gestire
la casa da gioco che è quanto meno poco trasparente.
Se si pensa che io "voglia fare di tutta un'erba un fascio", che
all'interno del casinò siano tutti disonesti, non è vero, ma le
corporazioni che coprono le scorrettezze di colleghi, tali
corporazioni vanno battute: questo è il ruolo del "CdA" e, se non è
in grado di svolgerlo, va cambiato. Il ruolo del Consiglio
regionale è quello di "mettere mano" al disciplinare anche
sull'organizzazione del lavoro, ma su come deve essere organizzato
il lavoro all'interno di un'azienda decide il datore di lavoro,
rispettando le norme che tutelano i lavoratori. Per essere chiaro:
tanti casinò hanno la videosorveglianza, è ora di introdurre la
videosorveglianza anche all'interno del nostro casinò, questo non
farà felice qualcuno, ma si parte dai presupposti corretti per una
corretta gestione, per tutelare il lavoro delle 800 persone e
famiglie che lavorano con il casinò. Partendo di qui si può
rivedere il rapporto con il Paese di Saint-Vincent e decidere cosa
fare delle strutture che abbiamo acquistato con l'"operazione
Billia". Un invito perciò al Governo è, invece di parlare troppo di
bilancio del casinò, di parlare di più ed entrare nel merito
dell'attuale gestione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK