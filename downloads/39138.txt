Consiglio Regionale della Valle d'Aosta - Oggetto del Consiglio n. 2462 del 9 novembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
MINORANZE ETNICHE E MOVIMENTI MIGRATORI
Movimenti migratori
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2462 del 9 novembre 2016 - Resoconto
OGGETTO N. 2462/XIV - Reiezione di risoluzione: "Impegno per
la sospensione del bando di gara per l'affidamento del servizio di
accoglienza dei migranti".
Rosset (Presidente) -
Procediamo con l'ordine del giorno,
precisamente con il punto n. 33.01 dell'ordine del giorno. Ha
chiesto la parola il Consigliere Roscio per l'illustrazione; ne ha
facoltà.
Roscio (ALPE) -
Riprendo la nostra risoluzione che
abbiamo presentato come gruppi di minoranza e che parte
dall'iniziativa discussa già ieri a proposito del bando di gara per
il servizio di accoglienza temporanea dei cittadini stranieri
richiedenti protezione internazionale, dalla quale era emerso, a
nostro avviso, che il coinvolgimento degli Enti locali, quindi dei
Sindaci, era perlomeno molto labile, in quanto l'eventuale
aggiudicatario avrebbe avuto come unico obbligo quello di informare
il Sindaco ma a cose avvenute, e non di trovare invece modalità per
coinvolgere di più, per garantire una distribuzione equilibrata sul
territorio, per favorire l'inserimento nel tessuto sociale. Ecco
perché a nostro avviso questo bando andrebbe sospeso, ma non
sine die
, bensì subordinandolo ad un'intesa con gli Enti
locali affinché anch'essi si possano esprimere nel merito su come
migliorarlo e come realizzare un'accoglienza che sia il più
possibile senza impatti negativi per la popolazione locale, e
soprattutto perché questa cosa non venga ribaltata dall'alto ma
condivisa proprio a livello locale. Non mi dilungo oltre, perché la
discussione in parte è già avvenuta ieri. A noi sembra chiaro
quello che chiediamo: sospendere il bando e cercare un'intesa con
gli Enti locali.
Presidente -
Se non ci sono altre richieste di
intervento, dichiaro chiusa la discussione generale. Ha chiesto la
parola il Presidente della Regione; ne ha facoltà.
Rollandin (UV) -
Ho già avuto modo di illustrare il tema
dell'immigrazione durante la discussione di due iniziative diverse,
l'una che parlava di SPRAR e l'altra solo dell'immigrazione, e ho
avuto modo di dire che ad oggi il sistema in atto tiene conto della
disponibilità, nei Comuni, di presenze che possono essere oggetto
di bando. I Comuni sono a conoscenza dei bandi, quando ci sono le
valutazioni da parte di eventuali cooperative o di chiunque sia
interessato ne sono informati i Comuni, viene detto ai Comuni cosa
succede e quali sono le azioni.
Noi riteniamo che il sistema com'è impostato oggi possa
funzionare; stiamo valutando se e come integrare alcune tematiche,
ma non nel bando, bensì nell'operatività che segue ai bandi.
Teniamo conto che già oggi abbiamo un monitoraggio legato al
sistema della presenza degli immigrati, a parte la firma della
presenza, controllo che viene fatto in accordo con i Sindaci e di
cui abbiamo già parlato.
Per quanto riguarda invece il sistema della distribuzione che
qualcuno vorrebbe fare, di distribuire a seconda dei Comuni e a
seconda della popolazione, il problema vero emerge nel momento in
cui nei piccoli Comuni ci sono le situazioni di cui si è parlato
nell'interpellanza. Con tale modalità questo si supera, perché
ovviamente prima di tutto si parte sempre dai Comuni dove vi sia
una disponibilità e questo coinvolge naturalmente in prima persona
l'interessato e poi automaticamente il Sindaco.
Noi riteniamo che il bando in essere possa essere mantenuto; se
ci sono variabili nell'ambito dei regolamenti applicativi li
esamineremo ed eventualmente li porteremo avanti. Pertanto su
questa risoluzione noi ci asteniamo.
Presidente -
Ha chiesto la parola il Consigliere Roscio;
ne ha facoltà.
Roscio (ALPE) -
Che già ieri non eravamo completamente
d'accordo è una cosa appurata, ma dai contatti che abbiamo avuto -
evidentemente i nostri contatti non sono gli stessi di cui parla
lei - c'è questa preoccupazione: sebbene lei dica che è tutto a
posto, che l'aggiudicatario provvede e il Sindaco è a conoscenza, a
noi risulta che invece questo non avvenga, tant'è vero che diversi
amministratori locali si dicono preoccupati per quello che può
succedere senza l'introduzione di alcune clausole di salvaguardia
per i territori. Non sto a ripetermi, ma altre Prefetture hanno
adottato questi sistemi cercando il coinvolgimento proprio a
livello locale delle Amministrazioni operanti sul territorio, e a
noi risulta che questo funzioni. È chiaro che non spetta a noi
prendere le decisioni; la nostra era una proposta che cercava di
migliorare: se non viene accolta ci dispiace, ma comunque la
manteniamo.
Presidente -
Non ci sono altri interventi. Possiamo
mettere in votazione la risoluzione.
Dichiaro aperta la votazione. La votazione è chiusa.
Presenti: 33
Votanti           
: 7
Favorevoli: 7
Astenuti: 26 (Baccega, Bertschy, Bianchi, Borrello, Donzel,
Fabbri, Farcoz, Follien, Fontana, Fosson, Grosjean, Guichardaz, La
Torre, Lanièce, Marguerettaz, Marquis, Nogara, Péaquin, Perron,
Restano, Rini, Rollandin, Rosset, Testolin, Laurent Viérin, Marco
Viérin)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK