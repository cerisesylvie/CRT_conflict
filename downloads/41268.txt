Consiglio Regionale della Valle d'Aosta - Oggetto del Consiglio n. 428 del 20 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Enti e Società sportive
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 428 del 20 febbraio 2019 - Resoconto
OGGETTO N. 428/XV - Interpellanza: "Intendimenti in merito
alla destinazione futura dell'immobile "Cral Cogne" di
Aosta".
Distort (Presidente)
- Punto 23 all'ordine del giorno. Ha
chiesto la parola il proponente consigliere Bertin, prego
collega.
Bertin (RC-AC)
- Il palazzo del Cral Cogne è un
importante luogo di riferimento ormai storico per la città dal
punto di vista sociale e rappresenta, come dicevo, uno spazio di
riferimento per molte associazioni e per molte iniziative, tant'è
che coinvolge direttamente o indirettamente migliaia di
persone.
Mi ero occupato in passato di questo immobile per una questione
riguardante l'abbattimento delle barriere architettoniche: se ne
ricorderanno gli assessori ai lavori pubblici. L'Amministrazione
regionale aveva progettato e finanziato un piano per l'abbattimento
delle barriere architettoniche in quell'immobile e aveva rifatto
l'ascensore, ma si era dimenticata o non aveva visto che per
raggiungere quell'ascensore vi erano quattro scalini, il che di
fatto rendeva quel progetto di abbattimento delle barriere
architettoniche inutile, cosa decisamente grave. Poi l'immobile era
stato inserito tra i beni del piano di alienazione e valorizzazione
dell'Amministrazione regionale, pertanto di fatto non si è poi più
intervenuti su questo bene. Lo dico, anche perché recentemente c'è
stato un sopralluogo al quale non ho partecipato per ovvie
ragioni.
Ma veniamo ai fatti dell'attualità di questi giorni. Come
dicevo, il Cral Cogne è storicamente un luogo di riferimento per la
città e recentemente, quindici giorni fa, si è appreso che in tempi
estremamente brevi questo immobile dovrebbe essere sgomberato per
ragioni di sicurezza, con una diffida da parte dell'Amministrazione
regionale ai gestori della struttura. Uno sgombero per ragioni di
sicurezza che deriverebbero da una perizia fatta nel 2016, tre anni
fa, e poi da altre fatte da altri soggetti, dagli stessi gestori
del Cral Cogne, riguardanti appunto lo stato di questo immobile. Io
non sono un tecnico, ma da questa relazione non sembra emergere un
problema strutturale dell'immobile. Certamente c'è un
deterioramento dovuto all'età che ha degli effetti sugli intonaci e
altri elementi indubbiamente rischiosi, ma che non investono gli
aspetti strutturali in senso stretto. Per cui a mio avviso andrebbe
approfondita la questione del reale stato di pericolosità di questo
immobile.
Veniamo alle domande dell'interpellanza. Abbiamo letto sui mezzi
di informazione che, relativamente all'inserimento nel piano della
Regione di alienazione e valorizzazione di questo immobile, il CCS
Cogne avrebbe inviato due richieste di manifestazione di interesse
all'Amministrazione regionale, alle quali non si sarebbe data
risposta. Noi vorremmo sapere se questo corrisponde al vero e nel
caso per quale ragione non si è data una risposta a queste
manifestazioni di interesse. Chiediamo anche se esistono altre
manifestazioni di interesse, magari pervenute da altri soggetti,
riguardanti questo palazzo. In termini generali, a mio avviso,
quando qualcuno manifesta un interesse o comunque interloquisce con
l'Amministrazione regionale, qualunque richiesta o domanda faccia,
quest'ultima deve dare una risposta, positiva o negativa ma la deve
dare; mi auguro che questo sia stato fatto nel caso specifico.
Veniamo alla questione dello sgombero che parrebbe immediato.
Tra l'altro, ieri notizie di stampa annunciavano una lettera, che
sarebbe stata mandata oggi peraltro, per l'operazione di sgombero.
Mi chiedevo se questo sgombero dei locali è confermato, oppure si
siano studiate delle soluzioni temporanee alternative per evitare
la situazione di estremo disagio che creerebbe uno sgombero in
tempi rapidi, per gli utenti di questo palazzo che come dicevo sono
moltissimi. Intanto in questi giorni nei quali si è creato un certo
allarmismo, sono arrivate credo a tutti noi moltissime richieste di
informazioni e sollecitazioni di utilizzatori di queste attività
del Cral Cogne, perché coinvolgono un numero di persone
estremamente numeroso. Per finire, chiediamo qual è l'intenzione
generale rispetto al futuro di questo immobile di proprietà
regionale.
Presidente
- Per la risposta l'assessore Testolin,
prego.
Testolin (UV)
- Grazie al collega Bertin che ha fatto un
minimo di
excursus
sull'importanza del palazzo Cogne e sulle
vicissitudini che si sono riscontrate nel tempo.  Questo ci
permette di fare un minimo di chiarezza su questa situazione che è
decisamente
à la une
in questo periodo ed è sicuramente
importante fare un po' di chiarezza su alcuni punti, tra i quali
quelli esplicitati nell'interpellanza.
La prima domanda: "se corrisponde al vero che non si è data
risposta a due manifestazioni di interesse da parte del CCS Cogne
e, nel caso, le ragioni delle mancate risposte". Come ci viene
segnalato dagli uffici competenti, la prima manifestazione di
interesse del 2016 è consistita nella compilazione del modulo
online
pubblicato a seguito dell'approvazione del piano di
valorizzazioni e alienazioni. La consegna di questa modulistica
aveva e ha tutt'oggi lo scopo di far comprendere se vi sia un
interesse del mercato nei confronti di un certo bene immobile. Tale
procedura non comporta alcun tipo di risposta, ma serve da dato
statistico per gli uffici stessi.
Nel caso della pubblicazione del dicembre 2017 la volontà
dell'amministrazione era quella di avviare un'indagine conoscitiva,
al fine di verificare l'interesse da parte di soggetti privati ad
acquisire a titolo di concessione l'immobile di proprietà della
Regione autonoma Valle d'Aosta, al fine di una possibile
riconversione, previa realizzazione di interventi di
ristrutturazione da parte del concessionario. La pubblicazione
specificava che "trattasi di mera indagine conoscitiva, al fine di
valutare eventuali attività future da porre in essere da parte
dell'Amministrazione regionale e l'invio della proposta non vincola
in alcun modo né il soggetto proponente né l'Amministrazione
regionale". Da parte del CCS Cogne era stato proposto un intervento
su alcune zone circoscritte dell'immobile senza indicare il
necessario e importante intervento di recupero strutturale. A
servizio di tale intervento era stato proposto un popolamento
dell'immobile con svariate altre attività, aumentando in modo
significativo i carichi dei solai, senza peraltro avere messo in
atto un complessivo recupero strutturale, che a grandi linee era
anche quello che sottolineava il collega Bertin nell'indicare, come
interventi a completamento di una struttura, la sua accessibilità,
per sottolinearne uno. Nel caso specifico comunque gli uffici non
hanno fornito una risposta formale, poiché non prevista, ma gli
stessi hanno comunque notiziato il proponente del fatto che
l'amministrazione stava valutando ipotesi di attività future da
porre in essere. Ciò in un contesto di confronto, anche nelle more
della definizione del regolamento di situazioni finanziarie
pregresse e pendenti in capo al CCS Cogne.
Per il secondo quesito, "se sono pervenute ulteriori
manifestazioni di interesse da parte di altri soggetti", al momento
non ne sono pervenute. La terza domanda, "se si conferma la volontà
di sgomberare i locali o si siano trovate delle soluzioni
alternative allo sgombero", allo stato attuale ribadiamo che
l'obiettivo primario rimane l'incolumità pubblica. Il fatto che il
palazzo ospiti una moltitudine di persone per le più svariate
iniziative, deve accrescere il nostro senso di responsabilità nei
confronti dell'incolumità dei fruitori della struttura. Pertanto,
si ribadisce quanto già indicato nella risposta all'interpellanza
dello scorso gennaio: l'ordine di sgombero attivato sin dall'agosto
del 2018 rimane allo stato attuale il mezzo di tutela attuato in
attesa che la nuova perizia (in corso di formale affidamento e per
la quale il professionista incaricato è già stato autorizzato a
operare, da eseguirsi sull'intero immobile, poiché era stata
eseguita una prima perizia che escludeva parti importanti
dell'immobile stesso) possa fornire ulteriori importanti
indicazioni in merito alle iniziative da porre in essere e ai loro
tempi di attuazione. Peraltro, è stata predisposta dagli uffici in
data di ieri una lettera per comunicare la diffida a eseguire o
comunque svolgere all'interno dell'edificio delle manifestazioni
con numeri importanti, che erano state paventate sugli organi di
stampa.
Ultimo quesito: "quali siano gli intendimenti in merito al
futuro dell'immobile". Gli uffici sono al lavoro - l'avevamo già
spiegato nella risposta alla scorsa interpellanza - al fine di
giungere alla stesura di un bando che miri all'individuazione di
investitori che possano riqualificare l'immobile nel suo complesso.
Quindi per dare nuova vita, nuova dignità a questo immobile,
evidentemente non a spizzichi e bocconi, ma con un percorso più
completo ed esaustivo, anche se questo evidentemente non sarà
facile e sicuramente bisognerà attivarsi in questo senso. Per le
diverse forme di valorizzazione ricordo infatti che l'immobile è
inserito nel piano di valorizzazioni e alienazioni immobiliari, che
prevede la possibilità di recupero dell'immobile e lo sfruttamento
dello stesso ai fini economici. Il bando dovrà prevedere la
presentazione di un
business
plan
con l'indicazione
di un computo metrico dei tempi di ammortamento dell'investimento e
al contempo dovrà essere propositivo di iniziative a diretto
impatto sociale o a favore diretto della regione, che possano
permettere la definizione di accordi di cessione o di
valorizzazione congrui e sostenibili, al fine di identificare
quelle attività che potranno essere oggetto di ristrutturazione e
finalizzare quelli che potranno essere gli utilizzi all'interno
dell'immobile, per dare nuovo slancio e nuove prospettive a una
struttura che evidentemente nel tempo ha accolto e ha dato delle
risposte importanti all'intera comunità di Aosta e della Valle
d'Aosta tutta.
Presidente
- Per la replica la parola al collega Bertin,
prego.
Bertin (RC-AC)
- Devo dire di non essere particolarmente
soddisfatto di questa risposta, innanzitutto perché mi pare poco
chiara rispetto a quello che si vuole fare di questo immobile. Lei
mi dice che non ci sono state manifestazioni di interesse se non da
parte del CCS Cogne. Vale a dire che questo immobile non ha nessun
interesse e il risultato di questi sondaggi riguardo all'interesse
è che gli unici interessati sono stati quelli che attualmente
utilizzano questo palazzo, ma non c'è un interesse generale
rispetto a questo immobile. Vista la mancanza di manifestazioni di
interesse da parte di altri soggetti, mi sarei comunque preoccupato
di interloquire in qualche modo con l'unico che aveva manifestato
un interesse. Questo credo che sia un fatto da evidenziare: se c'è
soltanto uno che manifesta un interesse, anche se non devo dare una
risposta, perché si trattava soltanto di una sorta di ricerca di
mercato, visto che ne rimane uno, almeno a questo cerchiamo di dare
una risposta. Mi pare un modo un po' curioso e poco rispettoso
dell'agire di un'amministrazione.
Non vi sono altre manifestazioni di interesse: questo è un punto
importante. Adesso si vuole fare un bando per rilanciare l'utilizzo
o l'alienazione del palazzo del Cral Cogne. Spero che questo non
voglia dire una trasformazione del palazzo, che storicamente ha
avuto funzioni di servizio anche sociale alla città, in una mera
speculazione edilizia, perché si farebbe un errore. Quel palazzo è
storicamente vocato a quelle funzioni e, a mio avviso, quelle
devono rimanere, perché quel luogo rappresenta un punto di
riferimento della città. Si può farle in modo diverso, ma quella a
mio avviso deve essere l'attività principale di quel palazzo;
magari non l'unica, ci mancherebbe, ma certo l'indirizzo generale
deve essere tale. Visto tra l'altro che non si è manifestato
interesse da parte di soggetti economici per l'utilizzo di questo
palazzo, non vedo perché non dovrebbe essere così. Questo credo che
sia un fatto che debba essere tenuto in considerazione.
E poi, se facciamo un bando, dobbiamo anche tenere presente di
avere un iter nell'utilizzo di questi beni inseriti nel piano di
alienazione e valorizzazione che sia uguale per tutti i beni
inseriti. Mi auguro che sia lo stesso sempre e che non si risponda
o si risponda a tutti con le stesse modalità e seguendo gli stessi
criteri.
A parte questo, veniamo alle questioni di attualità
relativamente allo sgombero. In attesa di un'altra perizia si vuole
sgomberare l'intero immobile. Oggi l'utilizzo è limitato soltanto a
una parte, che poi è quella che viene gestita dal CCS Cogne e che
fornisce dei servizi e delle attività sociali alla città. Mi sembra
un modo un po' affrettato di procedere, quando poi al momento non
vi sono dei chiari problemi strutturali per questo immobile. Dal
2016 a oggi non si è fatto niente, ma poi all'improvviso si
sgombera. Mi pare un modo un po' affrettato che darà dei disagi
estremamente elevati a tutti quelli che utilizzano questo palazzo,
che sono, come ripeto, tantissimi. Credo che a volte si sia un po'
troppo formali e si rischi di creare dei problemi seri.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK