Consiglio Regionale della Valle d'Aosta - Oggetto del Consiglio n. 903 del 9 dicembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 903 del 9 dicembre 2014 - Resoconto
OGGETTO N. 903/XIV - Illustrazione del disegno di legge n. 43
(Legge finanziaria per gli anni 2015/2017) e del disegno di legge
n. 44 (Bilancio di previsione per il triennio 2015/2017).
Presidente -
Sono state distribuite le relazioni del
collega La Torre e dell'Assessore al bilancio. La parola al collega
La Torre.
La Torre (UV)
- Signor Presidente, Colleghi.
In qualità di relatore presento all'aula il disegno di legge n.
43 "Disposizioni per la formazione del bilancio annuale e
pluriennale della Regione autonoma Valle d'Aosta (Legge finanziaria
per gli anni 2015/2017). Modificazioni di leggi regionali" e il
disegno di legge n. 44 "Bilancio di previsione della Regione
autonoma Valle d'Aosta per il triennio 2015/2017". Come è mia
consuetudine e come d'altronde molti di voi si aspettano, centrerò
parte della mia relazione al bilancio su riflessioni di carattere
politico che, senza alcuna presunzione di primogenitura, presento
solo come spunti utili a svolgere un confronto sereno ed aperto in
aula, per la ricerca di nuove modalità di interazione e
integrazione tra la politica, i cittadini e le parti sociali in un
momento di grandi difficoltà e cambiamenti epocali avvertiti da
tutti.
Per svolgere queste riflessioni occorre una premessa d'insieme
possibilmente condivisa, che prenda atto della crisi d'identità
della politica italiana a tutti i livelli, delegittimata
dall'opinione pubblica ma anche da fattori endogeni come
l'incapacità di decidere, le continue polemiche e divisioni, il
conflitto costante tra poteri dello Stato e comportamenti deviati
di alcuni protagonisti. Credo che sarete d'accordo con me nel
riconoscere che tutto questo accade in Italia proprio nel momento
in cui il nostro Paese avrebbe più bisogno di una classe politica
legittimata, forte e credibile per affrontare con urgenza e
determinazione i problemi reali, di una situazione economica e
sociale che non si può più sbrigativamente definire come una crisi,
ma che va riconosciuta per quello che realmente si palesa e cioè
una fase di decrescita nel cambiamento di un macrosistema
economico.
La domanda che pongo è: come può una classe politica, che viene
percepita nell'immaginario collettivo come inutile e dannosa agli
interessi del Paese, rilanciare e guardare in modo sereno e
concreto a un progetto di sviluppo dell'Italia? Lasciando
inalterati questi presupposti negativi, qualunque progetto, per
quanto valido, sarà sempre bollato di inadeguatezza e insufficienza
cronica, all'insegna della confusione più totale, dove tutti hanno
ragione e tutti hanno torto. Senza nessun cambiamento
dell'atteggiamento politico i sacrifici collettivi, ormai
indiscutibilmente necessari per raggiungere obiettivi strategici di
sistema, non saranno mai riconosciuti e accettati dall'opinione
pubblica, neanche quelli introdotti dai bilanci regionali che
vivono le medesime difficoltà del Paese. La questione, perciò,
fatta questa premessa, è che la costruzione di un bilancio,
riconoscibile come valido dalla collettività, passa dal ridare
credibilità ai processi decisionali politico-amministrativi che
governano la Pubblica amministrazione e contribuiscono alla
formazione del bilancio come progetto di una comunità e non mero
strumento contabile.
La risposta perciò alla domanda di come si può cambiare un
atteggiamento politico ci viene suggerita dalla stessa Costituzione
italiana che prevede che le decisioni che riguardano il bene
pubblico, prese dalle istituzioni e quindi anche dalla politica,
debbono essere socialmente condivise. Nella nuova visione, perciò,
le decisioni politiche, soprattutto quelle del bilancio, vanno
considerate rispetto alla loro capacità di inclusione della
collettività; i cittadini non possono essere considerati sudditi.
Solo così si può costruire un nuovo valore di riconoscimento, da
parte della società civile, di un'azione politico-amministrativa,
al di là delle scelte stesse, anche di quelle difficili. Se questa
azione non viene posta in essere, qualunque proposta
amministrativa, buona o cattiva che sia, sarà criticata, ritenuta
insufficiente o di parte e comunque non accettata dall'opinione
pubblica generale, specialmente se si tratta di sacrifici,
generando un ulteriore scollamento tra chi amministra e la
collettività stessa, come appare ormai palese dal risultato di
astensionismo che ha sfiorato il 70 percento alle recenti elezioni
regionali.
Occorre che la politica cambi metodi nella sostanza e nella
forma. Un paese governato da un orientamento politico di
centrosinistra, in cui lo stesso partito del leader si divide e si
osteggia, in cui i sindacati dei lavoratori si schierano
all'opposizione contestando le scelte del Governo, in cui il
centrodestra è frantumato tra maggioranza ed opposizione senza
alcun progetto comune, un Paese dominato dalle scelte europee che
subisce l'immigrazione di massa e che continua a vessare i
cittadini aumentando le tasse dirette e indirette senza nessun
riequilibrio del sistema, è un Paese che se non cambia non farà
molta strada. In questo nuvoloso contesto le Regioni italiane si
accingono a discutere e definire le leggi finanziarie e i bilanci
di previsione 2015/2017.
Passando ora dal quadro generale al contesto del nostro
bilancio, come relatore e come uomo politico mi sento di fare
alcune affermazioni, indicando a mio avviso le priorità su cui
lavorare. La prima: difendere la nostra autonomia speciale e la
potestà legislativa deve diventare il primo obiettivo di ogni
nostra azione politica, amministrativa e finanziaria. Su questo
obiettivo si deve cercare la massima coesione politica nel nostro
Consiglio regionale. La seconda: occorre sostenere e rafforzare il
lavoro svolto dalle segreterie dei movimenti politici, per dare in
tempi brevi maggior solidità e credibilità alla maggioranza di
governo regionale nei numeri e nel progetto di prospettiva. La
terza: pur essendo scesi sotto la soglia psicologica del miliardo
del saldo di bilancio, occorre rileggere con una visione
ottimistica le nostre potenzialità, riconoscendo che un miliardo di
risorse contengono ancora grandi energie per rilanciare la nostra
regione e garantire il benessere della nostra collettività.
La prima priorità, la difesa dell'autonomia, è un argomento
conosciuto a tutti voi e già da me ampiamente trattato nella
relazione al bilancio dell'anno scorso: non intendo perciò
dilungarmi su di esso, lasciando al dibattito politico gli
approfondimenti che riterrete necessari. Sottolineo solo il fatto
che occorre urgentemente ridefinire con lo Stato italiano un
rapporto di reciproco rispetto politico basato sul principio
dell'intesa e, se non ascoltati - qui esprimo una mia valutazione
personale - dobbiamo essere pronti a fare anche manifestazioni di
piazza sostenute da gesti pacifici, ma significativi.
La seconda affermazione deriva dalla lettura degli eventi
politici che hanno caratterizzato il Consiglio regionale in
quest'ultima legislatura. A mio avviso appare evidente che non si è
analizzato correttamente il messaggio che gli elettori valdostani
hanno espresso alle ultime elezioni regionali. Cioè che, escludendo
dalla rappresentanza del Consiglio regionale i più importanti
partiti nazionali, Forza Italia, Lega, NCD, eccetera, fatto salvo
il Partito Democratico che si consolida a livello nazionale alla
guida del Paese e con cui in Valle d'Aosta occorre aprire un
confronto approfondito sul suo possibile ruolo cerniera tra Stato e
Regione, i valdostani hanno votato e scelto in gran massa l'area
delle forze regionaliste autonomiste, al di là delle divisioni sul
progetto di governo che hanno caratterizzato la fase preelettorale
e postelettorale, indicando con il voto ai decisori politici eletti
la volontà popolare di mettere al primo posto i movimenti politici
regionalisti e la difesa dei valori autonomisti che hanno sempre
garantito il benessere della nostra Regione negli ultimi
decenni.
Colleghi, solo con un reciproco riconoscimento dei ruoli di
minoranza e di maggioranza e individuando, con un serio ed
approfondito confronto, un progetto condiviso per la collettività,
che si trasformi in un percorso amministrativo sui grandi temi, si
riuscirà a ricostruire in tempi brevi le fondamenta per una seconda
autonomia, forte e coesa, non limitata nelle sue prerogative, ma
riconosciuta e rispettata dallo Stato, abbandonando concetti
superati di indipendentismo, ma capace nella sua autodeterminazione
di rilanciare a tutti i livelli la nostra Regione e gettare le basi
per un patto federativo tra le forze autonomiste che si candidi a
governare la Valle d'Aosta per i prossimi dieci anni e più.
Considero, perciò, segnali positivi in questa direzione l'accordo
raggiunto sull'importante tema della legge regionale sugli Enti
locali, così come la volontà condivisa di presentare una legge
sulla trasparenza e la gestione delle società partecipate, così
come l'utilizzo di gruppi di lavoro denominati
task force
su
temi delicati come il Casinò, l'ambiente e la sanità. Per un'azione
amministrativa credibile a sostegno del rilancio del sistema Valle
d'Aosta occorre il supporto di un nuovo progetto politico che,
federando le differenti energie e storie autonomiste, costruisca un
percorso aperto, condiviso e riconoscibile dalla nostra comunità,
per la difesa dei legittimi interessi dei valdostani; insomma, un
nuovo progetto politico.
La terza affermazione prevede in premessa un'ulteriore domanda:
questo bilancio ha i requisiti di un progetto di una comunità o è
solo un mero strumento contabile? La risposta è pesantemente e
oggettivamente condizionata dalla realtà dei fatti: oggi al nostro
bilancio è impedito di essere un progetto per il futuro di una
comunità. Infatti, quali concetti di programmazione seria, quali
opportunità di sviluppo sociale e di crescita economica, quale
continuità amministrativa possiamo garantire al nostro bilancio e
ai valdostani per il futuro, senza un'intesa definitiva con lo
Stato? Venendo sempre meno agli impegni assunti con la Valle
d'Aosta - e vi ricordo il federalismo fiscale - lo Stato continua
ad emanare nuove manovre finanziarie e patti di stabilità sulla
base di parametri iniqui per la Valle d'Aosta, fortemente
coercitivi e generanti incertezze nei confronti delle nostre scelte
amministrative. Quali saranno gli effetti perversi che il perdurare
della decrescita economica e i continui attacchi alla nostra
autonomia finanziaria produrranno sul sistema della Valle d'Aosta?
Occorre reagire. Il territorio e la cultura sono le nostre
ricchezze e la difesa e il rilancio delle nostre naturali vocazioni
(turismo, agricoltura, energia, artigianato, commercio) sono le
risposte che i valdostani si aspettano da un progetto di una
comunità che si deve concretizzare in un bilancio condiviso e
riconosciuto dalla collettività, generato e sostenuto da processi
decisionali politico-amministrativi comprensibili. Occorre rompere
con il pessimismo diffuso, ribadendo la forza e le opportunità di
una Regione, la nostra, che ha ancora energie e risorse da spendere
e valorizzare per il futuro.
Il nostro bilancio, così condizionato, non ha ancora questi
requisiti di prospettiva, è un bilancio difensivo e di transizione,
soggetto, come abbiamo detto, a eventi esterni difficili da
accettare e ancor di più da spiegare alla nostra gente. Un bilancio
obbligatoriamente fatto di tagli, molti dei quali non condivisi
neanche dalle forze politiche che lo devono sostenere. Un bilancio,
perciò, di attesa e di riflessione che deve introdurre con forza il
concetto che se c'è una decrescita e se dev'essere subita, questa
deve avere almeno il pregio di essere ristrutturante. Sono in
questo quadro che vanno valutate le utili indicazioni emerse nel
corso delle audizioni della II Commissione da parte delle numerose
parti sociali intervenute che evidenziano, oltre alle problematiche
di cui abbiamo già parlato, l'importanza per il futuro di una
progettualità condivisa tra le parti, con priorità e piani d'azione
chiari e presentati per tempo. In particolare, le forze sindacali
congiunte ribadiscono che ulteriori sacrifici sui capitoli di spesa
essenziali, come istruzione, welfare e sanità, sono socialmente
insostenibili alla luce anche di una crisi occupazionale senza
precedenti.
L'associazione industriali evidenzia la fase di decrescita che
ha colpito le imprese valdostane e la conseguente e difficile
situazione a mantenere per esse una stabilità occupazionale e
chiede un intervento sull'imposta dell'IRAP che elimini
l'incremento minimo del 2,5 percento delle unità nette di lavoro,
per avere il diritto alle riduzioni previste dalla legge. La
Chambre e le associazioni di impresa danno comunque atto
all'Amministrazione regionale che, pur nelle difficoltà di un
bilancio che si riduce, sono state confermate per il settimo anno
consecutivo le misure anticrisi a favore delle imprese e delle
parti sociali più deboli, pur dichiarando la loro difficoltà a
continuare ad operare nel contesto regionale.
Il bilancio 2015 è quindi un documento contabile di una Regione
che resta nell'incertezza dell'attesa di chiarire con lo Stato le
rispettive posizioni e acquisisce in forza di questo il ruolo di
documento di riflessione, utile a far comprendere a tutti come sia
arrivato il momento di sgomberare il campo di ipocrisie e
reciproche accuse alimentate da interminabili analisi di "com'era
bello e di chi è la colpa". È arrivato il momento di guardare al
futuro, di ricominciare, di comunicare fiducia alla popolazione e
di agire per costruire il nuovo sistema Valle d'Aosta, ancora forte
nelle sue risorse e potenzialità, sostenendolo con un nuovo
progetto politico.
Il bilancio 2015 è perciò un bilancio responsabile che non può
risolvere oggi le problematiche di una fase di decrescita
generalizzata a tutto il Paese, ma che non nasconde le difficoltà e
le affronta nelle sue linee guida in modo serio, dando comunque
risposte concrete alla collettività valdostana. Infatti, vengono
garantite le risorse necessarie per l'adesione alla programmazione
europea, consapevoli che su questo terreno si giocherà la grande
sfida per il recupero di risorse su cui dovremo impegnarci con
convinzione. Si prosegue nell'utilizzo dei fondi di rotazione per
garantire lo stimolo allo sviluppo di nuovi investimenti. Si
supporta il sostegno occupazionale nel settore forestale e delle
opere stradali. Si garantisce il mantenimento degli investimenti
già programmati. Si mantengono gli impegni a favore delle famiglie
e delle categorie più deboli, anche se con rimodulazione dei
requisiti per l'accesso. Si introduce il contenimento dei
trasferimenti a fondazioni ed enti dipendenti dalla Regione. Si
mantengono gli interventi anticrisi declinandoli: accesso al
credito sociale, contributo alla locazione, sostegno all'emergenza
abitativa.
Il bilancio 2015 subisce 47 milioni di contenimento di spesa
generati dall'adesione al risanamento della spesa pubblica
nazionale, più un incremento di 24 milioni rispetto al 2014 per
contributo da versare allo Stato, per un totale accantonato di
220,8 milioni di euro costituiti da Salva Italia 2012, Decreto
sviluppo e Decreto semplificazione 2012,
spending review
2012, Legge di stabilità 2013, Federalismo fiscale 2010. Subisce un
ulteriore incremento della spesa di 23 milioni, per effetto della
regionalizzazione dei servizi ferroviari. Riduce le previsioni di
entrate di circa 59 milioni rispetto al 2014, di cui 48 milioni
circa dovuti all'imposta sostitutiva dell'IVA d'importazione, non
più riconosciuta per effetto del federalismo fiscale. Un bilancio,
però, che sceglie di non effettuare manovre sulle aliquote dei
tributi regionali, per non gravare sulle disponibilità economiche
delle famiglie e delle imprese. Un documento contabile che nella
sua programmazione triennale presenta un pareggio di bilancio
interamente ottenuto con risorse disponibili.
Complessivamente il valore della manovra finanziaria regionale è
pari a circa 102 milioni di euro. Il saldo di bilancio per l'anno
2015 prevede un totale di spesa di circa 1 miliardo e 265 milioni
di euro, contro 1 miliardo e 320 milioni dello scorso anno. La
previsione di spesa disponibile per la Regione, ovvero le spese
relative ai Titoli I e II, spese correnti e investimento senza
considerare mutui e le partite di giro, sarà per il 2015 pari a
973,8 milioni contro il miliardo e 77 dello scorso anno.
In conclusione, colleghi, il bilancio 2015/2017 che oggi
esaminiamo è prevalentemente un documento contabile, quindi non
ancora il progetto di una comunità proiettata nel futuro, come noi
vorremmo, ma rimane una transizione dignitosa verso una necessaria
fase ristrutturante del sistema Valle d'Aosta, che deve partire
dalla razionalizzazione dell'Amministrazione pubblica, Regioni e
Comuni, rileggendo e riscrivendo le leggi di spesa, tagliando gli
sprechi, anche quelli della politica, ottimizzando dove è possibile
l'efficienza, eliminando la burocrazia, investendo sul territorio e
sull'ambiente, che restano le radici orgogliose della nostra
popolazione, sul turismo e sulla cultura, motori della nostra
economia e sviluppo, affrontando con serietà i problemi della
mobilità al Casinò, aprendosi all'esterno e valutando
partnership
ed investimenti, andando a cercare nell'Unione
europea nuove risorse in sostituzione di quelle perse con lo Stato,
così ottimizzando la funzione delle società partecipate ed i loro
obiettivi. Solo così potremo tornare a essere quel progetto ricco
di storia e cultura che ha garantito nel tempo crescita, serenità e
benessere a tutti i valdostani di origine e di adozione, diventando
addirittura modello di sviluppo e di esempio nell'arco alpino.
Concludo parafrasando le dichiarazioni dell'associazione
industriali presentate al bilancio del 2014 che dicevano: "servono
scelte immediate, forti e coraggiose. Senza queste scelte nei
prossimi anni non cresceremo più. Abbiamo invece tutti l'obbligo di
restituire un domani di prosperità ai valdostani e in particolare
ai giovani che sono quelli che stanno subendo maggiormente gli
effetti della crisi". Riflettete colleghi: è passato un altro anno,
è arrivato il momento di fare queste scelte, di non giocare più in
difesa, di guardare al futuro con serena determinazione, forti
della nostra identità di valdostani.
Infine, un ringraziamento a tutti i colleghi della II
Commissione permanente, per la loro disponibilità e ai dipendenti
del Consiglio regionale che hanno collaborato con noi con grande
professionalità. Grazie.
Presidente
- Grazie collega La Torre. La parola
all'Assessore Perron.
Perron (UV)
- Merci Monsieur le Président.
Gentili colleghi, ci apprestiamo ad affrontare un percorso lungo
che ci vedrà impegnati a confrontarci su due disegni di legge che
riguardano la Legge finanziaria e il Bilancio di previsione della
Regione Autonoma Valle d'Aosta per il triennio 2015-2017. Ringrazio
sin da subito i dirigenti dell'Assessorato, il dottor Peter Bieler,
la dottoressa Luigina Borney, il dottor Roberto Nuvolari e tutte le
strutture dell'Assessorato, per il grande lavoro svolto e per la
disponibilità nel preparare il documento che ci prepariamo a
discutere. Ringrazio il Presidente della II Commissione, il collega
La Torre, anche e soprattutto per la sua veste di relatore e per le
parole appena pronunciate, e ringrazio tutti i componenti della II
Commissione e i colleghi consiglieri che, pur non facendone parte,
hanno comunque dato un contributo. Ringrazio il Consiglio
permanente degli Enti Locali, il suo Presidente, le associazioni di
categoria, i sindacati, la Confindustria, la Chambre, Finaosta, le
Confidi che, nel corso delle audizioni con la Commissione e dei
confronti avuti con il Governo, hanno portato alla nostra
attenzione problematiche e critiche, dal nostro punto di vista non
sempre condivisibili, ma certamente utili a ponderare le priorità e
a qualificare l'importanza di questi disegni di legge. Un dibattito
che giudico proficuo, tant'è che alcuni di questi contributi sono
stati ripresi e hanno portato alla formulazione di emendamenti che
vi saranno distribuiti. Allo stesso modo la fase di condivisione
delle linee programmatiche del bilancio, che è stata prevista in II
Commissione, in anticipo rispetto a quanto fatto in passato, ha
permesso, a mio modo di vedere, di recepire alcune indicazioni, per
la composizione del disegno di legge successivamente approvato
dalla Giunta regionale.
Presentiamo oggi il bilancio con annessa legge finanziaria, in
una situazione economicamente molto difficile, se non critica. Nel
prosieguo, con questa relazione cercherò di esaminare senza
ipocrisie questa condizione di crisi, ma anche con la necessaria
attenzione volta a cogliere all'interno di questa situazione
drammatica quelle condizioni che, a mio modo di vedere, possono
essere oltre che delle sfide anche delle opportunità.
In primo luogo risulta evidente a tutti come il lungo periodo di
crisi che ha investito l'Occidente a partire dal 2008, purtroppo
persista ancora. Ritengo utile sottolineare, tuttavia, come in
questi anni la crisi si sia sostanzialmente trasformata. I primi
anni sono stati caratterizzati da una forte contrazione di
liquidità sistemica, ed è forse proprio la caratteristica anzitutto
finanziaria della crisi che ne ha ritardato la percezione da parte
della gente, come dimostrato dai consumi che nei primi anni di
crisi si sono assestati ancora su livelli sostenuti. Nei primi anni
di crisi, ricorderete, la principale problematica economica
discendeva dal differenziale dei tassi di interesse confrontati con
la Germania. Oggi la crisi ha contenuti certamente più reali: si
riscontra un rallentamento della produzione e la disoccupazione è,
a livello di Paese, in drammatico aumento.
Ci sono tuttavia in questo quadro a tinte fosche delle luci da
sottolineare: finanziariamente parlando, il problema della
liquidità sembra superato. L'incontro con le banche presenti sul
territorio della Valle d'Aosta, che l'Assessorato congiuntamente
con la Presidenza ha organizzato, ha raccolto una pressoché unanime
disponibilità del sistema bancario locale a sostenere l'economia e
il credito a breve e a medio-lungo termine. È emerso come alcuni
istituti bancari abbiano riservato al territorio della Valle
d'Aosta un plafond di credito, reso disponibile dai fondi messi a
disposizione dalla Banca Centrale Europea, che è stato quantificato
per difetto in 103 milioni di euro che troveranno sfogo nei
prossimi quattro anni. La principale preoccupazione del sistema
bancario non è quindi la contrazione del credito, che anzi è stata
negata, bensì una certa mancanza di fiducia da parte di
imprenditori e famiglie che frena la domanda di credito. Dai
confronti di questi mesi, ho potuto cogliere chiaramente come la
parte industriale lamenti un calo della produzione dettata da un
calo dei consumi. Va tuttavia detto che le aziende che hanno almeno
un 30 percento di fatturato export, in qualche modo non vanno così
male e tra queste ci sono iniziative piccole ma interessanti, di
chi in questi anni ha saputo guardare più in là del mercato locale.
Anche la filiera agro alimentare valdostana presenta alcune
produzioni di eccellenza le cui vendite sono in controtendenza
rispetto ai trend della macro economia. Nel settore turistico, le
prenotazioni per la stagione invernale, per quanto riguarda il
mercato estero, sono o stanno andando bene, quasi a suggerire che
solo la qualità percepita dal consumatore è anticongiunturale in un
mondo sempre più globalizzato.
In questi pochi mesi ho potuto toccare con mano l'importanza, ma
al tempo stesso anche la fragilità - me lo permetterete - della
nostra Autonomia. Sono argomenti di cui abbiamo già discusso in
passato, ma mi rendo ancora più conto come le Regioni a Statuto
speciale siano vittime di un atteggiamento che a tratti può
sembrare persecutorio. Dal nostro punto di vista ci presentiamo nei
confronti dello Stato italiano con le carte in regola, avendo
puntualmente e continuamente rispettato i patti e gli accordi a suo
tempo firmati, facendo fino in fondo, con senso di responsabilità,
la nostra parte anche quando si è trattato di contribuire al
risanamento della finanza pubblica. La quota che quest'anno la
piccola Valle d'Aosta accantona, a favore della disastrata finanza
italiana, è di 220 milioni di euro: un dato che, considerata la sua
entità, si commenta da solo.
Le entrate regionali previste dall'ordinamento finanziario della
Regione, la legge 690 del 1981, sono formalmente garantite, cioè
nessuno tocca i dieci decimi dell'IRPEF che vedremo essere previsti
nel bilancio nella loro interezza, salvo poi trattenere dal totale
delle compartecipazioni l'importo corrispondente alle manovre
statali di contenimento della spesa. Un atteggiamento non più
accettabile se si considera che la Regione, già dal 2011, ha
promosso l'impugnativa delle norme statali per legittimità presso
la Corte Costituzionale e siamo ancora oggi in attesa di una
pronuncia. Non c'è una certezza sul livello di spesa che la nostra
Regione potrà sostenere nell'esercizio 2014, non essendoci ancora
l'accordo per il Patto di stabilità, e in questa situazione è molto
difficile programmare il 2015. Con tutte queste incertezze e queste
oggettive difficoltà, nonché la già richiamata mancanza di fiducia
diffusa tra i consumatori e le aziende, il bilancio regionale mette
in campo nuove importanti risorse per il sostegno
dell'economia.
Le linee di indirizzo. La metodologia adottata per la stesura
del bilancio ha previsto, l'abbiamo già detto anche in Commissione,
come punto di partenza, l'esame delle spese cosiddette
obbligatorie. Da questo è scaturito un confronto forte e direi
anche robusto da parte dell'Assessorato con i vari colleghi
Assessori, con la Presidenza della Regione, con la Presidenza del
Consiglio regionale, attraverso un lavoro di collegialità, di
confronto continuo e costante con la parte politica e con le
strutture dei vari assessorati, che ha portato a prendere coscienza
sin da subito che gli spazi di manovra erano assolutamente
limitati.
Ci si è concentrati su quattro linee programmatiche. La prima è
quella di massimizzare l'equilibrio dei fondi comunitari, che
rappresentano oggi una delle tematiche importanti su cui lavorare e
su cui sono impegnate tutte le Regioni. Il primo anno del triennio
del bilancio in discussione, il 2015, risente ovviamente ancora
delle code della gestione della programmazione scorsa e proprio
durante il 2015 si entrerà pienamente nella programmazione
2014-2020. Ricordo che la Regione ha inviato entro i termini
stabiliti la proposta di programma operativo. Gli uffici della
Commissione Europea stanno istruendo le pratiche che al loro
termine assegneranno alla nostra Regione una spesa complessiva di
poco inferiore ai 120 milioni di euro nel sessennio, di questi 65
milioni sono riferiti al FES e 52 al Fondo Sociale Europeo. Questo
è un primo aspetto sul quale abbiamo fortemente lavorato e abbiamo
chiesto ai colleghi di Giunta interessati da questi programmi di
attivarsi per presentare e seguire da vicino l'opportunità di
avviare i progetti. Il punto fondamentale nell'esame del bilancio
di previsione è tenere presente che nello stesso bilancio non
compaiono ancora i fondi per la quota di provenienza europea e
statale. Questa importante somma non è stata inserita nel bilancio,
in quanto correttamente non esiste ancora il titolo giuridico di
spesa per iscriverla. Quella che compare nelle unità intestate ai
fondi europei è la sola quota di cofinanziamento a carico della
Regione stessa, che è necessario inserire al fine di poter inserire
in corso d'anno una variazione di bilancio per incrementare sia le
entrate che le spese per la quota di cofinanziamento europeo e
statale.
Segue una tabella nella quale si riporta il valore della spesa
autorizzata nel sessennio per ciascun programma europeo. Nella
tabella successiva, che trovate nella relazione, invece vengono
sintetizzati gli stanziamenti del bilancio 2015-2017 che sono stati
qui riclassificati per programma con l'evidenza delle
corrispondenti risorse iscritte in parte e in toto.
Il secondo aspetto su cui abbiamo cercato di ragionare, consci
dell'attuale situazione, è quello relativo a quali azioni
congiunturali avremmo potuto adottare e in particolare come
sostenere gli investimenti, con l'obiettivo, che credo sia
nell'agenda politica di tutti, di attivare la ripresa economica.
Abbiamo quindi prorogato il pacchetto anticrisi, seppur con dei
piccoli adattamenti. Per le imprese è stata prorogata la facoltà di
sospensione delle rate dei mutui regionali e sono state ampliate le
risorse per finanziare investimenti a valere sui fondi di
rotazione, che noi consideriamo uno strumento importante e
fondamentale nell'impostazione della nostra legislazione per
cercare di dare sostegno ad imprese e famiglie. Abbiamo fatto dei
ragionamenti cercando di cogliere le sensibilità emerse anche
durante i confronti in fase di preparazione al bilancio. Per la
parte più debole della società, quindi le famiglie, oltre alla
proroga della facoltà di sospendere le rate dei mutui regionali,
abbiamo istituito un fondo per il contrasto all'esclusione sociale
dei senza reddito per un importo di 9 milioni di euro.
Nel corso dell'autunno il Governo regionale ha incontrato i
rappresentanti di Confindustria e di altre associazioni di
categoria per esaminare delle proposte presentate al tavolo della
Regione. Per quello che riguarda l'Assessorato, nella riunione
conclusiva è emersa la richiesta di istituire un tavolo di lavoro
sul credito e l'Amministrazione si è immediatamente attivata per la
sua costituzione. Durante i lavori di questo tavolo sono state
proposte diverse soluzioni per aumentare le opportunità di credito
e in particolare è emersa l'ipotesi di rifinanziare i fondi di
rotazione. Il rifinanziamento dei fondi di rotazione sarà reso
possibile con un indebitamento presso Finaosta, che viene
autorizzato nel disegno di legge finanziaria. Il finanziamento è
autorizzato per 100 milioni di euro, ipotizzando di poter
soddisfare le esigenze per le leggi di finanziamento sia a valere
sui fondi di rotazione già esistenti, sia sui nuovi fondi di
rotazione da istituirsi con legge, in sostituzione della
contribuzione a fondo perduto. La Giunta regionale ha approvato
recentemente un accordo con il Ministero dello Sviluppo Economico
finalizzato a massimizzare i fondi statali a sostegno delle
imprese. Sempre nell'ambito del sostegno agli investimenti,
continua il supporto della Regione alle Confidi valdostane, che
hanno un ruolo importante nel sostegno dello sviluppo economico
stesso.
Il terzo aspetto riguarda l'importanza dell'occupazione. Per il
sostegno all'occupazione i fondi per i piani straordinari dei
cantieri forestali e delle opere stradali, finanziati nel 2014 in
sede di assestamento del bilancio, sono stati stanziati per il 2015
sin da subito, permettendo così il pronto avvio delle procedure per
l'attivazione di cantieri. I finanziamenti del piano di politica
del lavoro sono inizialmente previsti in 3,8 milioni di euro per il
triennio e saranno integrati in corso d'anno dalle disponibilità
garantite dal Fondo Sociale Europeo della programmazione 2014-2020,
nonché dal piano giovani.
Il quarto aspetto riguarda, per il bilancio 2015-2017,
l'accantonamento nella parte spesa di un apposito stanziamento di
220 milioni di euro per l'anno 2015, di cui ho già parlato, a cui
si aggiungono 23 milioni di euro per il pagamento dei servizi
ferroviari. Nella relazione questo aspetto è piuttosto approfondito
sia nei riferimenti normativi che lo determinano - ringrazio anche
il relatore di aver parlato già di questo - sia nei suoi effetti
sull'incidenza che questo comporta sul rapporto tra la spesa
corrente e la spesa di investimento. In questa sede, voglio ancora
una volta sottolineare come il contributo da versare allo Stato sia
pari a 220 milioni di euro e sia in aumento rispetto al 2014 di 24
milioni di euro, pari al 12 percento. Lo stesso contributo, cui
vanno aggiunti 23 milioni di oneri per il pagamento dei servizi
ferroviari, incide per il 19 percento del totale dei primi tre
titoli del bilancio. Per l'anno 2015 l'articolo 5 del disegno di
legge finanziaria determina, in via prudenziale, la spesa in
termine euro compatibile ai fini del Patto di stabilità interno.
Ricordo che per il 2014 questa determinazione fu inserita soltanto
nella legge di assestamento. La discussione con lo Stato si è
protratta, come più volte discusso in Consiglio regionale, nel
corso dell'anno. La Regione ha inviato la sua proposta nei termini
di legge, entro il 31 marzo, per la definizione dell'accordo
sull'obiettivo di Patto di stabilità. A breve, immaginiamo che il
Patto di stabilità sarà rivisto, forse superato, utilizzando il
criterio del pareggio di bilancio entrate-spese. Ciò avverrà
contestualmente all'attuazione dell'armonizzazione dei bilanci
pubblici, che per la nostra Regione si ipotizza attivare dal primo
gennaio 2016, adeguando l'ordinamento regionale con la norma di
attuazione.
Il bilancio regionale pareggia nell'importo complessivo di euro
1 miliardo 375 milioni per l'anno 2015, 1 miliardo 370 per il 2016,
1 miliardo 346 per il 2017. Il bilancio di previsione è composto
dalla Parte 1 che riguarda le entrate e le spese per l'attività
della Regione e dalla Parte 2 che riguarda le spese per la
contabilità speciale e le partite di giro. La previsione delle
entrate della Regione, al netto sempre delle partite di giro, è
pari a 1 miliardo 265 per l'anno 2015, 1 miliardo 260 per il 2016,
1 miliardo 236 per 2017. La flessione rispetto al precedente
esercizio e l'andamento decrescente nel triennio sono determinati
dal combinarsi del perdurare della crisi economica con gli effetti
della partecipazione della nostra Regione al risanamento dei conti
pubblici, in attuazione della legge 42 del 2009, il federalismo
fiscale, con importi crescenti fino al 2017. Le entrate derivanti
dai tributi propri e dal gettito di tributi erariali, che
costituiscono oltre il 94 percento del totale delle entrate
complessive, pari a 1 miliardo 200 milioni, sono previste in calo
rispetto al precedente esercizio. Ipotizziamo, cioè, un calo del
3,7 percento, per effetto di un calo del gettito di alcune imposte,
l'IRAP e l'IRPEF, le imposte indirette sugli affari, registro e
ipotecarie, attribuibile al perdurare della crisi economica ed al
pesante calo di gettito di tributi legati all'auto derivante dal
settore del noleggio dei veicoli. Se si esamina l'andamento nel
triennio in esame i tributi propri, costituiti da IRAP, addizionale
regionale IRPEF, alcune imposte sull'auto, sono previsti in lieve
incremento, passando da 129 a 134 milioni; le imposte su reddito e
patrimonio, costituite principalmente da IRPEF e IRAP, passano da
512 a 521 milioni e le imposte e tasse sugli affari, in cui prevale
ovviamente l'IVA, ma si annoverano anche le imposte indirette sugli
affari, passano da 267 a 275 milioni e le accise passano da 238 a
242 milioni.
Tra i contributi e i trasferimenti dello Stato e dell'Unione
Europea, oltre al fatto che non possono essere ancora iscritti
nuovi fondi, si segnala anche, nel 2016, la scadenza dei piani di
ammortamento dei mutui con oneri a carico dello Stato contratti per
gli eventi alluvionali del 2000 e quindi il venir meno dei
contributi statali a tale titolo. La riduzione è di pari importo
anche nella parte spesa. Le entrate patrimoniali si attestano
intorno ai 31 milioni di euro negli anni successivi al 2015 e sono
costituiti per oltre il 50 percento da entrate patrimoniali, quali
le concessioni, i dividendi delle società partecipate e gli
affitti.
Voglio evidenziare che il documento programmatico presenta per
l'intero triennio - l'ha già evidenziato il relatore, ma voglio
riaffermarlo - un pareggio di bilancio ottenuto interamente con
risorse disponibili, cioè in assenza di ricorso ad un futuro
indebitamento. Questo realizza pienamente il dettato
costituzionale, che impone il rispetto degli equilibri di bilancio
e permette di non appesantire i futuri bilanci con oneri che
sarebbe necessario stanziare per prevedere l'ammortamento di
prestiti. A ciò si aggiunge un saldo corrente, ossia la differenza
tra entrate correnti e spese correnti, che resta positivo intorno
ai 100 milioni di euro all'anno, che viene destinato a finanziare
le spese di investimento. Il bilancio è stato redatto a
legislazione vigente, in particolare con l'ipotesi di mantenere al
minimo ammesso dalle leggi statali le aliquote delle imposte che la
Regione avrebbe la possibilità di rimodulare in aumento, ottenendo
così un maggior gettito teorico stimato in circa 33 milioni annui.
Quindi è un punto questo importante, nel senso che non viene
aumentata la pressione fiscale.
Si segnala, inoltre, che l'articolo 4 della legge finanziaria
introduce delle esenzioni sul bollo auto per agevolare le ONLUS,
che già godono dell'esenzione IRAP. Per completezza, ritengo
corretto richiamare il fatto che l'articolo 19 della legge
finanziaria modifica la soglia per l'applicazione del ticket sulle
prestazioni di specialistica ambulatoriale, ivi compresa la
diagnostica strumentale e di laboratorio.
Le spese. Se consideriamo solo la Parte 1 della spesa, senza
partite di giro, la spesa per l'anno 2015 ammonta a euro 1 miliardo
265 milioni, 1 miliardo 260 milioni per il 2016 e 1 miliardo 236
milioni per il 2017. Trovate un decremento della spesa: per l'anno
2015 il totale della spesa corrente e degli investimenti è pari a 1
miliardo 217 milioni, di cui il 91 percento è destinato alla parte
corrente e l'8,31 percento è destinata a quella per gli
investimenti, per un importo di 101 milioni e 700 mila.
Per quanto riguarda la spesa corrente in essa sono compresi,
come è noto, sia il cospicuo finanziamento per il concorso della
Regione e degli Enti locali valdostani al riequilibrio della
finanza pubblica, sia gli oneri per i servizi ferroviari, per
complessivi 243 milioni di euro. Per l'anno 2015, la previsione di
spesa corrente è pari a 1 miliardo 116 milioni di euro, contro 1
miliardo 109 milioni del 2014. Al netto del concorso al
riequilibrio della finanza pubblica, la spesa corrente è pari a 872
milioni contro i 912 milioni del 2014 e la riduzione è pari a 40
milioni di euro.
La spesa di investimento per l'anno 2015 è pari a 101 milioni
contro i 164 milioni del 2014. La riduzione della spesa di
investimento deve essere valutata tenendo conto degli effetti del
trasferimento di importanti investimenti in capo alle società
partecipate.
Trovate successivamente una distribuzione della spesa per
funzioni obiettivo, che do per letta. Voglio innanzitutto osservare
che oltre la metà del bilancio regionale è destinato alle prime tre
funzioni obiettivo, cioè il personale, la sanità e la finanza
locale. Le spese previste nella funzione personale ammontano a 253
milioni e comprendono tutto il personale dipendente, cioè il
personale dei servizi regionali, 126 milioni, il personale
direttivo e docente delle scuole, 117 milioni, quelle per il
personale assunto con contratto nazionale nel settore
dell'agricoltura, delle risorse naturali e dei lavori pubblici, per
9 milioni. Rispetto allo stanziamento iniziale del 2014, la
funzione obiettivo sconta l'effetto dell'anticipazione dello
stanziamento per il piano dei cantieri forestali al bilancio di
previsione. Al netto della spesa per gli investimenti sul
territorio, previsti nell'ambito del piano dei cantieri forestali,
la spesa di personale nel 2015, rispetto al 2014, si riduce di
oltre 1 milione di euro. Trovate poi le spese stanziate nella
funzione sanità che sono pari a 244 milioni di euro, ripartite
principalmente in spesa sanitaria corrente, per 243 milioni, e
altri interventi nel settore sanitario.
Per gli interventi di finanza locale sono stanziati
complessivamente 224 milioni di euro, di cui 10 destinati al
concorso al risanamento della finanza pubblica, quindi 141 milioni
nella funzione 4, 72 milioni nella funzione 8 e 1 milione e mezzo
per altri interventi di finanza locale. La finanza locale è
completata dalle risorse della funzione 8, cioè i diritti sociali,
le politiche sociali e la famiglia e gli interventi di finanza
locale. Qui trovate innanzitutto il finanziamento in questi
settori: l'infanzia, i minori, gli asili nido, la disabilità, gli
anziani, i soggetti a rischio di esclusione sociale, le famiglie,
la programmazione e il governo della rete dei servizi
sociosanitari, la cooperazione e l'associazionismo, i servizi
cimiteriali e necroscopici, l'erogazione di trattamenti di
invalidità civile. Trovate di seguito nella relazione elencate le
principali leggi finanziate, che darei per lette.
Nella funzione oneri non ripartibili sono previste
complessivamente risorse per 75 milioni di euro, di cui 47 milioni
per rimborso mutui e prestiti e 24 milioni per interessi passivi.
Gli interventi della Regione per la funzione sviluppo economico,
dove sono stanziati 56 milioni di euro, sono destinati
principalmente ai seguenti settori: interventi di contesto,
nell'ambito del turismo, nell'ambito dell'industria,
nell'artigianato, nella cooperazione, nell'energia, nella politica
del lavoro. Nella relazione trovate evidenziate le principali leggi
finanziate, che eviterei per economia di tempo di ripercorrere.
Per quello che riguarda la funzione servizi generali che ha uno
stanziamento per l'anno 2015 di 39 milioni, segnalo che la legge
regionale n. 16 del 1996 prevede che siano stanziati quasi 13
milioni per quello che riguarda la programmazione, l'organizzazione
e la gestione del sistema informativo regionale. La funzione fondi
di riserva e globali ha una previsione complessiva di spesa di 33
milioni di euro. Le risorse destinate alla funzione governo del
territorio ammontano a 23 milioni e comprendono principalmente
interventi di tutela dell'ambiente e urbanistica (in modo
particolare sottolineo il finanziamento dell'ARPA), parchi e
riserve naturali, gestione dei rifiuti, tutela delle risorse
forestali e faunistiche, tutela dai rischi naturali derivanti
dall'attività dell'uomo, antincendi e Protezione civile, assetto
idrogeologico.
Nell'ambito della funzione cultura e sport, per l'anno 2015 sono
previsti complessivamente 16 milioni 770 mila: nella relazione
trovate la parte destinata alla cultura, come quella indirizzata in
modo particolare allo sport. Nella funzione istruzione primaria e
secondaria sono stanziati 15 milioni, che comprendono i
trasferimenti alle istituzioni scolastiche sia dipendenti dalla
Regione per circa 3 milioni, sia quelle non regionali per quasi 5
milioni, le spese generali, l'edilizia scolastica, la tutela del
diritto allo studio e di seguito trovate le principali leggi che
sono finanziate.
Nella funzione infrastrutture per mobilità e reti, sono previste
risorse per 14 milioni, destinate principalmente a questi settori:
viabilità, trasporto pubblico e trasporti su rotaia, al
finanziamento delle spese di gestione dell'aeroporto regionale, a
infrastrutture informatiche e telematiche. Vengono destinati 14
milioni di euro, con una riduzione, alla funzione organi
istituzionali. Per quanto riguarda l'istruzione universitaria, sono
stati previsti 11 milioni nel 2015 e alla funzione agricoltura sono
state destinate risorse per poco meno di 9 milioni di euro. Su
quest'ultimo settore trovate anche gli interventi relativi al
programma di sviluppo rurale: la Regione ha previsto risorse per 5
milioni e 200 mila euro, che sono state iscritte nell'ambito della
funzione undici, e per il programma di sviluppo rurale sono stati
stanziati 10 milioni di euro a valere sul fondo di gestione
speciale presso la Finaosta, che erano già stati autorizzati con
legge finanziaria per il triennio 2014-2016.
Il disegno di legge è composto da trentaquattro articoli e
contiene nella forma della revisione dell'ordinamento giuridico
finanziario quanto finora ho evidenziato. Gli ambiti della legge
finanziaria sono riconducibili al suo contenuto obbligatorio: la
spesa di personale, la finanza locale, la spesa per la salute
pubblica e il sociale, il finanziamento delle politiche del lavoro
e dei programmi comunitari, che coincidono con altrettanti
specifici capi del disegno di legge. A questi si aggiungono le
manovre anticrisi per il sostegno delle imprese e delle famiglie,
la disciplina delle misure di contenimento e di razionalizzazione
della spesa pubblica regionale. Molto si è detto, in questo periodo
di dibattito, sul fatto che i tagli del bilancio non abbiano
sufficientemente inciso sui costi della macchina pubblica regionale
e comunale, i costi della politica e in generale che la sfida della
sburocratizzazione sembri ancora solo un proclama a cui non
corrispondono azioni concrete. Gli articoli dal 6 all'8 del disegno
di legge finanziaria introducono limiti, a mio giudizio, pesanti al
turnover del personale, incentivando la gestione in forma associata
delle funzioni comunali e bloccano gli importi delle indennità di
funzione dei gettoni di presenza degli amministratori degli Enti
locali rispetto a quelli stabiliti per il 2014. Si disciplina con
gli articoli 9 e 10 la centralizzazione delle funzioni di
committenza da parte dei Comuni e viene istituita la Stazione Unica
Appaltante. Il capo VI, riferito agli interventi per lo sviluppo
economico, prevede le autorizzazioni in materia di politiche del
lavoro, le autorizzazioni delle quote regionali al finanziamento
dei programmi europei, il programma di sviluppo rurale, il piano
degli interventi in ambito agricolo-forestale e nel settore delle
opere di pubblica utilità. Completano il disegno di legge gli
interventi in materia di gestione del territorio e di tutela
dell'ambiente.
Con la riduzione delle risorse finanziarie disponibili sul
bilancio regionale, il sistema pubblico complessivo, che coinvolge
anche le partecipate regionali, assume ancora un particolare
rilievo per il sostegno allo sviluppo economico. In questo ambito,
in primis voglio sottolineare il ruolo svolto dalla Finaosta e in
particolare gli investimenti effettuati dalla regione per il
tramite del fondo in gestione speciale di cui all'articolo 7 della
legge 6 del 2006. Molti investimenti, che in passato trovavano
copertura sul bilancio regionale, sono finanziati per 371 milioni
di euro complessivi con mutuo già autorizzato dall'articolo 40
della legge 40 del 2010, di cui solo gli oneri per interessi quota
capitale gravano sul bilancio regionale, in particolare nella
funzione 11, che ricordavo, per 16,7 milioni nel 2015 e a seguire.
A questi interventi, sul fondo in gestione speciale presso
Finaosta, si aggiungono quelli previsti dal disegno di legge
finanziaria, per la costituzione di un fondo straordinario per il
sostegno all'inclusione sociale e il mutuo per il rifinanziamento
dei fondi di rotazione.
Considerate le difficoltà di natura economico-finanziaria, con
le conseguenti ricadute sociali che caratterizzano questo
particolare momento storico, riteniamo che il documento di bilancio
che presentiamo oggi rappresenti quanto di più equilibrato possa
essere proposto per la nostra comunità, soprattutto per quanto
riguarda la distribuzione delle risorse regionali che ancora
possono essere finalizzate allo sviluppo e agli investimenti,
sottolineando che non è stato fatto nessun aumento di aliquote
d'imposte. Importanti sono le risorse destinate allo sviluppo
economico regionale, i cui stanziamenti peraltro non comprendono
ancora i fondi europei della programmazione 2014-2020 per la quota
di cofinanziamento statale ed europeo. In tale ambito sono stati
prorogati gli interventi di sospensione dei mutui alle imprese. Il
rifinanziamento dei fondi di rotazione è garantito da una
autorizzazione ad indebitarsi con la BEI per 100 milioni di euro
nel triennio. Il sostegno all'occupazione, oltre che nel sostegno
allo sviluppo economico, è finanziato dal bilancio con le
iniziative del piano di politica del lavoro, con il piano
straordinario dei cantieri forestali e stradali, con il piano
giovani nell'ambito del programma del Fondo Sociale Europeo. Il
tema sociale è adeguatamente sostenuto dalle risorse stanziate nel
fondo per le politiche sociali e dal nuovo fondo per favorire
l'inclusione sociale. Sono mantenuti gli interventi a favore delle
famiglie, per la sospensione del pagamento delle rate dei mutui
sull'abitazione. La società di rating ha riconosciuto come elementi
positivi l'equilibrio di bilancio con risorse proprie, il buon
livello del saldo corrente e i livelli molto buoni dei pagamenti di
servizi e forniture.
Dobbiamo misurarci con una forte contrazione delle risorse
disponibili, la maggior parte delle quali destinate alle spese
obbligatorie per il funzionamento di un apparato complesso che,
oltre alla funzione amministrativa e organizzativa, ricopre anche
un ruolo rilevante sul fronte dell'occupazione. Da questa
consapevolezza sono scaturite scelte e assunzioni di responsabilità
da parte del Governo regionale che ha voluto condividere con le
parti sociali, le associazioni di categoria, i rappresentanti delle
professioni, ma anche con la II Commissione consiliare, analisi
delle difficoltà e definizione di programmi, per quanto fosse
possibile. Il documento che vi presentiamo è frutto quindi di
valutazioni approfondite, di indagini di prospettiva ed è
caratterizzato da principi di concretezza e di equilibrio. È
necessario prendere atto che ci si trova di fronte a una radicale
modificazione del sistema economico e sociale ed essere coscienti
del fatto che un'inversione di tendenza non è forse prevedibile in
tempi brevi. Quanto prima riusciremo ad essere consapevoli di ciò
come comunità tutta intera, tanto prima saremo in grado di dotarci
degli strumenti per affrontare questo stato di cose, perché, come
ho già sottolineato, non vi sono più le risorse per sostenere il
sistema come lo conoscevamo e al quale eravamo abituati. È quindi
necessario immaginarne un altro e per fare ciò bisogna sapere da
dove si vuole partire e con quale visione d'insieme vogliamo
costruire.
Bisogna considerare in modo adeguato il fatto che la Valle
d'Aosta, come le altre Regioni, è diventata suo malgrado il
terminale di imposizioni economiche dello Stato, il quale a sua
volta è sottoposto alla vigile tutela in materia economica da parte
dell'Unione Europea. È però inconcepibile immaginare di continuare
ancora così e le Regioni, in particolare quelle a statuto speciale,
sono ancora disposte a subire un tale modo di procedere, che arriva
a volte sino alla loro profonda e radicale messa in discussione?
Esistono certamente dei vincoli economici, che però non possono
essere presi unilateralmente a pretesto per ogni richiesta di
pedaggio alle collettività locali da parte dello Stato, a seconda
dei suoi bisogni. Oggi più che mai è necessario giungere ad una
definizione chiara e non equivoca dei rapporti fra Stato e Regioni,
al fine di regolare reciprocamente i contenuti, l'efficacia e i
rispettivi impegni nel dare e nell'avere, attraverso la
riaffermazione dei principi di leale, reciproca e democratica
collaborazione, che non può trovare altra sintesi che in un
processo federalista, all'interno del quale si riaffermi, al di là
dei numeri e dei ruoli, la pari dignità di ogni soggetto. La
volontà della Regione di andare in questa direzione sarà tanto più
rafforzata se si consoliderà la consapevolezza dell'importanza
della posta in palio e se si troverà la determinazione per
sostenere con forza un progetto, anche politico, che consenta alle
realtà locali di affermare la loro autonomia decisionale sulla base
di un confronto leale con lo Stato che non può pretendere di
mantenere tutti i privilegi di funzionamento con costi che gravano
sull'intero Paese. Per la nostra comunità che sta attraversando un
periodo di grande difficoltà nel fronteggiare una congiuntura
economica sfavorevole, in un contesto caratterizzato da una
conflittualità politica a volte anche molto forte, abbiamo lavorato
alla elaborazione di un bilancio responsabile, per trasmettere ai
valdostani un messaggio di speranza e di fiducia, per esortare
tutti al superamento delle divergenze e per fare fronte comune nel
rilanciare la nostra Valle d'Aosta e continuare a farla crescere
nei suoi valori sociali, nella sua cultura e nella sua economia.
Grazie dell'attenzione.
Si dà atto che dalle ore 16,11 assume la presidenza il
Vicepresidente Follien.
Follien (Président)
- Merci Assesseur Perron. La parole
au Président Rollandin.
Rollandin (UV) -
Grazie Presidente.
Sono state distribuite due relazioni che, come prevede da una
parte la legge 6 del 2007, riferita alle disposizioni in materia di
interventi regionali di cooperazione, sviluppo e solidarietà
internazionale, e gli articoli 66 e 116 della legge 54, che
prevedono un rendiconto, una comunicazione al Consiglio sul sistema
delle autonomie, quindi sull'approccio dell'attività, in
particolare, degli Enti locali in collegamento con
l'Amministrazione regionale. Essendo state distribuite, credo che
farò un breve cenno senza leggerle puntualmente, se i colleghi non
si offendono, perché credo che, per quanto riguarda il discorso
delle disposizioni in materia degli interventi regionali di
cooperazione, come spiegato in questa breve relazione, i fondi che
sono stati stanziati nel 2013-2014 prevedono una coda di interventi
che va anche nel 2015, quindi poi, sulla base di ulteriori nuovi
programmi, si esamineranno le possibilità eventuali di
intervenire.
Per quanto riguarda l'applicazione degli articoli 66 e 116 della
legge 54, come vedete, sono le attività svolte dal Consiglio
permanente degli Enti locali: le riunioni, quindi tutta una serie
di richieste fatte dai singoli Assessorati per quanto riguarda le
attività ad essi collegate, la finanza, la contabilità, quindi come
si è continuato a lavorare sul
benchmarking
nei Comuni, con
problemi non indifferenti ma con grande responsabilità da parte di
tutti i Comuni sulla possibilità di migliorare l'efficienza e
soprattutto la trasparenza di questo criterio che è stato adottato
ormai da tutti i Comuni. Poi c'è l'attività istituzionale,
ordinamentale, l'esercizio in forma associata delle funzioni
comunali, come sono state svolte da parte del CELVA e sul
territorio sovracomunale e comunale e, di conseguenza, le attività
ad esse collegate. I contributi per lo svolgimento in forma
associata delle funzioni di polizia locale, che sapete ha avuto un
suo esito positivo per un certo periodo e che adesso è ancora messo
in discussione. La modifica delle leggi regionali: la n. 4 che
sappiamo con l'ultima legge...con l'applicazione ai Comuni delle
disposizioni regionali che definiscono gli ambiti territoriali di
cui abbiamo appena discusso e abbiamo dato la prima applicazione
con la delibera appena approvata, dopo il passaggio agli Enti
locali con il parere favorevole degli stessi; ecco, queste sono in
sostanza le due relazioni.
Vorrei brevemente soffermarmi sull'attenzione che l'aula,
giustamente, dedica in questi giorni alla presentazione del
documento per eccellenza sull'attività dell'Amministrazione
regionale. Ringrazio, naturalmente, l'Assessore e i relatori che
hanno voluto presentare i numeri che, come tali, rendono sì l'idea,
ma non sempre danno la possibilità di capire le filosofie che
stanno alla base. Proprio per questo credo che sia giusto ritornare
su alcuni di questi temi che cercherò di declinare brevemente. Il
tema è sostanzialmente che questo è un bilancio ponte, un bilancio
che permette di attivare dei meccanismi che sono aperti. È un
bilancio sicuramente molto spartano - e dirò perché - non
programmatico, ma prospettico: il programma non è possibile, l'ha
già detto bene il relatore, per tutte quelle condizioni di non
osservanza delle regole che sono state portate avanti, per cui fare
dei programmi in queste condizioni è quasi proibitivo. Un bilancio
molto realistico, in quanto tiene conto di quelle che sono le
nostre situazioni, ne fa una ripartizione equilibrata - e dirò
anche perché - e soprattutto aperta. Aperta a che cosa? Siccome c'è
una discussione in atto e ci sono gruppi di lavoro che stanno
discutendo su molte tematiche, non poteva che essere un bilancio
aperto. Il bilancio si concentra su due o tre
focus
importanti: sviluppo e lavoro, scuola, università e ricerca, da una
parte, e poi la scelta di fondo di uno stop alle nuove grandi
opere.
Vengo ad una breve illustrazione di questi temi che ho appena
accennato. Perché un bilancio ponte? Perché siamo in una fase
delicata della politica regionale, dove ci sono oggi una serie di
dialoghi aperti in quest'aula - in quest'aula sono stati dichiarati
- quindi non è un'attività che esula dalla presa di coscienza da
parte dell'aula stessa, dall'esigenza di prendere in considerazione
questo punto importante in un momento difficile ed approfittare,
giustamente, della possibilità di confrontarsi su una serie di temi
e argomenti, per avere una possibilità di accordi che evitino la
parte estrema, perché, se non si riesce a trovare degli accordi,
non c'è che la soluzione estrema delle elezioni. Credo che dobbiamo
dircelo con serenità: se non si riesce a trovarsi su degli
argomenti cardine, su dei temi importanti che riescano a far uscire
da un
impasse
che tutti abbiamo onestamente riconosciuto,
credo che l'unica soluzione sarebbero le elezioni, che ribadiamo di
non volere, ma non si può nemmeno continuare solo a perdere
tempo.
Le soluzioni proposte, anche con emendamenti che verranno
presentati entro domani, risentono di un fatto anche questo un po'
diverso e anomalo rispetto alle altre finanziarie, e tengono conto
di alcuni suggerimenti, di alcune indicazioni. Correttamente
l'Assessore Perron ha detto che abbiamo anche ritardato la
presentazione stessa della finanziaria, per dare lo spunto e per
cogliere una serie di indicazioni che sono state svolte molto
correttamente dai colleghi; per carità, non si è potuto magari
riprendere tutto, ma comunque sono state prese in considerazione,
proprio perché è un confronto aperto. Per la prima volta, io credo,
come è stato sottolineato, si è stanziato un fondo che è ancora da
definire, un fondo per l'inclusione: è la prima volta che viene
predisposto. Una risorsa che deve essere ancora declinata: alcune
iniziative sono già state presentate dai colleghi e altre saranno
oggetto di un approfondimento che deve dare la possibilità di
andare nella direzione auspicata, cioè che inclusione vuole dire
non escludere nessuno, vuol dire cercare di rendersi conto che ci
sono condizioni difficili a cui bisogna dare delle risposte. Tutto
questo viene messo all'attenzione dell'aula, tenendo conto che
questo cambiamento di approccio è alla base di queste scelte. È
alla base del fatto che i problemi devono essere in qualche modo
rivisitati con delle risposte che devono, giustamente, tener conto
delle riduzioni radicali che sono state portate e anche dei
cambiamenti radicali nella politica e nelle leggi che saranno
approvate nel 2015, perché i contributi sono la parte residuale
rispetto a quelle che sono le leggi, con indicazioni precise di
andare verso mutui, fondi di rotazione o comunque la possibilità di
avere un coinvolgimento diretto e forte degli interessati.
Una finanziaria sicuramente spartana, perché - è già stato detto
- c'è una riduzione dei costi di gestione che va nella logica di
ridurre ancora i costi dell'Amministrazione regionale e anche a
livello delle altre partecipate, con una razionalizzazione sia
degli organici sia delle attività che sono da essi derivate. Questo
con riferimento puntuale alla riorganizzazione e alla rimodulazione
degli interventi, là dove è possibile in tutte le parti, all' ISEE
modificata, all'ultima proposta di ISEE riformata, che noi ormai
dobbiamo applicare e che comunque tiene conto di avere un
parametro, in modo tale che chi ha di più paghi di più. Una
riduzione del personale della Regione, con riferimento sia alla
parte della dirigenza sia al ricalcolo di quella che è la
possibilità di attuare un meccanismo di posizionamento: come avete
visto, per quanto riguarda i pensionamenti viene fatto solo il 10
percento, anche con una possibilità di accedere al prepensionamento
ante Fornero, quindi con una possibilità di vedere le eccedenze
eventuali, e di andare in questa direzione. Credo che sotto questo
profilo sia un bilancio che tiene conto dei cosiddetti (così sono
stati chiamati) costi della democrazia, vedendo nell'ambito della
Regione una serie di interventi che vadano in questa logica.
Abbiamo detto che non si può programmare, perché per fare un
programma bisogna avere tempi più lunghi e bisogna soprattutto
avere certezze sia delle entrate sia delle possibilità di
intervento, che oggi sono per molte di queste alla base di una
programmazione - questa sì - vera e fatta da un confronto che deve
nascere anche dai gruppi di lavoro, da una serie di interventi che
sono in itinere e che quindi come tali devono dare delle risposte,
a cui va abbinato poi, nell'arco di questo tempo, una
considerazione la più attenta possibile. È già stato detto molto
correttamente dal relatore: purtroppo il continuo e insidioso
riferimento fatto al non rispetto della legge 42, cioè la legge sul
federalismo, che prevedeva un coinvolgimento di tutte le Regioni,
ma il coinvolgimento della Regioni a statuto ordinario aveva una
logica, mentre per quelle a statuto speciale prevedeva un patto
tombale, che non prevedeva ulteriori interventi e che in qualche
modo andava a scardinare la certezza delle entrate e quindi la
difficoltà a fare una programmazione. Queste sono le difficoltà. Se
poi lo colleghiamo al Patto di stabilità, lì si chiude la
frontiera! Perché, oltre a non avere certezza delle entrate, in più
c'è la certezza di non poter superare il Patto di stabilità, il che
significa che se anche avessimo ulteriori fondi a disposizione non
li potremmo spendere, perché c'è il Patto di stabilità.
Ecco, questo credo che sia il perché questo bilancio, per la
prima volta, non può essere nemmeno nominato come un bilancio
programmatico; al massimo è prospettico, un bilancio di proiezione
ad un anno, dove guardi la prospettiva di quello che può essere
l'esigenza acclamata e acclarata, a cui diamo delle risposte.
Risposte sicuramente parziali, risposte che dovranno essere in
qualche modo rivisitate e riviste, con correttezza, tenendo conto
dei giusti cambiamenti che devono essere apportati.
Per correttezza voglio dire - credo che l'Assessore l'abbia
puntualizzato, dando anche le cartelle con i dati dei fondi europei
- che per fortuna le notizie sotto questo aspetto sono buone, nel
senso che l'analisi a livello europeo è quasi terminata. Sono state
mantenute le disponibilità dei fondi anche per il 2015 - parlo solo
del 2015 perché, naturalmente, per gli anni a venire la
programmazione è pluriennale, fino al 2020 - e questo porterà un
risultato per la Regione, che sarà quello che ci permetterà gli
investimenti, perché i fondi europei distribuiti nelle varie
situazioni, con i 48 milioni che dà la possibilità di utilizzare,
avranno quest'effetto.
Sicuramente un bilancio realistico, perché il rispetto puntuale
delle entrate, con quello che ne consegue, dà questa
caratteristica. È anche un bilancio equilibrato, in quanto ogni
settore, ogni assessorato, pur con dei sacrifici, ha avuto la
possibilità di vedere mantenute tutta una serie di attenzioni.
Sicuramente, noi abbiamo dovuto tenere conto che c'è l'esigenza di
intervenire in un modo nuovo, nel rispetto del servizio da dare, ma
con dei criteri che vanno riformulati. L'abbiamo fatto anche in
settori strategici e, quindi, questo equilibrio deve essere dato. È
chiaro che chi guarda ad alcuni settori... in particolare credo
che, in questo momento, molti hanno guardato al settore
dell'agricoltura, dicendo: oh, ma non c'è quasi più niente nel
settore dell'agricoltura! Beh, credo che una considerazione su
questo settore vada fatta. Si va a vedere quali sono le indicazioni
che ancora emergono, però diciamo che molto del settore di sviluppo
dell'agricoltura riguardante gli alpeggi, i
mayen
, è chiuso!
Il discorso degli interventi per gli alpeggi è chiuso. Anzi,
purtroppo, dobbiamo dire che adesso che abbiamo finito gli alpeggi,
non abbiamo più chi va in montagna con la mandrie; vediamo solo più
i greggi che vanno negli alpeggi e diverse zone stanno diventando
un problema. Lo dico perché solo due o tre anni fa questo era
impensabile, mentre oggi purtroppo è realtà. Noi abbiamo speso
milionate per gli alpeggi, purtroppo oggi non abbiamo la
possibilità di vederli utilizzare tutti, molti sì, proprio perché è
cambiato anche lì un sistema. In molti alpeggi vanno solo più con i
manzi e non utilizzano le strutture per cui abbiamo speso, in
altri, invece, vanno direttamente con i greggi. Ho detto
dell'agricoltura, perché è quello più sentito, che è più vistoso,
ma questo è equilibrato proprio perché sono cambiati i termini.
Ho fatto il discorso di un bilancio aperto, perché su alcune
tematiche ci sono discussioni in atto: sui trasporti, sulle
partecipate, anche sul Casinò e su una serie di interventi. Sarebbe
stato non corretto dare oggi su queste tematiche delle soluzioni,
che se non anticipavano, andavano comunque a dire qualcosa non in
linea con quello che può emergere, come noi ci auguriamo, da questa
discussione e da questo tema che in qualche modo va ad arricchire
la possibilità di dare un
input
importante a queste funzioni
e a questi temi che sono oggi all'attenzione di tutti noi. Credo
che sia giusto e corretto ricordarlo e riconoscere che dobbiamo
tener conto di questi limiti, perché è giusto che sia
sottolineato.
I temi su cui cerchiamo, come focus, di andare a lavorare: è
soprattutto lo sviluppo e il lavoro. Dovrebbe essere un binomio che
in qualche modo va da sé: dove c'è sviluppo, dove ci sono
investimenti, c'è lavoro. Con una piccola sottolineatura: non
sempre "appalto uguale lavoro". Noi, quando diciamo lavoro, vuol
dire posti di lavoro per la nostra realtà, ma gli appalti più
grandi sono dei rebus: mentre agli appalti più piccoli possono
partecipare anche i nostri, quelli più grandi sono più difficili.
Non sempre, quindi, questo è un collegamento così diretto e
automatico, perché sicuramente dobbiamo tener conto di questo
sistema.
Noi riteniamo che gli investimenti nei vari settori, nel settore
industriale, alberghiero siano stati mantenuti proprio com'è stato
detto con i fondi di rotazione e non ci sarà nessun investimento in
questi campi che non possa essere soddisfatto con i fondi necessari
a disposizione, per questo Consiglio, e sono settori che, per
fortuna, hanno ancora delle richieste di investimenti, perché un
punto di riferimento in quell'incontro che l'Assessore Perron ha
ricordato con le banche è stato il riconoscere che i soldi ci sono,
ma nessuno li chiede, perché? Perché sicuramente per una parte non
hanno la possibilità di dare garanzie e questo è stato in modo
molto dignitoso corretto con le CONFIDI per la gran parte, ma con
dei livelli minimi, per le altre devono esserci comunque le
condizioni. Ora, questo credo che la dica lunga perché gli
interventi, voglio ricordarlo, anche a quest'aula...la Regione ha
fatto interventi non solo per piccole e medie imprese, ma anche per
l'unica grande impresa che abbiamo in Valle d'Aosta. La Cogne ha
retto perché la Regione, tramite Finaosta, sotto quest'aspetto, ha
fatto un intervento molto importante a garanzia con le altre
banche. Sappiamo cosa significa la Cogne per i posti di lavoro.
Ora, questo credo che sia giusto ricordarlo anche in questo
momento, com'è giusto ricordare anche che gli investimenti sono
importanti...non solo la Regione, ma anche le partecipate, questo
credo sia un tema che sia stato riferito, e non solo le partecipate
classiche, ma anche SAV e RAV, dove si è cambiato un po' il sistema
con cui vengono dati gli appalti, vengono dati...anche questo è un
segnale di novità, maggiormente vengono aperti anche qui gli
appalti...oppure credo che sia giusto ricordare tutti i fondi che i
Comuni hanno per i piccoli investimenti, per gli interventi che
sicuramente vanno nella direzione auspicata, soprattutto per creare
posti di lavoro, lavoro che sicuramente non può più essere solo
corsi di formazione. I corsi di formazione vanno bene se sono
propedeutici all'inserimento nel posto di lavoro, c'è tutta la
politica giovanile, però giustamente non può essere solo il corso
di formazione che si autoalimenta non arrivando mai alla fine del
percorso.
Abbiamo credo mantenuto...credo che a livello nazionale abbia
fatto molto scalpore il discorso dell'IRAP...la riduzione
dell'IRAP. Se voi guardate...io inviterei a rileggere tutti gli
interventi sull'IRAP a livello regionale per gli investimenti a
tempo indeterminato, per la riduzione dei costi, per quelli che
sono i nuovi insediamenti. Credo che questo vada riconosciuto e
questo è stato mantenuto e anche, se mi permettete, per sviluppo e
lavoro, anche gli interventi per EXPO, ma, tutto sommato, quello
che succederà nel 2015 con l'EXPO, io mi auguro che sia attraverso
la società appena costituita una possibilità di avere dei risultati
molto positivi e non solo per il semestre in cui ci sarà questo, ma
che sia, lì sì, un investimento a lunga gittata e questo forse è
l'unico che ha una prospettiva più ampia. Questa è una prospettiva
che potrebbe effettivamente allargare il panorama di interesse in
questo discorso ampliato con tutti i settori, quello che stanno
facendo i responsabili...credo che vada nella logica che noi
auspichiamo per lo sviluppo dei diversi settori.
Ecco, abbiamo detto
stop
alle grandi nuove opere. Noi
oggi abbiamo ancora come grandi opere la funivia Monte Bianco, che
con grande successo l'anno prossimo chiuderà i suoi lavori, nel
senso che finiscono i lavori e potrà essere inaugurata secondo i
progetti che proprio EXPO porta avanti. Abbiamo poi l'università:
abbiamo già ridotto anche alcuni interventi, andando nella logica
di premiare il discorso universitario nel senso di sede per
l'università e lasciando per il momento lo studentato a parte,
proprio per le difficoltà che ci sono. Abbiamo poi due grandi opere
un po' dimenticate, ma che finalmente vanno avanti, che sono i
depuratori: i depuratori dell'Alta Valle e della Bassa Valle, che
sono due opere attese, che - voglio ricordare - erano quasi a
rischio infrazione europea e che dovranno andare avanti e poi c'è
il discorso dell'ospedale. Sull'ospedale gli scavi sono in corso e
credo a questo proposito che sono seguiti - perché è bene dircelo
anche qui - con grande attenzione: grande attenzione da parte di
esperti e in genere, quando parlo di esperti, parlo di esperti in
archeologia, meno in astronomia o in preveggenti, o in esperti in
oroscopo, più in archeologia. Io credo che lì ci sia la possibilità
di avere delle risposte puntuali, forti, che vadano nella logica di
dirci nel modo giusto quello che si può fare, dando fin d'oggi
garanzia, com'è stato dato, che non ci sarà nessun passo avanti se
non con l'attenzione dovuta a questi scavi, che, come dico, devono
essere visti e seguiti a prescindere. Nel momento in cui ci sarà il
via libera da parte di tutti gli interessati e che possono
prevedere l'area da valorizzare...si dovrà valorizzare nel modo
giusto se ci saranno i riscontri dovuti, se invece ci sarà la
possibilità di andare avanti secondo il progetto approvato, questo
verrà fatto, ma, ribadisco, solo in quel momento si potrà avere una
soluzione a questo problema, che è molto delicato, perché su
questo, giustamente, si sono fatti tanti discorsi, molte volte un
po' avanzati, nel senso più avanti di quello che dovevano essere e
forse senza tanta cognizione di causa, è bene dirlo qui che noi
aspettiamo i risultati per poter dire cosa succede.
Ultimo punto: scuola, università e ricerca. Per quanto riguarda
la scuola, credo che il diritto allo studio è stato mantenuto, si
sono rinnovati i parametri, sono state rinnovate alcune situazioni
relative all'università, di accesso ai presidi universitari, però
garantendo sempre a tutti sia quelli che fanno l'Università in
Valle d'Aosta e a Verrès come Politecnico, sia a quelli che sono
fuori Valle. Si è sempre data la possibilità a tutti di poter
mantenere, con una piccola sottolineatura che non sarà solo più la
frequenza a contare, ma sarà anche il risultato e su questo credo
sia giusto tenerne conto. Beh, se non ci sono i risultati, uno può
andare a Torino, continuare ad andare a Torino, ma non a spese
della Regione: questo credo che sia un correttivo che deve essere
tenuto nella massima considerazione. Credo poi che sempre nella
scuola ci sarà una priorità...un programma giustamente fatto per
rivedere le condizioni degli edifici scolastici, dando la priorità
assoluta; come abbiamo detto, forse non ci saranno più i FOSPI, ma
rimarranno comunque i progetti e i programmi per l'edilizia
scolastica, che deve avere la priorità assoluta: ecco su questo
credo che ci sia la massima attenzione, come c'è una grande
attenzione per la ricerca, e chiudo.
La ricerca credo che abbia dato in questi anni dei segnali
positivi, ci sono state diverse aziende che sono venute, che si
sono posizionate in Valle d'Aosta con l'impegno in questo settore.
Abbiamo avuto la possibilità di seguire con l'Università di Torino
con il Politecnico con sede a Verrès tutta la parte ricerca
abbinata con l'impresa che ha dato e dà dei grandi risultati, e
anche qui abbiamo messo forse un paletto che credo sia giusto
mettere, che chi viene a fare ricerca, possibilmente...la parte di
ricerca che è il risultato appunto...abbia anche un risultato che
si "situi" in Valle d'Aosta. Non è che vengono qui a fare ricerca e
poi i posti di lavoro li fanno fuori dalla Valle; credo sia anche
giusto chiedere che quello che fanno abbia anche dei risultati
positivi per la nostra Regione.
Io credo che questo bilancio...ho voluto sottolinearne alcune
annotazioni, perché sui numeri, su tutto quello che è stato
detto...è stato detto molto bene...poi lo diranno i colleghi,
ognuno svilupperà tematiche importanti. Quello che voglio dire è
che non è un bilancio che ha l'ambizione di essere quello che non
può essere, è un bilancio che ha una funzione essenziale: quella di
dare una risposta e di dare una prospettiva per il 2015, che deve
essere un anno importante per cercare di attivare quei meccanismi
che ci permettono di trovare su tematiche importanti il più largo
consenso. Grazie.
Si dà atto che dalle ore 17,10 riassume la presidenza il
Presidente Viérin Marco.
Viérin M. (Presidente)
- Grazie Presidente. Con
quest'intervento si chiudono, come concordato in Conferenza
Capigruppo, i lavori di questo pomeriggio. Si riprenderà domani
mattina con la discussione generale ai due provvedimenti del
bilancio e alle sei relazioni della Corte dei Conti. Grazie
colleghi.
---
La seduta termina alle ore 17,18.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK