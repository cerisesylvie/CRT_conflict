Consiglio Regionale della Valle d'Aosta - Oggetto del Consiglio n. 1278 del 26 aprile 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula
Oggetto del Consiglio n. 1278 del 26 aprile 1995 - Resoconto
SEDUTA ANTIMERIDIANA DEL 26 APRILE 1995
OGGETTO N. 1278/X Completamento provvisorio del raccordo fra
l'autostrada e la statale per il Gran San Bernardo.
(Interpellanza)
Interpellanza In relazione ai lavori inerenti il raccordo A5 -
S.S. 27 del Gran San Bernardo;
Considerato il fatto che la galleria di Saint-Christophe ed il
viadotto sul Buthier sembrano completati, mentre i lavori relativi
alla galleria di Signayes hanno subito un forte rallentamento per
le note vicende;
Considerato altresì che, avviandoci verso la stagione estiva, il
traffico da e per il Gran San Bernardo subirà un incremento,
i sottoscritti Consiglieri regionali
Interpellano
la Giunta regionale per sapere:
a) se si sia analizzata la possibilità di realizzare uno
svincolo provvisorio all'altezza del bivio per Arpuilles che
permetta, in tempi brevi, di by-passare la città di Aosta,
nell'attesa del completamento dell'opera;
b) se si ritiene di procedere con questo intervento e, in caso
contrario, per quali motivi;
c) per quando si prevede il completamento dell'intera opera;
d) a quanto ammontano i costi stimati per la variante inerente
la galleria di Signayes e chi si farà carico dei medesimi.
F.to: Collé - Marguerettaz - Viérin M.
Presidente Ha chiesto la parola il Consigliere Collé.
Collé (PpVA) Abbiamo fatto questa interpellanza per conoscere la
situazione e gli intenti della Giunta a proposito dei lavori del
raccordo A5 con la SS 27.
Sappiamo che per quanto riguarda la galleria di
Saint-Christophe, il viadotto Buthier, i lavori non sono del tutto
completati; infatti, ci siamo informati e dovrebbe mancare la
segnaletica, l'illuminazione e una parte di asfalto. Tuttavia
crediamo che questi lavori potrebbero essere terminati in tempi
brevi.
Crediamo che uno svincolo provvisorio, in attesa del
completamento dell'opera, all'altezza del bivio di Arpuilles, possa
essere una cosa senz'altro importante, per dare delle risposte sia
ai residenti, sia ai turisti, evitando così di fare lunghe code al
semaforo dell'Ospedale. É sicuramente non da tenere in secondo
piano l'aspetto dell'inquinamento, perché i TIR, passando nella
città di Aosta, causano sicuramente inquinamento.
Pertanto chiediamo alla Giunta se ha analizzato questa
possibilità, se è suo intento portarla avanti, e in caso contrario
quali sarebbero i motivi che ostacolano questa eventuale proposta.
In ultimo vorremmo sapere a quanto ammontano i costi della variante
della galleria di Signayes e chi si farà carico di questa
spesa.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) In relazione all'interpellanza in oggetto,
si segnala che i lavori civili di costruzione della galleria del
viadotto Buthier e dello svincolo di raccordo con l'autostrada e la
SS 26 in Comune di Quart, saranno completati entro il prossimo mese
di maggio.
La restante parte del corrente anno sarà dedicata ad attrezzare
dette strutture con gli impianti ed i lavori complementari,
necessari alla funzionalità dell'arteria.
Una volta conseguito tale risultato, in pendenza della
realizzazione delle opere di completamento del raccordo A5 - SS 27
del Gran San Bernardo, in località Signayes - Faverge, potrebbe in
effetti essere realizzata una bretella di innesto provvisorio sulla
SS 27, in corrispondenza del bivio per Arpuilles, occupando -
qualora già disponibili - i terreni oggi interessati dai
cantieri.
Per la realizzazione dell'innesto provvisorio dovranno
preventivamente essere richieste ed acquisite le necessarie
autorizzazioni da parte dell'ANAS.
Tale soluzione è comunque subordinata ad una decisione che veda
coinvolti gli enti locali, in particolare il Comune di Aosta e il
Comune di Gignod. Il completamento dell'intera opera, che si
protrarrà ben oltre i termini iniziali previsti, è condizionato
dalla realizzazione della variante all'imbocco nord della galleria
di Signayes, richiesta dagli enti locali.
Il progetto, che ha ottenuto tutte le approvazioni di rito, è al
momento all'esame dei competenti uffici ministeriali della
concedente ANAS, per l'emanazione del relativo decreto che ne
autorizzi l'esecuzione.
Ottenuto il decreto ed espletate le necessarie formalità, si
darà corso all'opera, da completarsi nel previsto tempo
contrattuale di 24 mesi. Presumibilmente quindi riteniamo che
l'opera, nella sua interezza, potrà essere completata entro il
1997.
La variante al progetto originario avrà un costo di circa 24,9
miliardi, comprensivi di spese generali. A questi saranno da
aggiungere i maggiori costi del lotto n. 5, in corso di esecuzione,
per via della variante al tracciato. Al momento questi costi non
sono ancora configurabili in modo definitivo, per l'estrema
difficoltà incontrata dall'avanzamento della galleria in terreni
sfavorevoli e l'ammontare delle riserve scritte nel registro di
contabilità da parte dell'impresa costruttrice, a causa della
impossibilità incontrata di operare su entrambi gli imbocchi della
galleria Signayes.
Sul chi si farà carico dei costi, è ancora in corso una
trattativa da definire con gli enti interessati dall'intervento.
Non appena sarà definita la ripartizione degli oneri, siamo a
disposizione per informare i consiglieri interpellanti.
Presidente Ha chiesto la parola il Consigliere Collé.
Collé (PpVA) Mi sembra di capire che sia intendimento di questa
Giunta valutare la possibilità di fare questo innesto provvisorio
sulla SS 27, all'altezza di Arpuilles, naturalmente con il parere
favorevole dei Comuni interessati, quindi Gignod e Aosta.
Inviterei l'Assessore a farsi interprete di questa volontà con i
comuni interessati, affinché questa possibilità venga realizzata in
tempi brevi. L'ho già detto prima, conoscete tutti qual è la
situazione; dall'esame fatto dall'Assessore, per quanto riguarda i
tempi della variante, sicuramente avremo ancora parecchi anni da
aspettare prima che l'intera opera sia completata. Quindi credo
indispensabile che ci si avvii su questa strada, per dare la
possibilità a residenti e turisti di passare in questo nuovo tratto
di strada, ed anche per utilizzare questa parte di arteria che è
quasi ultimata, in quanto sarebbe ridicolo tenerla lì ferma per
ulteriori 3-4 anni in attesa del completamento totale
dell'opera.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK