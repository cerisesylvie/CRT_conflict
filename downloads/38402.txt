Consiglio Regionale della Valle d'Aosta - Oggetto del Consiglio n. 1948 del 22 marzo 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
SPORT E TEMPO LIBERO
Manifestazioni sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1948 del 22 marzo 2016 - Resoconto
OGGETTO N. 1948/XIV - Reiezione di risoluzione: "Impegno per
la revoca della deliberazione della Giunta regionale n. 191/2016 al
fine di organizzare un unico Tor".
Viérin M. (Presidente) -
Punto n. 37.01 dell'ordine del
giorno. La parola alla collega Certan.
Certan (ALPE) -
Grazie Presidente.
I gruppi UVP, ALPE e Movimento Cinque Stelle, proprio per il
dibattito che si è instaurato in Valle d'Aosta riguardo all'evento,
alla manifestazione sportiva
Tor des Géants
, ma non solo,
hanno ritenuto di richiamare ancora una volta al buon senso il
Governo regionale affinché veramente su questa manifestazione, che
aveva saputo unire tutto il mondo sportivo, tutti i cittadini e
tutta la comunità valdostana e internazionale, si possa arrivare ad
una soluzione, ad un accordo che non sia un capriccio personale di
qualcuno e che soprattutto non ridicolizzi la Valle d'Aosta. Il
nostro impegno con questa risoluzione quindi è semplicissimo:
revocare la delibera regionale n. 191 del 12 febbraio 2016, che è
arrivata come un fulmine a ciel sereno dalla Giunta, che non aveva
assolutamente né discusso, né preventivato nelle Commissioni
competenti questo tipo di soluzione. L'impegno che chiediamo quindi
è di revocare questa delibera, azzerare tutta la banalizzazione,
tutta anche la storia veramente amara che si è creata e che il
Governo regionale in qualche modo ha creato con questa delibera,
per poter veramente dare di nuovo una positività a quest'evento e
farlo diventare davvero di nuovo un evento sportivo di massimo
livello.
Crediamo che nelle ultime settimane si sia andati oltre, perché
a questa delibera naturalmente c'è stata una reazione, stanno
iniziando i contenziosi, stanno iniziando chiaramente le diatribe
nei vari TAR. Questo non fa che aumentare e in qualche modo
peggiorare la situazione e aumentare il danno d'immagine che si sta
creando anche per la Valle d'Aosta, soprattutto a livello
internazionale. In un momento di crisi economica gravissima si
stanno sperperando delle risorse, l'ultima è quella che abbiamo
visto: 26 mila euro di nuovo di risorse pubbliche buttate per
consulenze, per difendersi dai contenziosi, noi crediamo che, oltre
al danno d'immagine che già c'è stato, oltre a tutta questa
situazione ridicola che si è creata attorno a questa
manifestazione, adesso si stia aggiungendo la beffa per la comunità
valdostana: quella di pagare pure per i danni, il Governo regionale
ha deciso in totale libertà, autonomia e individualismo, perché non
si è discusso di questo. Noi crediamo che una scelta del genere
vada discussa in Consiglio regionale e non vada presa da Assessori
e Presidente della Regione per delle motivazioni futili, diremmo
anche abbastanza infantili, oltre che poi chiaramente di
opportunità, perché sappiamo che dietro ci sono altre opportunità
non per la Valle d'Aosta, ma per chi probabilmente ha fatto queste
scelte. Noi crediamo che le opportunità debbano essere date alla
Valle d'Aosta e non a singoli personaggi. Vi chiediamo quindi
davvero di mettervi una mano sulla coscienza, di rendervi conto che
quello che avete fatto con questa delibera come Governo regionale
vi è scappato di mano. Non pensavate che probabilmente la cosa
sarebbe andata in questo senso, la popolazione valdostana, la
comunità valdostana ha reagito, credo che certi errori non debbano
essere pagati dalla popolazione.
Presidente -
Altri Consiglieri che chiedono la parola? Vi
ricordo che siamo in discussione generale. La parola al collega
Cognetta.
Cognetta (M5S) -
Grazie Presidente.
Assessore Marguerettaz, vorrei poterle dire tante cose ma fuori
microfono...
(interruzione dell'Assessore Marguerettaz, fuori
microfono)
...eh, no perché poi mi becco una denuncia e lei non aspetta
altro, quindi gliele posso raccontare per esempi: per esempio, è
strano che gli
sponsor
decidano in base alle amicizie
personali, è davvero strano, deve ammetterlo. È strano che si
decida di fare un
Tor
o
4K
, come l'ha chiamato lei, e
poi chi lo organizza chiede i soldi alle partecipate in maniera che
contribuiscano. Il Forte di Bard manda una lettera a tutte le
società partecipate chiedendo di partecipare finanziariamente
all'organizzazione del Tor, anche lì c'è il suo zampino, però ahimè
non posso dire cosa penso.
È strano anche pensare che in VdA vi sia questa capacità
particolare di distruggere tutto ciò che qualcuno di buono fa se
non è allineato al sistema, è una cosa strana. Forse succede anche
fuori dalla Valle d'Aosta, però qui dove viviamo noi, dove ci
conosciamo più o meno tutti è una cosa che assume un carattere
pubblico. La Regione diventa l'elemento principale che distrugge
tutto ciò che ha intenzione di fare suo. Perché succede questo? Io
credo per tanti motivi. Il motivo principale credo sia soprattutto
per un ritorno economico da parte di chi effettua la distruzione:
ritorno economico che può essere diretto o indiretto. Vuol dire che
c'è qualche politico che alla fine si mette i soldi in tasca.
Chiaramente possono essere illazioni, possono essere degli esempi,
però è strano che tutto questo avvenga sempre e comunque su
questioni che fanno poi del male alla Valle d'Aosta e su questioni
che alla fine ci fanno vedere la poca attenzione verso il pubblico
o verso i cittadini. Assessore, io credo che veramente lei con
quest'azione abbia superato i limiti della decenza. Un Assessore
che si organizza una manifestazione sportiva di questo livello
semplicemente per affossarne un'altra tecnicamente non si potrebbe
neanche chiamare Assessore, ma d'altronde lo fa solo perché è
Assessore. Probabilmente se lei non fosse Assessore, non saprebbe
neanche cos'è un Tor e non si metterebbe neanche ad organizzarlo in
antitesi a chi lo fa, perché poi c'è anche questo da dire: che, per
fare certe cose, bisogna anche essere un pochino in gamba,
preparati e capaci. È facile farlo quando si ha dietro tutta
un'Amministrazione regionale al proprio servizio, più tutte le
partecipate e controllate, è un po' più difficile se invece si
parte da zero e lo si fa da soli, anche magari con l'aiuto della
Regione, magari prima si era d'accordo e dopo non lo si è più.
I miei colleghi ed io abbiamo presentato questa risoluzione in
cui vi si chiede una cosa molto semplice: di ritirare la delibera.
Le cose da chiedere a lei invece sarebbero molte altre. Lei ha
provato a spiegarci perché si è inventato questa cosa. Sinceramente
non ci ha dato nessun motivo serio e concreto e non credo che ce li
potrà mai dare, perché non ce ne sono. Purtroppo, Assessore, io
credo che lei abbia un minimo di mania di onnipotenza, che ormai
sta travalicando i confini del suo lavoro. Facesse poi almeno dei
risultati positivi negli altri settori di cui si occupa, invece lei
riesce sempre a distruggere qualsiasi cosa tocchi. È impressionante
quanto è bravo da questo punto di vista, d'altronde è anche in
compagnia di altri suoi colleghi che votano con lei le delibere e
che non si preoccupano di pensare che forse certe delibere sono
assolutamente impresentabili, certi discorsi sono assolutamente da
lasciare da parte. Lei quindi è l'attore principale protagonista,
ma tutti quelli accanto a lei non è che siano dei comprimari meno
importanti. Io vorrei sapere, quando arriverà il momento del voto,
se chi nei corridoi si è lamentato dicendo che se fosse stato in
Giunta lui, non avrebbe mai votato, se questa volta magari in uno
sforzo di coraggio pazzesco vota a favore di questa risoluzione,
perché votandola non solo si risparmiano dei soldi, che poi in
fondo non sono neanche tanti, rispetto al nostro bilancio cosa
volete che siano 300 mila euro, o 350, o anche 400? Quella che noi
stiamo distruggendo è l'immagine della Valle d'Aosta che non si può
comprare. Per far diventare il Tor quello che è diventato, ci sono
voluti degli anni e noi lo distruggiamo semplicemente per un
capriccio: "non ci piace, abbiamo deciso di farlo a pezzi".
Vede, Assessore, lei dovrebbe veramente fare uno sforzo, anzi
direi un bagno di umiltà, fare 5-6-10 anni in opposizione e poi
magari ritornare a fare l'Assessore, perché lei, secondo me, questo
passaggio non ce l'ha. Crede di essere al di sopra di tutto e di
tutti, rovinando tutti, perché purtroppo queste cose non rovinano
solo la vostra parte politica, rovinano tutta la Valle d'Aosta,
cosa di cui a lei sinceramente non frega nulla, perché alla fine i
soldi li porta a casa lo stesso, cosa gliene frega a lei di cosa
distrugge e di cosa resta! Io a questo punto quindi invito non
tanto lei, perché lei sicuramente non cambierà mai idea, un po'
come i paracarri, ma soprattutto i Consiglieri di maggioranza a
votare convintamente questa cosa e a porre rimedio agli errori -
perché qui non ci sono delle persone onniscienti - che vengono
fatti in qualche caso da questa maggioranza, da questi Assessori,
quindi dal Governo: a porre rimedio a quest'errore, a resettare
questa situazione e a ricominciare daccapo. Grazie.
Presidente -
La parola al collega Grosjean.
Grosjean (UVP) -
Merci Président.
Dopo la presentazione del collega Cognetta credo che non ci
siano più grandi cose da aggiungere, ma io penso che ci sia una
parola chiave in tutto questo: la competizione, questa mi sembra
veramente una competizione, cioè cercare di fare una cosa meglio di
un altro, ma credete che sia compito della politica,
dell'Amministrazione? A me sembra veramente una cosa assurda, ma
quante cosa dovremmo fare, allora? Quante attività dovremmo mettere
in piedi per dimostrare che siamo più bravi di qualcun altro? A me
sembra veramente che non sia il compito dell'Amministrazione di
fare competizione. La competizione è una cosa che devono fare le
aziende tra di loro, non può un ente pubblico come
l'Amministrazione regionale mettersi in competizione semplicemente
per delle motivazioni che poi non ci sono mai state date, se ci
fossero anche dei motivi seri, queste cose vanno organizzate da
qualcun altro e non dall'Amministrazione regionale. Mi sembra
veramente una cosa fuori dal normale! Il nostro compito, Signori, è
la collaborazione. Adesso non venite a dirmi che non si è riusciti
a trovare una soluzione con chi organizzava già il
Tor
per
la sicurezza e tutte queste scuse. Io credo che sia stata una
decisione che è stata presa a nostra insaputa tanto tempo fa, forse
anche ad insaputa di chi organizza l'altra competizione, per quale
motivo? Se riuscirete a trovare una motivazione logica che si può
ricondurre ad un'attività politica per fare questo
4K
...io
non ne trovo nessuna, ma neanche fossimo stati 10 o 15 anni fa, in
un'epoca in cui avevamo soldi che non sapevamo come utilizzare, ma
oggi che siamo in un momento di crisi andare ad investire centinaia
di migliaia di euro per fare concorrenza ad un privato veramente
non ha limiti alla decenza. È una cosa che non sta in piedi, io non
riesco veramente a capire dove siamo andati ad infilarci.
È compito di tutti di uscire da questa situazione, dove vogliamo
andare a finire? Adesso ci sarà anche una parte giudiziaria.
Spenderemo anche dei soldi per degli avvocati. Forse perderemo
anche la causa. Non lo so, forse la vinceremo, ma anche se la
vinceremo, o se la vincerete, perché noi non la vinceremo di
sicuro, non sarà una vittoria per la Valle d'Aosta. Non sarà di
sicuro una vittoria per i valdostani. Io ho già trovato tanti
valdostani volontari che mi dicono che quest'anno andranno al mare
quelle settimane, non andranno né dall'uno, né dall'altro per
evitare di essere etichettati di serie A o di serie B, bianco,
rosso, nero o verde. Rischiamo di demolire il sistema del
volontariato valdostano per un capriccio: "ti faccio vedere io che
sono più bravo di te a fare le corse a piedi", perché in fondo è
una corsa a piedi. È gente che non ha neanche il tempo di vedere il
paesaggio perché galoppa.
Veramente quindi Signori mettetevi una mano sulla coscienza, su
quella poca coscienza che vi rimane e facciamo un passo indietro,
riuniamo di nuovi i valdostani che possano andare qualche giorno
sulle nostre montagne a fare volontariato, senza doversi nascondere
dietro una bandiera o un'altra, con la paura di essere poi
identificati. Per favore, non arriviamo a queste bassezze, perché
veramente i valdostani e soprattutto i volontari non meritano
questo trattamento.
Presidente -
La parola al collega Chatrian.
Chatrian (ALPE) -
Grazie Presidente.
Non vorrei fare perdere tanto tempo, ma due considerazioni
vorrei farle. In questi giorni sta terminando la stagione
invernale, i paesini più piccoli stanno chiudendo perché ad una
quota inferiore le grandi stazioni stanno ancora offrendo agli
ospiti, ai turisti e anche ai valdostani che decidono di fare
ancora un po' di sport invernale un po' di sci nordico, un po' di
sci alpino, ma...come dire? la "
ronfla
"
(traduzione
letterale dal patois: "il chiacchiericcio") nelle nostre vallate
laterali è sul
Tor
. Io non so voi, colleghi di maggioranza,
ma la gente su quello che state mettendo in campo è scandalizzata,
non so se capita solo a me o a noi. È arrabbiata, è inferocita,
perché, voi magari sorridete, ma la gente comune non capisce la
scelta che avete fatto e che state facendo e che avete già
confezionato da mesi, perché noi in aula vi abbiamo portato qualche
iniziativa quando la cosa è uscita la luce del sole, ma era già
tutta confezionata, voi avete presentato in grande stile una
conferenza stampa che non si organizza in qualche ora, sono certo,
siamo certi, quindi siete partiti da lontano. Io dico che è
legittimo da una parte, dall'altra però noi vi diciamo che con
questa scelta, se non cambierete idea oggi - speriamo -, noi non
vogliamo centrare, ma soprattutto vogliamo prendere le distanze,
colleghi di maggioranza. La gente, le comunità alpine, le persone
che abitano i nostri comuni, le nostre comunità sono veramente
scandalizzate dalle scelte che avete messo in campo. Stasera poi vi
diamo una
chance
, che non è quella di chiudere tutto, noi
una chance, una porta aperta ve la offriamo, ma proprio perché
vogliamo, da una parte, prendere le distanze e, dall'altra, trovare
una soluzione, quanto meno ci proviamo, con un unico obiettivo: non
facciamoci deridere, ma non solo dal mondo internazionale, dalla
nostra comunità tutta che su una cosa del genere la toppa è peggio
del buco.
In più è tutto il giorno che discutiamo con il collega Perron,
con il collega Fosson di risorse che mancano, di servizi che
mancano, di trovare delle soluzioni alternative e voi vi permettete
il lusso di andare ad affossare da una parte una cosa che
funzionava, magari doveva essere calibrata, magari ci si doveva
confrontare di più, magari ci si doveva scannare di più prima per
trovare una soluzione e fare una gara unica. Qui non stiamo
discutendo se la gara migliore è la A e la gara peggiore è la B, o
viceversa. La proposta che vi facciamo è: congelate, siete ancora
in tempo, perché fra qualche settimana probabilmente ci potrebbero
essere dei giorni bruttissimi e il dato politico potrebbe essere
ancora più brutto, fermate prima il danno più grosso.
In questa risoluzione da noi presentata si dicono due cose
principalmente: da una parte, di revocare la delibera da voi messa
in campo; dall'altra, che tocca a voi, all'Esecutivo, al
Presidente, all'Assessore competente - se avete bisogno di noi, noi
ci siamo - trovare le soluzioni per fare un unico Tor nel 2016,
però ragioniamoci, ragionateci veramente. Ci sono degli sportivi
qua dentro anche che conoscono molto bene il
milieu
, lo
conoscono molto bene, la gente è arrabbiatissima. Io non so cosa
state dicendo...anzi ogni tanto lo sappiamo anche, io penso che sia
il momento giusto per trovare una soluzione, ne va non solo della
dignità di tutta la comunità, ma ne va dell'immagine della Valle
d'Aosta. Da una parte facciamo degli sforzi, fate degli sforzi per
promuovere la Valle d'Aosta, per creare le condizioni per far
conoscere le nostre bellezze ai nuovi ospiti, ai nuovi turisti, che
vuol dire un nuovo PIL, nuova economia, vuol dire comunque far
vivere un sistema che è in difficoltà, lo sappiamo, e, dall'altra,
andate a rovinare così un lavoro che da sei anni è stato messo in
campo.
Assessore Marguerettaz, ci pensi a questa risoluzione che oggi
abbiamo presentato, ma ci pensi veramente. Avrà parlato anche lei
con tantissime persone in queste settimane, ci abbiamo parlato
anche noi e siamo in profonda difficoltà nel rispondere, perché poi
alla fine la figuraccia la facciamo tutti, anche se noi oggi
prendiamo le distanze. Vi diamo una chance da una parte, ma
prendiamo le distanze se voi oggi non volete minimamente accettare
una posizione non solo di buon senso obbligatoria prima di fare
un'ulteriore pessima figuraccia, pensateci.
Presidente -
Ricordo che siamo in una discussione
generale. Ci sono altri che chiedono la parola? Non vedo altre
richieste per cui chiudo la discussione generale. Per la replica,
la parola all'Assessore Marguerettaz.
Marguerettaz (UV) -
Grazie Presidente. Abbiamo ascoltato
con attenzione la presentazione della risoluzione. Riteniamo di
aver spiegato le nostre ragioni e quindi, in virtù delle posizioni
che abbiamo già manifestato, voteremo contro a questa
risoluzione.
Presidente -
Ci sono richieste di intervento per
dichiarazione di voto? La parola al collega Gerandin.
Gerandin (UVP) -
Merci Président.
Vede, Assessore, abbiamo avuto già modo di confrontarci
nell'ultimo Consiglio quando illustrai un'interpellanza in questo
senso. Ci siamo lasciati con lei che ha detto che era meschino
buttare tutto in politica, il senso era un po' questo di quanto mi
ha risposto. Io le risposi che cercare un compromesso in politica
per noi è fare buona politica e soprattutto quella politica che
dovrebbe fermarsi un attimo ad ascoltare: questo è il termine che
usai in quest'interpellanza. Ripartiamo da quel punto, Assessore,
nel senso che noi speravamo che con questa proposta, che torno a
dire di politico non ha nulla, perché avremmo potuto decidere che
l'unico
Tor
buono era l'originale, avremmo potuto decidere
tante cose, abbiamo chiesto esclusivamente che, nell'interesse dei
cittadini valdostani, in Valle d'Aosta ci fosse un unico Tor. Ci
sembrava di aver seguito un po' anche quello che era il suo
auspicio, perché non voglio ripercorrere il passato, ma negli anni
voi, in quanto Governo, avete visto negli interlocutori di VdA
Trailers l'unico soggetto in possesso dei requisiti, l'unico
abilitato, l'unico che aveva le capacità per organizzare una
manifestazione così importante. Allora proprio in questo senso noi
abbiamo per l'ennesima volta chiesto di mettervi una mano sulla
coscienza senza andare a nessuna strumentalizzazione politica. Non
abbiamo citato quello che era il primo pronunciamento, non abbiamo
citato il fatto che comunque qualche figuraccia non proprio
nell'interesse della Valle d'Aosta l'abbiamo fatta, nel senso che,
quando avete disdetto la conferenza stampa con la stampa
internazionale, non è stato un bel passaggio. Non abbiamo neanche
cercato di citare in questo provvedimento cosa ne pensano Oltralpe
di noi, del fatto che con questo si riesce a mettere in discussione
quella che qualcuno ha definito una delle idee più geniali degli
ultimi anni. Ora, prendo da dichiarazioni che fanno comuni
cittadini: "con un capriccio non si può banalizzare e rovinare una
delle idee più geniali degli ultimi anni".
Noi concordiamo con il fatto che il Tor non sarebbe il Tor se
l'Amministrazione regionale non avesse collaborato come ha
collaborato in questi anni, su questo non c'è ombra di dubbio, noi
su questo ci siamo e ci riconosciamo, ma perché non riuscire a
trovare un momento di sintesi nell'interesse dei cittadini
valdostani? Guardi, Assessore, che si fa politica ma politica non
buona quando si dividono i cittadini valdostani e per cosa, per
ambizioni personali? Io non voglio credere che ci siano interessi
di ritorno economico per la politica, perché, a mio parere, sarebbe
veramente monnezza, fossimo giù, la chiameremmo monnezza. Noi non
crediamo questo, però crediamo che ci sia stata una strategia
sbagliata in cui per personalismi - a noi non interessa di capire
chi ha ragione, Assessore - si è arrivati ad un punto in cui i
cittadini valdostani sono sconcertati, glielo ho detto l'altra
volta: tanti non parteciperanno né al Tor, né al
4K
proprio
perché schifati da queste scelte. Questo, secondo me, non è
metterla sulla politica, Assessore. Sulla politica si va a
discutere su quelle che possono essere delle scelte che hanno
carattere politico, ma qui di politico veramente non c'è niente, ci
sono scelte sbagliate, strategicamente sbagliate. Andiamo a
dividere il mondo dei volontari che sono stati per anni una nostra
ricchezza. Semplicemente per dire, Assessore, che non può limitarsi
a dire che non accettate questa risoluzione, ma non per noi, perché
poi fuori di qua ci giustificherà anche il perché, ma deve
giustificarlo ai valdostani, a quelli che non la capiscono più e
non vogliono rassegnarsi.
Presidente -
Altri Consiglieri intendono intervenire per
dichiarazione di voto? La parola al collega Bertin.
Bertin (ALPE) -
Grazie Presidente. Intervengo adesso per
garantire una certa rotazione degli interventi, che è sempre cosa
giusta, ci auguravamo qualche intervento da parte della
maggioranza.
Questa è l'ultima occasione che avete per recuperare una certa
sintonia con la comunità. È del tutto evidente che il Consiglio
regionale è scollegato dalla comunità su quest'argomento. Ogni
giorno incontriamo, come immagino anche voi, molte persone che sono
sconcertate e non capiscono quello che state facendo. L'idea di
realizzare due
Tor
è un'assurdità, è del tutto evidente. Le
giustificazioni non sono comprensibili da nessuno. Avete investito
1 milione di euro e passa sul Tor in questi anni e adesso
all'improvviso si cambia idea con uno spreco di risorse, con un
danno d'immagine, e altri 300 mila euro che vengono stanziati extra
per organizzare un altro Tor identico. Lo ripeto: questa è l'ultima
occasione che diamo a questo Consiglio per ritrovare una sintonia
con la comunità, per ridurre lo scollamento che è del tutto
evidente, che si è creato. Cogliete quest'occasione, cogliamola
come Consiglio, perché sarà l'ultima, altrimenti la spaccatura
diventerà sempre più larga. Grazie.
Presidente -
La parola al collega Nogara.
Nogara (UVP) -
Merci Monsieur le Président.
Io volevo fare un discorso più tecnico che altro. Per circa
trent'anni, per il lavoro che facevo, ho girato molto anche in
montagna. La giustificazione che è stata data l'unica volta che ci
ha parlato l'Assessore Marguerettaz del
Tor
è stata la
sicurezza, è per questo motivo che si fa un altro Tor: perché non
c'è sicurezza. Le devo dire, Assessore, che non era certo una mia
preoccupazione, però tutti gli anni che è partito il Tor,
conoscendo tanti percorsi, tante zone dove passa il Tor, le dico
che siamo stati fortunati. Siamo stati fortunati, perché ci sono
veramente dei passaggi impegnativi, però le dico che non è con il
GPS che si risolvono tutti i problemi, perché qua mi sembra di fare
lo stesso discorso delle persone che vanno a fare le gite di
sci-alpinismo, si mettono l'ARVA nello zaino e credono di essere a
posto. Li troviamo molto prima di altri, perché hanno l'ARVA e sono
sotto la valanga e li troviamo. Con il GPS diciamo che è più o meno
la stessa cosa, se uno con il GPS cade da un dirupo, cade o scivola
in zone pericolose, lo troviamo in fondo, ma non penso che sia
questo il motivo per la sicurezza. La sicurezza deve essere
studiata un po' prima, soprattutto sul tracciato. Ci sono diverse
zone dove si possono fare dei tracciati alternativi e penso che se
ci si fosse messi intorno ad un tavolo, qualsiasi persona sarebbe
stata disposta a vedere di fare queste modifiche, perché poi mi
piacerebbe sapere anche quando un concorrente con il GPS, preso
dalla stanchezza o dal sonno, si mette sotto una barma o sotto una
pianta, si fa un pisolino di un paio d'ore, cosa fate, partiamo con
i soccorsi, partiamo con l'elicottero, perché questo GPS è fermo?
Ci sono tutte queste cose, io volevo parlare di cose pratiche,
perché sono problematiche che potrebbero esserci. Di fronte a
queste problematiche, non penso che ci sia nessuno che non sia
disposto a mettersi intorno ad un tavolo e a discutere.
Se passiamo all'immagine della Regione, leggiamo continuamente -
e non siamo noi che lo diciamo -, lo leggiamo in tutti i siti, su
tutti i giornali che da tutte le parti del mondo ci chiedono o
contattano soprattutto i giornalisti...ho parlato oggi combinazione
con un giornalista, che mi ha detto che ha dovuto cambiare numero e
prendere un'altra scheda, perché è un continuo di telefonate che
continuano a telefonargli per sapere che cosa sta succedendo. Io
penso che una situazione del genere non sia certo una situazione
come immagine della Valle d'Aosta bella e limpida. È una situazione
di gran confusione ed è una situazione che, se non si prenderanno
delle decisioni immediate e sensate, porrà la Valle d'Aosta sotto
un occhio a dir poco brutto. Queste sono le considerazioni, perché
alla fine lei, Assessore, tutte le volte che ci ha parlato del Tor
l'ha messa sempre sulla sicurezza. Come le ho specificato, la
sicurezza soprattutto sul tracciato non è tanto se si mette il GPS
o altro ai concorrenti e spero, come i miei colleghi hanno
auspicato, che un ragionamento logico per il bene sempre della
Valle d'Aosta venga fatto e venga preso in questi giorni.
Grazie.
Presidente -
La parola al collega Fabbri.
Fabbri (UVP) -
Io mi rivolgo ai colleghi della
maggioranza, non voglio offendere la vostra intelligenza e la
vostra sensibilità nel ripetere ciò che è stato abbondantemente
sviscerato durante questa discussione. So benissimo che siete delle
persone che tenete profondamente anche voi all'immagine e allo
sviluppo della Valle d'Aosta, per cui anch'io vorrei rivolgervi un
appello, come ha fatto il mio collega, nel considerare la
situazione. Riprendendo le parole del collega Gerandin, vorrei di
nuovo specificare che la buona politica è più che mai necessaria in
questo caso e in questo momento. Tramite questa buona politica,
riusciremo, se ci venite dietro in questa risoluzione, a modificare
una situazione che sta veramente dividendo e direi quasi
sconvolgendo la Valle d'Aosta. Cambiare idea rispetto alla
risoluzione dello scorso Consiglio non farebbe altro che
nobilitarvi, perché questa risoluzione riuscirà ad avere un impatto
positivo su questa questione che ci sta dilaniando. Grazie.
Presidente -
La parola al collega Laurent Viérin.
Viérin L. (UVP) -
Merci Président.
Sinceramente non volevamo intervenire in tanti su
quest'argomento. È chiaro che la risposta dell'Assessore
Marguerettaz ci costringe a dover dire qualcosa su un argomento,
che è approdato qui in Consiglio senza che ci fosse condivisione: è
quella la cosa che noi abbiamo sempre contestato.
Siamo delusi, Assessore, dalla sua risposta, perché ancora oggi
e anche nella presentazione di questa risoluzione le opposizioni
hanno cercato non di parteggiare per l'una o l'altra parte, questo
ce lo deve riconoscere, ma semplicemente per evitare ciò che in
parte è avvenuto, quello che noi volevamo evitare. Ricorda
l'intervento di quel giovedì sera, io avevo cercato di trovare una
sintesi per riuscire a uscire da questa situazione che era
diventata e che sta diventando sempre più imbarazzante per tutti,
soprattutto in quanto eletti. Ci saremmo aspettati altro, perché,
quando si approda in tribunale, al di là di tutto ciò che può
succedere, è chiaro che un'Amministrazione ha una valenza e i
privati ne hanno un'altra. Noi qui andiamo a giocarci l'immagine
della Regione autonoma della Valle d'Aosta su un'iniziativa in
corso, su un'iniziativa che non si capisce bene se ci sarà o meno,
perché se poi si finisce nelle mani dei tribunali e delle sentenze,
se saremo inibiti anche ad accettare le iscrizioni, se questa
manifestazione che la Regione ha messo in campo non potrà avvenire
e tutta una serie di implicazioni, sarà effettivamente la politica,
l'Amministrazione, voi sicuramente, ma tutta la comunità intesa in
questo caso come Valle d'Aosta e come istituzioni, a rimetterci, è
l'immagine della Valle d'Aosta. Assessore, noi avremmo gradito,
dove c'è un impegno semplice a revocare una delibera in attesa
di...nel senso che si va a lavorare per trovare una sintesi per
organizzare un solo evento, lo vorrete chiamare in un altro modo,
non ci sarà il
Tor
, non ci sarà il
4K
, ci sarà il
Tor dei 4K
, io non lo so, ma la sintesi intesa come un unico
evento, chiedendoci poi se effettivamente l'Amministrazione deve
mettersi ad organizzare degli
ultra trail
con questi rischi,
dove lei, Assessore, fino a ieri riceveva le telefonate dei morti o
dei feriti, però era
sponsor
. Oggi lei sarà organizzatore
diretto o quasi, perché poi attraverso una formula di gara è
comunque così, con tutte le implicazioni. Al di là di questo, noi
ancora oggi abbiamo cercato semplicemente di invitare lei, sappiamo
che non sempre ha avuto delle doti di mediatore e magari chiedendo
a lei di andare a mediare già nell'ultimo Consiglio forse abbiamo
anche sbagliato o comunque ci siamo illusi, ma effettivamente
questa piega che oggi ha preso quest'evento, con tutti i problemi
che abbiamo in Valle d'Aosta...ci troviamo a parlare del
Tor des
Géants
o del 4K e di queste vicende che effettivamente la
comunità continua a citare quotidianamente non perché non ha altro
a cui pensare, ma perché effettivamente anche mediaticamente, anche
per come l'avete gestita, come l'ha gestita lei, Assessore, secondo
noi, è scappata un po' di mano.
Non sappiamo se voi siete così tranquilli da andare in tribunale
e a rischiare tutto, perché poi rischiate i soldi che avete speso,
i soldi che spenderete, l'immagine di tutti noi per andare a fare
una prova di forza che forse anche qui andava semplicemente
nell'idea di dire: "proviamo ancora un'ultima volta, ci saranno
delle udienze, o dei momenti giudiziari in questi prossimi
giorni...", a cercare di dire: "beh, la Regione sta cercando di
trovare una soluzione perché vuole evitare che sia lesa l'immagine
della Regione stessa pur avendo una posizione". È per questo quindi
che noi abbiamo voluto sottolineare, Assessore...e concludo dicendo
ancora una volta che non abbiamo parteggiato sin dal primo giorno.
Da buoni valdostani, con prudenza abbiamo aspettato per capire
quello che era successo, perché non eravamo stati informati,
nessuno di noi sapeva, perché lei l'anno scorso ha fatto dei
comunicati stampa di grande soddisfazione e adesso ci dice che
tutto invece andava male. Allora è difficile, se durante l'anno ci
si preparava un po' tutti in modo diverso, forse avremmo agito
tutti in modo diverso. Noi non abbiamo voluto parteggiare per
nessuno, ma ci sembra ridicolo che in questo momento, con tutti i
problemi che dobbiamo affrontare come Valle d'Aosta, si debba
andare in tribunale spendendo 26 mila euro circa per degli
avvocati, peraltro, non ci sono avvocati in Valle d'Aosta,
Assessore, che dobbiamo andare a cercarli a Torino anche? Dobbiamo
andare a spendere questi soldi rischiando di farci male e
soprattutto con la comunità che non sta capendo. Poi probabilmente
non parliamo tutti con le stesse persone, questo
ça va sans
dire
, ma noi siamo molto preoccupati, perché una vicenda che
sembrava iniziata con una lite banale è diventata un
affaire di
Stato
, che sta facendo veramente grandi danni all'immagine
della Valle d'Aosta nel suo insieme, al di là degli amministratori
che l'hanno gestita.
Presidente -
La parola al collega Roscio.
Roscio (ALPE) -
Grazie Presidente.
Due brevi considerazioni. Siamo ancora qui a discutere del
Tor des Géants
. Forse davvero è un tema che è diventato per
certi aspetti veramente emblematico. Lei, Assessore, ha detto:
"riteniamo di aver spiegato le nostre ragioni". Evidentemente non
sono state capite ma a diversi livelli, perché dai valdostani,
almeno da quelli che incontriamo spesso, il più delle volte quello
che ci sentiamo dire è: "vedete che, quando volete trovare i soldi,
li trovate". E adesso si aggiunge la spiegazione che si dovrà dare
ad un giudice, quindi ad un altro soggetto ancora che potrà
decidere nel merito di questa questione e chissà cosa deciderà. Noi
abbiamo chiesto ormai da mesi di non andare avanti in questa
direzione e siamo arrivati ad un punto dove noi, come minoranza,
non avremmo mai voluto arrivare.
C'era questa manifestazione che forse aveva delle pecche, aveva
delle cose da mettere a punto, da sistemare, ma che era riuscita a
fare una cosa positiva: era riuscita ad unire tutti d'accordo in
una manifestazione che noi invece o, meglio, voi siete invece
riusciti a dividere su questa manifestazione. La cosa peggiore
adesso non è tanto che si faccia il
4K
o il Tor des Géants:
è che abbiamo metà dei valdostani che sono pro e metà che sono
contro. Abbiamo diviso una comunità su questa cosa, tutti i
contesti, i volontari di qua o di là, gli atleti, la stampa, i
social network
, è veramente una "guerra civile".
Il problema però è che questa situazione potrebbe ancora
peggiorare, perché, finendo nelle aule di tribunale, come già è
finita e le premesse già ci sono state, perché l'ordinanza che è
stata scritta, contiene alcuni aspetti su cui bisognerebbe fare
delle riflessioni...lei, Assessore, ritiene di avere già dato delle
spiegazioni, ma bisogna vedere se il giudice riterrà, con le
premesse che ha scritto, queste ragioni valide o meno. È possibile
che ci sarà altro denaro pubblico che verrà messo in questa cosa,
ci sarà anche l'eventualità di pagare dei danni. Noi, come
minoranza, su questo vogliamo chiarire una cosa: vogliamo che
questa cosa non vada fatta a nome nostro, siete voi che volete
decidere in questa direzione, noi ci vogliamo dissociare su questa
scelta, e non è solo un problema del Governo, parlo anche ai
colleghi della maggioranza, perché questa è una cosa su cui oggi
votiamo, se procedere in una direzione o se cercare invece
un'ultima estrema mediazione, dopodiché ognuno fa le proprie scelte
schiacciando il pulsante, quindi si vedrà da che parte si sta.
Grazie.
Presidente -
Altre richieste per dichiarazione di voto?
La parola al collega Bertschy.
Bertschy (UVP) -
Chiudiamo oggi questa vicenda, tutto è
stato detto e ben articolato. Ci aspettavamo anche una riunione di
maggioranza, ma probabilmente ormai su questo tema avete chiuso,
diversamente da quello che avevamo un po' percepito, perché poi
sappiamo che ci sono sempre due sedi di discussione: una quella
ufficiale, l'altra dove per il
bon ton
che c'è, si evita
forse di fare nomi e cognomi di chi si dichiara contrario prima
dell'entrata di questa porta e poi, quando entra qua dentro,
diventa favorevole. Forse però bisognerebbe diventare un po' più
ometti, anche per rispetto dell'Assessore, del Presidente, di chi
prende certe decisioni, perché qui bisogna smetterla di giocare a
dire una cosa fuori nelle riunioni ufficiali, anche dei partiti e
dei movimenti, poi, quando si è dentro, a dirne un'altra. È una
scelta molto forte questa che è stata fatta, politicamente ce ne
sono altre in questa legislatura che ci hanno visto contrari e
invece altre che ci hanno visto favorevoli, e io questo lo voglio
ribadire, a nome del gruppo UVP, che non è un accanimento. Giusto
un'ora fa abbiamo parlato su un provvedimento dei giovani con
tranquillità, sostenendo una proposta della maggioranza anche
tardiva. Noi quindi non abbiamo problemi a dire che ci vanno bene
le cose quando vanno bene e che non ci vanno bene quando vanno male
e forse per la serietà di chi rappresentiamo e per anche la serietà
di chi vi accompagna al Governo sarebbe più utile per tutti, perché
si eviterebbe poi di creare confusione nella comunità. Se si è
convinti di un'idea, la si sostiene perché si fa parte della
maggioranza; se non si è convinti di un'idea, la si discute, magari
non in forma ufficiale, ma la si discute. Oggi ci troviamo
presentata una risoluzione che nel frattempo, naturalmente con un
colpo di reni, si è deciso di neanche approfondirla con una
riunione di maggioranza; è quindi una cosa che ha fatto specie e
sinceramente mi ha ancora una volta portato a pensare che, come
gruppo, stiamo facendo il percorso giusto.
Abbiamo piacere di portare nella politica le nostre idee, di
astenerci dal bilancio quando vediamo che c'è interesse ad
ascoltarci e di dire qua le cose che non vanno bene quando non c'è
interesse. Io questo ve lo chiedo e ve lo dico ribadendo che l'UVP
non affronta l'argomento
Tor
per fare del populismo, anche
perché il Tor è molto di più di quello che a volte si tenta di
voler sottolineare, perché il Tor è diventato una delle
manifestazioni che ci dà più evidenza in giro per il mondo. Al di
là dei soldi pubblici che risparmiamo facendolo con altri...oggi i
soldi pubblici che dobbiamo impegnare, poi vedremo se li
investiremo sul nostro bilancio, quindi perdiamo anche un'occasione
per continuare a far crescere la manifestazione, che sinceramente,
affrontata in un'altra maniera, Assessore, io credo avrebbe potuto
essere anche un'idea vincente. Non c'è scritto da nessuna parte che
le due cose discusse e approfondite, ragionate non potevano
diventare anche complementari, invece che in contrapposizione, però
"bim bum bam, vinco io e vediamo chi ce l'ha" puntini, puntini, non
è così.
Questa risoluzione poteva essere più pesante anche nei confronti
dell'Assessore, più diretta nei confronti dell'Assessore, perché -
come ha detto il collega Cognetta - ci sarebbero anche altre cose
da ricordare, era invece una risoluzione che per la terza volta
voleva creare le condizioni di una discussione, di un tentativo di
venirne fuori, di sospendere, però non c'è su quest'argomento non
si riesce a creare quella breccia necessaria per fermarsi un attimo
a ragionare. Non siamo ancora riusciti a fermarci un attimo a
ragionare. Non interessa alla fine chi vincerà, purtroppo il danno
è fatto e ci vorrà del tempo per recuperarlo e su questo speriamo
veramente che alla fine ci sarà qualcuno che metterà la parola
giusta per tutti e forse se ne verrà fuori in una maniera
diversa.
Come gruppo, evidentemente su quest'argomento abbiamo speso
tutte le energie, ci abbiamo provato in tutte le maniere a dirvi
come la pensavamo, siamo passati dal richiedere un'unità di intenti
al ritiro di una delibera, più di così, per salvare l'interesse di
una manifestazione e per dare la possibilità ai valdostani di
godere ancora di un unico Tor, non potevamo fare.
Presidente -
Grazie collega. Non vedo altre richieste,
possiamo passare alla votazione. La votazione è chiusa.
Presenti: 33
Votanti: 33
Favorevoli: 13
Contrari: 20
Il Consiglio non approva.
Con questo punto finiscono i lavori di questa seduta. Buonasera
a tutti.
---
L'adunanza termina alle ore 20,12.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK