Consiglio Regionale della Valle d'Aosta - Oggetto del Consiglio n. 3164 del 19 dicembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3164 del 19 dicembre 2007 - Resoconto
OGGETTO N. 3164/XII - Interpellanza: "Mancata attivazione da
parte dell'Università della Valle d'Aosta di un master in economia
e management del turismo di montagna".
Interpellanza
Appreso che presso l'Università della Valle d'Aosta non è
stato attivato quest'anno il "Master di primo livello in Economia e
Management del Turismo di Montagna" perché il numero troppo esiguo
di iscritti non giustificherebbe la spesa necessaria a
realizzarlo;
Ritenuto che la scelta di attivare tale Master sia stata
preceduta da un'attenta analisi dei bisogni cui si intende dare una
risposta e sia stata accompagnata da un monitoraggio sulle ricadute
culturali e/o occupazionali degli specializzati;
Preso atto che nei primi due anni dalla sua attivazione tale
specializzazione pare essere stata accolta favorevolmente dagli
studenti;
i sottoscritti Consiglieri regionali
Interpellano
il Presidente della Regione e l'Assessore competente per
sapere:
1) quanti sono stati in questi anni gli iscritti e
partecipanti al Master e quanti gli studenti provenienti da fuori
Valle;
2) se sia stato effettuato un monitoraggio delle ricadute sul
piano culturale e/o occupazionale dell'investimento effettuato
nell'attivazione del Master;
3) se si sono analizzate le cause della diminuzione
quest'anno di iscritti al Master;
4) se si intenda in futuro riattivare tale Master, e sulla
base di quali valutazioni.
F.to: Squarzino Secondina - Venturella
Président
- La parole à la Conseillère Squarzino
Secondina.
Squarzino (Arc-VA)
- L'iniziativa comincia ad essere un
po' datata, anche se il problema non si è affatto risolto, spererei
che fosse il contrario.... Abbiamo appreso dai giornali purtroppo
nel mese di novembre che quest'anno il "Master di primo livello in
economia e management del turismo di montagna", attivato presso
l'Università della Valle d'Aosta, è stato annullato in quanto non
c'erano sufficienti iscritti. Volevamo capire meglio questo
episodio: primo, perché crediamo che l'Università della Valle
d'Aosta abbia come funzione e come suo ruolo specifico quello di
attivare corsi che abbiano sbocchi ad alto livello, perché, se si
limita semplicemente a fare i corsi che poi preparano i docenti o
che preparano gli psicologi, credo che non svolga una funzione
interessante per questa Comunità, mentre abbiamo sempre sostenuto
che l'Università è un grande investimento se riesce ad essere
attrattiva, se riesce a diventare appetibile per studenti che sono
di altre Regioni o anche di altri Stati europei, perché no? È
chiaro che non si può ottenere questo risultato pensando ad un
lungo corso di laurea, 3 o 5 anni, mentre sarebbe più facile
ottenere tale risultato con dei "master ad hoc" ad alto livello,
che possono in qualche modo rispondere, da una parte, a richieste
dei giovani, ma, d'altra parte, ancora di più a richieste stesse
del mercato regionale. Sappiamo come il turismo di montagna possa
essere un settore di grande sviluppo per la nostra Regione,
sappiamo anche che vi sono al nostro interno delle esperienze
altamente qualificate, sappiamo anche che vi sarebbe una base su
cui lavorare e costruire un "surplus" di competenze e di
approfondimento scientifico di tali competenze, quindi avevamo
visto con interesse la nascita di questo "Master in economia e
management del turismo di montagna". Ci siamo stupiti e dispiaciuti
nel vedere che quest'anno non è stato attivato, per cui volevamo
capire in questi 2 anni di vita del "master" qual è stato il
gradimento che ha avuto e soprattutto se è stato fatto un lavoro di
monitoraggio rispetto all'esito lavorativo di coloro che hanno
frequentato in modo positivo il "Master", conseguendo tale titolo,
per vedere se il frequentare questo "Master" può diventare un
investimento dei giovani per il proprio futuro. Questo come primo
spunto di annotazione e di osservazione e come secondo spunto di
approfondimento sarei interessata a capire se sono state analizzate
- credo di sì - all'interno dell'Università fra le persone che sono
responsabili di questo "Master" le cause per cui dopo 2 anni il
terzo anno non è più possibile aprire un "master" per mancanza di
iscritti, se è quasi un fatto automatico che, quando anche nelle
altre università si attivano "master" specialistici, questi durino
2-3 anni, dopodiché vengono abbandonati per farne di altri e quindi
se, sulla base delle valutazioni che sono state fatte, si intende
il prossimo anno riproporre il "Master", oppure se si è decretata
l'esperienza fatta interessante, ma ormai conclusa.
Président
- La parole au Président de la Région,
Caveri.
Caveri (UV)
- Il "Master in economia e management del
turismo di montagna" è, come lei sa, un "master" di I° livello, che
rappresenta un'opportunità di proseguire gli studi dopo il triennio
di base offerto dalla Facoltà di economia. La Facoltà di economia
in Valle d'Aosta non ha una laurea magistrale. Oltre ad offrire una
concreta opportunità di specializzazione in materia turistica, il
"Master" consente agli studenti di acquisire 60 crediti formativi,
che sono spendibili nei bienni di laurea specialistica presso altri
atenei. Lo statuto prevede che il programma si attivi
esclusivamente in presenza di un numero di iscritti tali - fissato
in 14 studenti - da consentire il raggiungimento dell'equilibrio
economico dell'iniziativa, che pertanto non grava sulle risorse
dell'ateneo. Con 14 studenti infatti i ricavi derivanti dalle rette
di iscrizione - che sono 6.800 euro per iscritto - sono sufficienti
a garantire la copertura dei costi necessari per la realizzazione
dell'iniziativa, pari a circa 95.000 euro tra docenza,
coordinamento, "tutorship" d'aula, partecipazione a convegni
internazionali, sviluppo di materiale didattico, acquisto libri e
alcune altre questioni.
Entrando nel merito dell'interpellanza, per quanto concerne il
primo quesito, il "Master" ha fatto registrare nelle prime 2
edizioni un numero di iscritti tale da consentire l'attivazione. In
particolare, gli iscritti sono stati 23 nella prima edizione e 14
nella seconda edizione, di questi un solo studente proveniente da
fuori Valle nella prima edizione e 7 studenti non valdostani nella
seconda edizione (pari al 50%). La terza edizione del "Master" non
è stata attivata a fronte di solo 5 domande di iscrizione, tutte
provenienti da studenti valdostani.
Seconda domanda e seconda risposta. In considerazione della
recente conclusione della II edizione, l'analisi delle ricadute sul
piano culturale e occupazionale si può più efficacemente effettuare
con riferimento alla prima edizione. Innanzitutto va osservato che
8 dei diplomati della prima edizione hanno deciso di continuare gli
studi iscrivendosi alla laurea specialistica in scienze turistiche
presso l'Università di Novara e sono tuttora impegnati nella
conclusione del percorso di studi intrapreso. Molti degli altri
diplomati hanno svolto il programma avendo già un lavoro presso la
Regione Valle d'Aosta o presso aziende private. Inoltre 4 dei
partecipanti alla prima edizione sono stati ammessi al "Master" in
qualità di uditori essendo già operatori turistici. Con riferimento
ai diplomati della seconda edizione, 2 studenti hanno manifestato
l'intenzione di continuare il percorso di studi iscrivendosi sempre
a Novara alla medesima laurea specialistica. Inoltre, come per la
prima edizione, 6 studenti hanno frequentato il programma avendo
già un'occupazione, mentre uno studente non ha concluso il
programma in quanto nel frattempo assunto dalla stessa
Università.
Terza questione. Il Comitato di direzione del "Master" ha
costantemente monitorato l'andamento delle iscrizioni al programma,
cercando di comprendere le ragioni della diminuzione delle domande.
A parziale spiegazione del dato va considerato che a seguito del
"decreto Bersani" si sono ridotte le spese sostenibili dall'ateneo
in attività di comunicazione; pertanto, a differenza delle scorse
edizioni, non è stato possibile effettuare tutta quella attività di
comunicazione che potesse dare visibilità al di fuori dei confini
della Valle d'Aosta (pubblicità a mezzo stampa, "direct mailing"
con "AlmaLaurea", eccetera). Nelle scorse edizioni infatti l'ateneo
ha anticipato 10.000 euro che sono stati successivamente rimborsati
dal programma a seguito dell'attivazione dello stesso.
Per la terza edizione invece si è stati costretti a limitarsi ad
attività di comunicazione che non comportassero spese ulteriori. In
particolare, con il budget della seconda edizione è stata
realizzata una pubblicazione dal titolo "Sviluppo turistico e
capitale umano", l'esperienza del "Master in economia e management
del turismo di montagna", all'interno del quale sono contenuti i
"curriculum vitae" di tutti i partecipanti alle prime 2 edizioni
che hanno deciso di aderire all'iniziativa, questa pubblicazione ha
l'obiettivo di dare visibilità al programma e agli studenti presso
gli operatori turistici locali e nazionali...
(interruzione della Consigliera Squarzino Secondina, fuori
microfono)
... non c'erano i soldi perché sono su 2 capitoli diversi,
perché il "decreto Bersani" individuava alcuni centri di spesa, fra
questi anche la pubblicità che di fatto era stata vietata. Il solo
bacino della Regione Valle d'Aosta sembra essere eccessivamente
ristretto per consentire di raggiungere il numero minimo di
iscritti necessari all'attivazione del "Master", anche in
considerazione del fatto che nel corso delle prime 2 edizioni
alcune delle persone interessate hanno già frequentato il
programma.
Il "Master" sarà riproposto anche per il prossimo anno
accademico sulla base delle seguenti valutazioni: il programma
rappresenta un prodotto di assoluto valore nel panorama nazionale e
sarebbe un peccato disperdere le conoscenze sviluppate nel corso
delle prime 2 edizioni; lo sviluppo verticale dell'ateneo è una
fondamentale occasione per lo sviluppo dei contenuti e del corpo
docente a chiaro vantaggio di tutti gli studenti e della comunità
locale; il turismo è un settore rilevante nell'economia italiana e
della Valle d'Aosta, con un evidente fabbisogno di managerialità;
il prossimo anno sarà possibile investire in attività di
comunicazione e con azioni mirate e quindi il programma dovrebbe
essere allettante per gli studenti di fuori Valle; infine, nel
corso del periodo di tempo che intercorrerà con l'avvio della
prossima edizione dovrebbero laurearsi altri studenti presso
l'ateneo valdostano, quindi nella laurea di primo livello di
economia, e alcuni di essi potrebbero prendere in considerazione
l'iscrizione a questo "Master".
Presidente
- La parola alla Consigliera Squarzino
Secondina.
Squarzino (Arc-VA)
- Intanto ringrazio il Presidente per
tutte le informazioni che ha fornito e per aver sottolineato un po'
tutti gli elementi su cui chiedevamo di essere informati. Credo vi
sia poco da dire rispetto a questo quadro, se non prendere atto che
purtroppo l'Università non è riuscita a portare avanti un progetto
che ritiene estremamente interessante. Mi chiedo se non sarebbe
stato possibile studiare altre forme di pubblicizzazione, perché
anche chi cerca in "internet" il turismo di montagna vede questo
progetto e lo vede anche presente in altri siti; per esempio, se
uno va in Alto Adige, speciale Alto Adige, la montagna, è citato il
corso che si fa in Valle d'Aosta, si dice:
"management del
turismo di montagna, ora un master universitario"
e questo
inserito il 1° marzo 2005, la fonte è "Notiziario turismo Valle
d'Aosta". Forse sarebbe stato interessante studiare altre forme di
comunicazione e di pubblicità che arrivassero con modalità diverse
direttamente agli studenti di altre università che potevano
accedere. Credo che bisogna assolutamente lavorare affinché vi sia
questo "Master" universitario della Valle d'Aosta, concordo sul
fatto che riuscire ad avere presso l'Università delle competenze
specifiche sul problema del turismo, sul problema di come gestire
il turismo in Valle, come promuoverlo è importantissimo. Tutti
sappiamo come sia essenziale per questa Valle che dal territorio
emergano proposte innovative, che diano risposta a quella domanda
di turismo diverso, di turismo più integrato che esiste ormai nella
clientela. Non ci resta che augurarci che il prossimo anno vi sia
ancora di nuovo tale corso, altrimenti credo che bisogna fare una
riflessione su questa Università e chiederci come bisogna fare
affinché sia e diventi attrattiva. Mi sembra strano che
un'università per pochi soldi che mancano per pubblicizzare,
comunicare le proprie iniziative abbia perso la propria
attrattività, mi sembra strano sia sufficiente questo per non dare
"ossigeno" ad un'università e al lavoro che sta facendo; pertanto
sono un po' perplessa su questo tipo di esito, vedremo il prossimo
anno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK