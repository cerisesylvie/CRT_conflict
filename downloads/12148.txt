Consiglio Regionale della Valle d'Aosta - Oggetto del Consiglio n. 3043 del 23 gennaio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3043 del 23 gennaio 1992 - Resoconto
OGGETTO N. 3043/IX Discussione della petizione per la
soppressione degli svincoli previsti in località Plan Signayes
della frazione Signayes.
Presidente
Do lettura della petizione popolare presentata
da 115 cittadini della Frazione Signayes:
Petizione "I sottoscritti firmatari della petizione
concordano nell'approvare, in linea di massima, l'attuale progetto
di raccordo fra lo svincolo di Aosta est e la strada statale n. 27
del Gran San Bernardo.
Chiedono la soppressione degli svincoli A e B previsti al Plan
Signayes, ritenendoli superflui agli effetti della circolazione da
e per l'accesso al capoluogo regionale.
Gli svincoli in oggetto creerebbero un notevole impatto
ambientale e Signayes sarebbe privato dell'unico polmone verde che
ancora possiede.
I danni e gli inconvenienti che subirebbero i proprietari
sarebbero rilevanti per quanto riguarda la coltivazione dei
terreni, tenendo conto anche degli accessi alle singole proprietà,
del regime delle acque d'irrigazione, a scorrimento, in vigore in
quella località, delle sorgenti di acqua potabile che alimentano
case civili e quelle adibite ad altre attività fino alle Fourches
di Aosta.
Dalla sua istituzione la strada statale n. 27 è stata creata per
soddisfare le necessità della circolazione per le valli del Gran
San Bernardo e del Gran Combin.
Sarebbe utopistico ridurla ad una stradetta vicinale per un uso
privato della frazione Signayes (Vedasi il terzo capoverso della
deliberazione n. 17 dell'1.7.1991 del Consiglio circoscrizionale di
Signayes).
La strada statale n. 27 del Gran San Bernardo ha il compito e
deve adempiere alla sua funzione di collegamento con il capoluogo
regionale.
Con soddisfazione notiamo che nel terzo capoverso della
deliberazione del Consiglio comunale di Aosta del 10 luglio 1991 si
esprime un gradimento preferenziale per una prima fase di
realizzazione dell'opera, che escludendo la rampa A nell'elaborato
n. 1060 dello svincolo sud di Signayes, consenta il collegamento
verso il Gran San Bernardo attraverso la strada esistente come
strada a salire.
Noi riteniamo che con un po' di buona volontà ed il valido
ausilio di tecnici da parte dell'ANAS e SAV si dovrebbe trovare la
soluzione idonea anche per il traffico locale che scende dal Gran
San Bernardo.
Dopo il bivio di Variney si potrebbe, a monte della strada
statale n. 27, provvedere all'allargamento della stessa per dare
origine ad una corsia, la quale convogli il traffico discendente
verso un viadotto a scavalco e che si inserisca in seguito in
località Faverge nella corrente di traffico della strada statale n.
27 diretta verso il capoluogo regionale.
I sottoscritti firmatari della petizione ritengono che, con
questa soluzione, l'esproprio dei terreni sarebbe quasi nullo e
comunque di scarso valore commerciale (sarebbero recuperati tutti i
reliquati stradali esistenti dalla località Faverge ai confini
territoriali del Comune di Gignod).
Ritengono di aver dato, con la presente, un contributo positivo
alla soluzione di un problema che riguarda l'ecologia, l'impatto
ambientale e la circolazione della collettività.
Ringraziano gli enti in indirizzo per la fattiva collaborazione
che potranno dare."
Avevamo già fatto presente che era stata presentata questa
petizione e si era iniziata la discussione, poi sospesa, in attesa
di eventuali proposte di risoluzione.
Io riprenderei la discussione a questo punto.
I Consiglieri intendono intervenire? Il Consigliere Vallet.
Vallet (UV)
Avevamo rinviato la discussione ad oggi
per consentire di svolgere una riunione, che effettivamente si è
svolta mercoledì scorso, in presenza dei responsabili SAV, dei
progettisti, del Comune di Aosta, del rappresentante del Consiglio
circoscrizionale della frazione di Signayes e della Terza
Commissione. La riunione si è svolta, ma prima di entrare nel
merito io vorrei sentire le deduzioni dell'Assessore ai lavori
pubblici.
Presidente
L'Assessore intende intervenire? Altri
consiglieri intendono intervenire? Il Consigliere Vallet.
Vallet (UV)
A me sembrava più corretto, visto che
durante la riunione è stata fatta chiarezza sulla questione,
sentire - come avviene normalmente nella discussione delle
petizioni - le decisioni che il Governo regionale ha preso dopo che
è stata fatta quella riunione.
Comunque se l'Assessore non intende intervenire io entro un
attimo nel merito per dire che è stata utilissima, a mio modo di
vedere, la riunione che si è svolta, perché finalmente abbiamo
avuto modo di mettere attorno allo stesso tavolo tutte le parti
interessate e quindi avere conoscenza delle diverse posizioni,
anche perché durante la riunione della commissione, in cui abbiamo
sentito i progettisti, poi durante il sopralluogo che era stato
fatto, i consiglieri avevano avuto notizie contrastanti le une con
le altre. Mi riferisco per esempio alla variante annunciata per
salvaguardare la costruzione de La Faverge, che poi si è rivelata
non essere vera.
Prima di entrare nel merito, io vorrei fare una brevissima
considerazione su quella che è la procedura che è stata scelta ed
adottata per la realizzazione di quest'opera, procedura che ha
consentito sicuramente in tempi brevi di avere dei consistenti
finanziamenti per realizzare quest'opera, ma che ha avuto
sicuramente l'inconveniente di non permettere, o di permetterlo in
modo forse frettoloso, a tutte le parti in causa di esaminare il
discorso in profondità.
Questo Consiglio non ha mai avuto l'occasione di esaminare e
discutere il progetto. Ricordo una riunione informale della
Commissione convocata dal neo Assessore Martin, in cui era stato
illustrato alla commissione il tracciato, ma era stato un atto di
buona volontà dell'Assessore, in quella riunione si era parlato più
che altro del viadotto e dell'impatto ambientale creato dalla
costruzione del viadotto.
Detto questo, torno un attimo al tema della riunione in cui mi è
parso di capire che, da una parte, c'è stata la posizione della SAV
per certi versi legittima - dirò dopo perché - e dall'altra parte
le posizioni sostenute e scritte nella petizione firmata da 115
cittadini, in mezzo il Governo regionale e il Comune di Aosta,
rappresentato in quella sede dall'Assessore Charbonnier.
A me è parso di capire e abbiamo riscontrato in quella riunione
una chiusura netta e sostanziale della SAV verso qualsiasi ipotesi
di cambiamento. Dicevo posizione legittima perché alla data odierna
la SAV dispone di un decreto del Ministro dei lavori pubblici, in
data 2 dicembre 1991, che gli consente di agire, di operare e di
realizzare il suo progetto. La SAV ha già affidato i lavori, le
imprese stanno già lavorando, è del tutto evidente che la SAV non
vuol sentir parlare di varianti.
Il Presidente e il Direttore della SAV, durante la riunione,
hanno dimostrato non dico disponibilità, ma hanno detto che al
limite si poteva ancora discutere di questo problema, a condizione
che - vorrei citare le parole del direttore della SAV - "che ci sia
un'autorità superiore che si assume la responsabilità di non fare
parte del tracciato in progetto, quindi autorizzato, o che decida
di cambiare". Il problema è chiarissimo ed è questo: ci vuole la
volontà politica del Governo regionale, del Comune di Aosta, per
modificare il tracciato.
Mi è parso di capire durante la riunione che l'Assessore ai
lavori pubblici giocasse un pochino, non dico allo scaricabarili,
ma ha detto che il problema riguarda principalmente il Comune di
Aosta, deve essere il Comune di Aosta a prendere la decisione. Il
Comune di Aosta, per bocca dell'Assessore Charbonnier, ha detto che
intende dare attuazione e proseguire in quanto era stato deliberato
dal Consiglio comunale nel mese di luglio, quindi sostanzialmente
di andare avanti con il progetto approvato. Restava questa
preferenza per l'abolizione della rampa a salire.
Abbiamo sentito durante la riunione che l'interpretazione che
viene data dalla SAV circa questa preferenziale abolizione è di una
sospensione nell'esecuzione. E' chiaro che fra due anni, tre anni,
quattro anni, anche l'altra rampa verrà costruita, perché questo è
stato detto in quella riunione. E' una temporanea sospensione nella
realizzazione.
Lo stesso, secondo me, si può dire per il discorso de La
Faverge. Lì il problema è ancora più semplice: in un primo tempo in
assenza del decreto del 2 dicembre, la SAV aveva previsto una
variante che passava più a monte, quindi salvaguardava la casa de
La Faverge - e questo aveva annunciato anche durante il sopralluogo
e nella riunione -; quando la SAV ha avuto in mano il decreto del 2
dicembre, ha cercato di notificare le procedure e acquisire quindi
i terreni per la realizzazione del progetto che prevede
l'abbattimento de La Faverge. Questo comportamento - ci tengo a
metterlo in evidenza - non mi pare del tutto lineare e neanche del
tutto corretto.
Comunque, per tornare alla petizione, a noi pare che le
argomentazioni presentate siano sicuramente legittime, a nostro
modo di vedere c'è la possibilità, ancora - senza creare danni e
senza bloccare la realizzazione dei lavori - di studiare e di
realizzare soluzioni alternative e quindi c'è la possibilità di
abolire lo svincolo in località Plan Signayes, a condizione che ci
sia la volontà politica di questo Consiglio e del Consiglio
comunale di Aosta di farlo.
Ed è in questo senso, per verificare la volontà politica di
questo Consiglio, che, a nome anche del Consigliere Perrin e del
Consigliere Riccarand - che rappresentano l'opposizione insieme al
sottoscritto nella Terza Commissione - presentiamo una risoluzione
(vi risparmio le premesse) che delibera di esprimere un giudizio
positivo sulla richiesta dei firmatari della petizione. Impegna la
Giunta regionale ad assumere gli opportuni provvedimenti per
eliminare gli svincoli in località Plan Signayes e sollecitare la
SAV a predisporre: a) una soluzione progettuale alternativa in
questa località; b) una modifica del progetto attuale in frazione
Ossan al fine di permettere anche a chi scende verso Aosta di
accedere alla frazione di Signayes e che consente al tempo stesso
di evitare l'abbattimento de La Faverge. Grazie.
Presidente
Chiedo ai presentatori il testo della
risoluzione affinché possa essere trasmesso ai consiglieri. Ha
chiesto la parola il Consigliere Riccarand.
Riccarand (VA)
La petizione che oggi discutiamo è
stata esaminata in modo approfondito dalla Terza Commissione e, per
quanto riguarda il nostro gruppo consiliare, la conclusione è che
si tratta di una petizione giustificata che formula anche delle
proposte valide.
Sicuramente il progetto, così com'è stato approvato con i
decreti del Ministro dei lavori pubblici, con la procedura anomala
delle conferenze dei servizi, non è assolutamente razionale e non
risponde sicuramente alle esigenze di buona funzionalità del
traffico.
Chiunque abbia potuto esaminare la questione e abbia visto anche
i posti, si rende conto che la soluzione più razionale era quella
di prevedere gli ingressi, le uscite e le connessioni fra la strada
statale e questo raccordo autostradale, sicuramente a monte
dell'abitato di Signayes e non a valle. Anche per non costringere
tutta la viabilità locale, quindi che non vuole andare
all'autostrada, ma vuole accedere direttamente alla frazione di
Signayes, che vuole andare verso Aosta, o verso la zona di Sarre,
ad entrare nel tunnel che passa sotto Signayes e poi uscire appunto
a valle di Signayes. La scelta più razionale e tecnicamente
sicuramente fattibile era quella di fare uno svincolo a monte che
può essere realizzato evidentemente anche con un sacrificio di
territorio di molto inferiore di quello che viene fatto a Plan
Signayes. Quindi la richiesta contenuta nella petizione, sostenuta
poi anche da una deliberazione unanime di tutta la comunità montana
del Gran San Bernardo, ci sembra una proposta da accogliere.
Abbiamo registrato nell'ultimo incontro della Terza Commissione
un'opposizione molto forte della SAV a rimettere in discussione il
progetto, a cercare di modificare la situazione e questa
opposizione è perfettamente comprensibile rispetto alla logica che
la società evidentemente ha portato avanti, ma non ha una reale
motivazione tecnica, come loro tendono a sostenere. In realtà è
un'opposizione che deriva dal fatto che la SAV è preoccupata di
dover andare a ritoccare un progetto che si sorregge su una
procedura molto precaria, portata avanti con grossa fatica e che
loro non vorrebbero rimettere in discussione neanche rispetto ad
una modifica marginale. La SAV infatti si rende conto e sostiene
che queste conferenze dei servizi, con procedure d'urgenza e
anomale, per l'approvazione dei progetti, che sono legate poi
stranamente alla manifestazione delle Colombiadi, hanno grosse
difficoltà evidentemente ad essere ripristinate per delle
correzioni del progetto.
Tutto questo evidentemente lo si sapeva già da mesi, quindi la
SAV, invece di preoccuparsi di mandare a buon iter ed a buona
conclusione il precedente progetto in discussione - c'era una
petizione, c'erano delle prese di posizione, c'era un esame in
Terza Commissione - si è preoccupata soltanto di far concludere
l'iter attraverso l'emanazione del decreto del Ministro dei lavori
pubblici, senza preoccuparsi di andare a richiedere una modifica
del progetto, come veniva fatto da più parti. Lo stesso Comune di
Aosta, sotto certi aspetti, chiedeva comunque una revisione del
progetto.
Rendiamoci conto che tutti questi vincoli, questi termini,
queste scadenze, che sono alla base di questo progetto, non saranno
rispettati, perché in base alla legge sulle Colombiadi, che poi è
la legge sui campionati mondiali di calcio, tutte queste opere
dovrebbero essere concluse, credo, entro il mese di febbraio del
1992, o comunque a distanza di pochi giorni. Ora, nessuno di noi
può neppure immaginare che quest'opera sia conclusa nei termini di
legge, ma non solo, neanche nei termini del 1992, ci vorranno anni
per fare quest'opera con l'impegno che essa richiede, con il
viadotto che richiede, con le gallerie che sono necessarie. C'è
evidentemente tutto il tempo per ripristinare delle procedure,
rimettere in moto dei meccanismi, per andare a modificare la
situazione, facendo qualcosa che è sicuramente molto più razionale
di quello che si sta proponendo adesso.
Anche la questione de La Faverge è, se vogliamo, limitata in sè,
però è significativa perché sin dai primi incontri della Terza
Commissione ci era stato detto dai progettisti della SAV che già
era stata prevista una modificazione del progetto. Ci hanno fatto
vedere la variante, ci hanno fatto vedere il tracciato che passava
a monte dell'abitazione, io ricordo di aver anche fatto delle
osservazioni al progettista perché mi sembrava discutibile quella
variante dato che poi lo sbocco non sapevo bene come poteva
realizzarsi. Erano state date assicurazioni che tutto era già stato
studiato e predisposto. Pochi giorni dopo la posizione è stata
completamente rovesciata e si è ritornati invece sul vecchio
progetto, dicendo "dobbiamo andare avanti col vecchio progetto,
dobbiamo abbattere questa abitazione anche se i proprietari non
sono d'accordo" e via di questo passo.
Tutto questo sta ad indicare un metodo di comportamento ispirato
ad un modo di fare affrettato, sotto la spinta di emergenze legate
ai tempi ed alle modalità con cui si è scelto di costruire
quest'opera, che però non tengono assolutamente nel conto dovuto le
esigenze della popolazione, le esigenze anche di una razionale
organizzazione del traffico.
Per quanto ci riguarda noi riteniamo che la petizione sia
fondata, che sia possibile sicuramente studiare una soluzione che
preveda la completa soppressione dello svincolo a Plan Signayes,
perché questo si può fare, è tecnicamente possibile, basta andare
sul posto e guardare attentamente. E' tecnicamente possibile con un
sacrificio di territorio molto più limitato fare le opere
necessarie per gli innesti a monte di Signayes.
Noi chiediamo quindi che ci sia un intervento preciso, fermo e
deciso da parte dell'Amministrazione regionale che ha la competenza
per chiedere che gli svincoli a Plan Signayes non vengano fatti,
che non vengano messi in atto degli interventi atti a pregiudicare
la situazione nella zona di Faverge e che si dia avvio ad un
riesame del progetto, per quanto riguarda appunto la situazione
degli svincoli. Cosa che si può benissimo fare mentre vanno avanti
gli altri lavori, senza che ci sia interferenza, perché i tempi non
saranno brevi sicuramente.
Ci rendiamo conto tutti di cosa significa fare il viadotto che
attraversa il Buthier e tutta la galleria che deve passare sotto
Signayes, quindi le opere si possono portare avanti senza dare per
scontata questa soluzione, ma andando a studiare una soluzione
progettuale che è sicuramente migliorativa.
In questo senso abbiamo anche presentato, col Consigliere Vallet
ed il Consigliere Perrin, questa risoluzione che è stata
distribuita ai consiglieri.
Presidente
I Consiglieri intendono intervenire?
L'Assessore dei lavori pubblici Martin.
Martin (ADP)
Io penso che questo problema dello
svincolo in località Plan Signayes vada visto nella sua globalità e
non possa essere estraniato dal progetto più generale che prevede
un'opera importantissima per la città di Aosta, quale quella di un
raccordo autostradale che, partendo dall'uscita dell'autostrada
attuale, tende a collegare il Traforo del Gran San Bernardo. Quindi
una tangenziale della città di Aosta che ha lo scopo di
decongestionare il traffico cittadino e di ridare un minimo di
vivibilità alle zone poste sull'asse via Parigi-zona statale
26.
Questa è un'opera importantissima che va vista nel suo
complesso, un'opera che interessa anche i comuni di Quart e di
Saint-Christophe, con i quali - soprattutto il comune di Quart - ci
sono stati problemi che sono in via di risoluzione. Problemi
affrontati con molto buonsenso sia dalle amministrazioni locali sia
dalla Regione ed anche dai progettisti, i quali hanno cercato in
tutti i modi di venire incontro alle richieste delle popolazioni
locali fin dove era tecnicamente possibile.
Purtroppo quando si costruisce qualcosa, si finisce sempre per
penalizzare qualcuno. Queste opere, a maggior ragione, siccome sono
di queste dimensioni, penalizzano forse ancora più di altre opere,
ma sono opere di più di 200 miliardi che, ripeto, vanno inquadrate
in questo contesto.
Vorrei anche ricordare che il piano regolatore generale comunale
di Aosta, approvato da diversi anni, prevede nella zona di Plan
Signayes lo svincolo di questo raccordo. Quindi già allora, quando
è stato studiato il piano regolatore, il Comune di Aosta aveva
individuato in quell'area un possibile svincolo per il futuro
raccordo autostradale del traforo del Gran San Bernardo.
Questo problema, dicevo, parte nel 1989 quando il Consiglio
regionale, con propria delibera in data 4 ottobre 1989, approva lo
schema di convenzione fra la Regione autonoma Valle d'Aosta e la
Società Autostrade Valdostane per la realizzazione della
progettazione preliminare e generale di interventi di miglioramento
e riqualificazione della viabilità di raccordo tra lo svincolo di
Aosta Est ed il Traforo del Gran San Bernardo. Con questa
convenzione s'incarica la SAV di predisporre il progetto
preliminare per il collegamento col Gran San Bernardo.
Voglio ricordare in questa sede che dopo la costruzione di
questo raccordo rimane ancora da completare il tratto
Etroubles-Casello di Saint Remy en Bosses, progetto sul quale siamo
in contatto con i 3 Comuni interessati, soprattutto con quello di
Etroubles con il quale ci sono i maggiori problemi, per cercare di
arrivare ad una soluzione positiva del problema che eviti anche le
problematiche che oggi ci troviamo ad affrontare, inerenti
l'occupazione di terreni, di aree e di fabbricati che, naturalmente
non è nell'intenzione di nessuno, ma che, come dicevo, a volte si è
costretti ad occupare.
Partendo da questa delibera assunta dal Consiglio regionale, la
SAV presentò un primo progetto che non prevedeva nessuno svincolo
in località Plan Signayes, prevedeva un'uscita della galleria molto
più a valle dell'attuale, quasi all'interno del villaggio, e per
permettere l'entrata e l'uscita in questo raccordo, era previsto
praticamente uno svincolo interno alla frazione stessa. Questo
soprattutto per permettere ai veicoli in discesa di poter
by-passare
e poter entrare poi in galleria.
Questo progetto fu esaminato ed ebbe un parere negativo da parte
del Consiglio circoscrizionale di Signayes, per due motivi
principalmente, sia per l'uscita della galleria che era considerata
troppo spostata a valle, quindi si chiedeva di spostarla più a
monte, sia per lo svincolo che, essendo quasi all'interno del
villaggio, creava notevoli problemi.
Sulla base di queste considerazioni si procedette
all'elaborazione di un secondo progetto, sempre a cura della SAV.
Il secondo progetto è quello che praticamente stiamo esaminando,
quello che, almeno alcuni consiglieri, hanno avuto modo di
esaminare più dettagliatamente di altri in sede di commissione e di
farsi spiegare dai tecnici che hanno predisposto questo progetto il
perché non è possibile modificare alcune cose.
Questo secondo progetto ha già ottenuto, dopo l'approvazione in
sede di Conferenza dei servizi, anche il decreto ministeriale da
parte del Ministro dei lavori pubblici e quindi non è che, come
diceva il Consigliere Vallet, non consenta più di fare certe cose,
purtroppo è diverso: questo decreto ministeriale non solo non
consente di fare certe cose, ma obbliga la SAV a far eseguire
questo progetto. Se non si eseguisse integralmente chiunque
potrebbe fare un ricorso, impugnare l'intero progetto e l'intera
opera potrebbe saltare ed è per questo che bisogna fare molta
attenzione al discorso più generale dell'utilità di questo progetto
per tutta la città di Aosta e al progetto più particolare che
interessa invece Plan Signayes.
Questo secondo progetto ha avuto, da parte del consiglio
circoscrizionale di Signayes, il parere favorevole per la rampa
denominata B, ossia per la rampa in uscita dalla galleria, ed un
parere contrario per la rampa denominata A, ossia la rampa che
prevede l'entrata in galleria. Inoltre è stato chiesto, sempre dal
consiglio circoscrizionale, di prevedere un sovrappasso per il
traffico locale proveniente da Gignod e dalla Valpelline; per
potersi fermare nella frazione di Signayes, è stato chiesto
giustamente, l'utilizzo, eliminando una rampa, della statale 27 per
il traffico in entrata nella frazione e andante verso il traforo
del Gran San Bernardo ed è stato chiesto di studiare la possibilità
- così recita la delibera del consiglio circoscrizionale - di
portare il tunnel più a monte anche per salvare, possibilmente, la
zona de La Faverge, ma soprattutto portarlo più a monte perché si è
ritenuto che l'uscita della precedente soluzione fosse penalizzante
anche per le attività socio-economiche di quella zona. Da parte del
Comune di Aosta questo progetto ebbe anch'esso un parere positivo e
il deliberato del Comune espresse un gradimento per l'esclusione
della rampa denominata A, ossia di quella in entrata in galleria,
così com'era stato richiesto dal Consiglio circoscrizionale di
Signayes.
Qual'è oggi la situazione di fatto? Per quanto riguarda il
Comune di Aosta, ha ribadito l'approvazione di questo progetto
nella riunione del 21 gennaio - di due giorni fa - durante un
Consiglio comunale in cui si discusse anche di questo problema.
Quindi ha ribadito in una sua risoluzione di chiedere di eliminare
la rampa in entrata, di utilizzare, attraverso un corretto
incanalamento del traffico, la statale 27 - quindi studiando
possibili soluzioni tipo semaforizzazioni e cose di questo genere -
quale via di entrata per Signayes e per il tunnel.
Probabilmente, poiché ci sono stati contatti anche tra il Comune
di Aosta e i progettisti e questi hanno fatto presente
l'impossibilità di salvare La Faverge, è stato chiesto dal Comune
di Aosta un giusto indennizzo per tutte le parti inte-ressate alla
costruzione di quest'opera e quindi anche La Faverge.
Quali possono essere le preoccupazioni in questo momento? Le
preoccupazioni di cui dobbiamo farci carico tutti, secondo me, sono
che questo progetto è stato approvato - e c'è un decreto
ministeriale, a questo punto, che parla chiaro - e se questo
venisse modificato ci sarebbe la possibilità, come dicevo prima,
che l'intera operazione possa saltare. Qualcuno diceva "si potrebbe
riprogettare, si potrebbe fare un'altra conferenza di servizi, si
potrebbe approvare un terzo progetto". Si potrebbe, può essere, ma
può anche non essere. Perché bisogna dire che le conferenze di
servizi non vengono fatte appositamente quando le richiede la Valle
d'Aosta, ma vengono fatte per approvare una serie di progetti; non
si sa quando e se potrà essere fatta e soprattutto, vorrei dire,
visto il clima che stiamo vivendo, di smobilitazione del
Parlamento, visto che le elezioni sono ormai vicinissime, non si
può dire quando ci potrà essere una seconda conferenza di servizi e
quindi non si può dire se questo progetto potrebbe essere
approvato.
Vi sono però - e questo ce l'hanno detto i progettisti, io non
ero presente a questa riunione, quindi ripeto che è stato detto,
perché non sono certamente un tecnico - anche dei problemi tecnici,
perché il fatto di andare più a monte rispetto al progetto attuale
costringe a guadagnare una quota maggiore e i tecnici hanno detto
che in queste gallerie la pendenza è di un certo tipo, non può
superare certe quote e poiché la strada statale continua a salire
in quel tratto con una pendenza del 5 percento costante, per avere
una pendenza che non superi il 2,5-3 percento - limite fissato in
questi tipi di raccordo - bisognerebbe andare troppo a monte.
Bisognerebbe praticamente andare dove è previsto l'attuale svincolo
per Valpelline. Quindi, al di là dei costi superiori, sui quali
però non è stato fatto nessun tipo di valutazione, c'è questo
problema tecnico. Pare anche che l'area interessata sia soggetta a
degli smottamenti e quindi bisognerebbe fare un'attenta analisi
geologica per verificare se questo progetto è fattibile.
Cosa si può dire a questo punto? A mio avviso a questo punto
bisogna verificare cosa è possibile fare, sia da un punto di vista
tecnico, sia da un punto di vista politico e vorrei ribadire che
dal punto di vista politico la Giunta e la maggioranza regionale
sono ben disposte a fare qualsiasi passo sia possibile per cercare
di tutelare i giusti interessi di tutti quanti, ma si preoccupano
anche fortemente di non fare assolutamente saltare l'intero
progetto.
Alla luce di queste cose, preso ancora atto che il Comune di
Aosta si è già espresso per quel tipo di progetto e visto che
qualcuno precedentemente richiamava in maniera molto pesante e
molto puntuale l'autonomia degli enti locali, forse bisognerebbe
ricordarsi che l'autonomia per gli enti locali vale sia quando si
parla di trasferimenti finanziari, sia soprattutto quando si parla
di gestione del territorio, che giustamente deve essere gestito dal
Comune di appartenenza, se si vuole avere un minimo di
coerenza.
Visto che il Comune di Aosta si è già espresso in quella
direzione, considerate anche le preoccupazioni che vi facevo
presenti e considerati gli aspetti tecnici, la Giunta regionale
proporrebbe al Consiglio regionale questo tipo di risoluzione, che
non stravolge completamente il progetto, dà la possibilità a quella
che Vallet chiamava l'autorità superiore di intervenire - Vallet la
chiamava così nel senso che qualcun altro l'aveva detto, ma prendo
a prestito le sue parole - per dire che si può eliminare una rampa
perché non c'è questa necessità impellente, quindi si fa qualcosa
di diverso e si permette comunque al traffico di salire verso il
Gran San Bernardo.
Per questi motivi il Governo regionale penserebbe di presentare
questo tipo di risoluzione:
"Il Consiglio regionale della Valle d'Aosta
Preso atto della petizione per la soppressione degli svincoli
previsti in località Plan Signayes;
esaminato il progetto relativo al tracciato del raccordo
autostradale tra il casello di Quart dell'A5 e la strada statale n.
27, progetto approvato dalla Conferenza dei Servizi del 12.7.1991 e
sanzionato dal decreto del Ministro dei lavori pubblici n. 2420 del
2 dicembre 1991;
ribadita la grande utilità dell'opera per la città di Aosta e la
necessità di realizzarla al più presto;
richiamata la risoluzione del Consiglio comunale di Aosta in
data 21 gennaio 1991;
impegna la Giunta regionale
1) a ricercare un corretto inserimento del traffico proveniente
da Aosta sull'attuale sede della strada statale n. 27 che
attraversa l'abitato di Signayes, onde evitare lo svincolo a salire
verso la Galleria di Signayes (rampa A dello svincolo di Plan
Signayes);
2) a promuovere la realizzazione di un tronco stradale a monte
dell'abitato di Signayes per permettere al traffico locale,
proveniente da Gignod e da Valpelline, di poter accedere alla
frazione stessa.
Invita la SAV a risarcire adeguatamente i proprietari dei fondi
interessati dalle opere inerenti il raccordo autostradale."
Presidente
E' già stata distribuita la risoluzione
presentata dall'Assessore Martin. Chiedo a questo punto ai
Consiglieri cosa intendiamo fare, se si vuole votare o se
prevediamo che ci sia una discussione.
Se prevediamo una discussione, a questo punto, vediamo di
ritrovarci alle ore sedici e dichiaro sospesa la seduta
antimeridiana di oggi.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK