Consiglio Regionale della Valle d'Aosta - Oggetto del Consiglio n. 351 del 29 giugno 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 351 del 29 giugno 1982 - Resoconto
OGGETTO N. 351/VII - INIZIATIVE PER LA REALIZZAZIONE DI UNA
SCUOLA MATERNA IN FRAZIONE CHAMERAN DEL COMUNE DI CHATILLON
(Interpellanza).
PRESIDENTE:
Do lettura dell'interpellanza presentata dai
Consiglieri Maquignaz e Lustrissy:
INTERPELLANZA
VENUTI A CONOSCENZA che il Comune di Châtillon ha avanzato nel
corso del 1981 richiesta alla Cassa Depositi e Prestiti tendente ad
ottenere un finanziamento necessario alla realizzazione di una
scuola materna regionale in frazione Chameran;
CONSIDERATO che tale richiesta non ha avuto esito positivo a
tutt'oggi;
TENUTO CONTO del fatto che il Comune di Châtillon ha già
proceduto all'acquisto dell'immobile per il quale necessitano
lavori di ristrutturazione e che già esiste un progetto esecutivo
di sistemazione approvato dal Consiglio scolastico regionale e che
l'immobile in questione, una volta ristrutturato, potrà ospitare la
popolazione scolastica dell'intera zona;
INTERPELLANO
la Giunta regionale per conoscere le eventuali iniziative che
intende adottare per la realizzazione dell'opera in questione.
PRESIDENTE:
Ha chiesto di illustrare l'interpellanza il
Consigliere Maquignaz; ne ha facoltà.
MAQUIGNAZ - (DP):
Brevemente, il Comune di Châtillon, nel
corso dell'anno 1981, ha presentato domanda alla Cassa Depositi e
Prestiti per ottenere un finanziamento che è necessario alla
realizzazione di una scuola materna in frazione Chameran. Ricordo
alla Giunta che il Comune di Châtillon ha già acquistato l'immobile
ed ha già realizzato un progetto esecutivo di sistemazione e
ristrutturazione, che è già stato approvato dal Consiglio
scolastico regionale.
Il problema è che la Cassa Depositi e Prestiti non ha dato
nessuna risposta, perciò volevo chiedere alla Giunta che rapporti
esistono tra la Giunta regionale e la Cassa Depositi e Prestiti,
cioè, nella sostanza, se esistono delle iniziative destinate a
sollecitare la Cassa Depositi e Prestiti a finanziare le opere
necessarie e per quale motivo, ad esempio, la Cassa ha finanziato
la scuola materna ed elementare di Breuil-Cervinia e non è
disponibile a finanziare quella di Chameran e, per concludere,
quali iniziative intende assumere la Giunta per venire incontro
alla realizzazione dell'opera.
PRESIDENTE:
Ha chiesto di parlare il Presidente della
Giunta; ne ha facoltà.
ANDRIONE - (UV):
Il Consigliere Maquignaz ha già detto
tutto, perché in realtà qui la Giunta regionale non ha preso in
considerazione la scuola materna di Chameran proprio per il fatto
che c'era questa pratica introdotta alla Cassa Depositi e Prestiti,
che in un primo tempo sembrava dovesse andare a buon fine.
Poiché per le scuole materne la regione paga il 100% degli
interessi alla Cassa Depositi e Prestiti, per cui praticamente è un
finanziamento regionale, tenuto conto di questo fatto, abbiamo dato
priorità alle scuole materne di Saint-Pierre e Verrayes alta, già
appaltate secondo un programma di lavori in base al quale sono
numerose le scuole materne da costruire, e queste due hanno avuto
il finanziamento.
Adesso insisteremo presso la Cassa Depositi e Prestiti; il
Consigliere Maquignaz ha ragione di dire che non esiste (almeno ai
nostri occhi di profani) una logica nell'attribuzione di questi
prestiti perché ci sono strade che vengono respinte ed altre
ammesse, e così succede per le scuole materne. Comunque, la Giunta
regionale intende seguire due vie:
- insistere presso la Cassa Depositi e Prestiti perché conceda
il finanziamento, quindi il Comune possa procedere e noi, a partire
dall'anno prossimo, pagheremo gli interessi, che è operazione
vantaggiosa perché, ricordo, si paga il 9,25% su 35 anni;
- oppure, qualora ci sia la certezza che vi sarà il
finanziamento della Cassa Depositi e Prestiti, la regione lo
includerà nel piano lavori 1983 e, d'intesa con il Comune, proprio
in funzione di un certo decentramento, provvederà a pagare una
parte o tutta l'opera.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK