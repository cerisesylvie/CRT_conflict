Consiglio Regionale della Valle d'Aosta - Oggetto del Consiglio n. 1150 del 25 gennaio 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
OPERE PUBBLICHE
Precedente
Successivo
Resoconto integrale del dibattito dell'aula
Oggetto del Consiglio n. 1150 del 25 gennaio 1995 - Resoconto
SEDUTA POMERIDIANA DEL 25 GENNAIO 1995
OGGETTO N. 1150/X Approvazione del Programma di lavori pubblici
per l'anno 1995 con riferimento al triennio 1995/1997.
Deliberazione Il Consiglio
Visto il Programma di opere di pubblica utilità per l'anno 1995
con riferimento al triennio 1995/97 presentato dall'Assessore ai
lavori pubblici;
Richiamata la legge regionale 7 dicembre 1979 n. 66, articolo 1
lettera h);
Visto il Regolamento regionale 28 marzo 1994 n. 2 ("Regolamento
regionale per l'esecuzione di lavori, provviste e servizi in
economia");
Visto il parere favorevole rilasciato dal Dirigente del Servizio
Affari Generali ed Interventi Diretti dell'Assessorato dei lavori
pubblici, ai sensi del combinato disposto dall'articolo 72 della
legge regionale n. 3/1956 e successive modificazioni, in ordine
alla legittimità della presente deliberazione;
Visto il parere della III Commissione consiliare permanente;
Delibera
1) di approvare il programma di opere di pubblica utilità per
l'anno 1995 con riferimento al triennio 1995-1997 di competenza
dell'Assessorato dei lavori pubblici;
2) di delegare la Giunta regionale ad assumere, per le opere
elencate, le decisioni relative all'approvazione dei progetti,
all'appalto e all'esecuzione dei lavori, all'approvazione dei
finanziamenti ed alla liquidazione delle spese nei limiti degli
stanziamenti dei capitoli di bilancio, per l'anno 1995;
3) di autorizzare la Giunta regionale, a derogare all'ordine
delle opere, quale indicato nelle tabelle di programma, nei casi in
cui i motivi tecnici e di opportunità lo rendano necessario;
4) di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 8 lettera b) del decreto legislativo 22
aprile 1994 n. 320.
Nota metodologica e tabelle A, B, C, D, E, F, G, H, I, L, M, N e
O
(...omissis...)
Si dà atto che dalle ore 18,52 assume la Presidenza il
Vicepresidente Aloisi.
Presidente La parola all'Assessore dei lavori pubblici,
Lavoyer.
Lavoyer (ADP-PRI-Ind) Sintetizzo la relazione fatta nelle
competenti Commissioni. Quali sono le novità dell'elaborato.
La prima sta nello sforzo della Giunta di approvare il Piano
lavori contestualmente all'approvazione del bilancio regionale,
questo per permettere al Consiglio e alla Giunta, in fase di
assestamento di bilancio, di apportare quelle modificazioni qualora
nel corso del 1995 alcune opere non possano essere appaltate e
quindi destinare i fondi su altri interventi.
L'altro aspetto di novità è una filosofia trasversale che va
nella direzione di dare uno stop alle grandi opere e puntare
sull'abbellimento e la manutenzione dell'esistente. L'elaborato è
esplicativo, le prime pagine illustrano i contenuti; vi sono 2
pagine riassuntive dei dati divisi per settore di intervento, poi
vi è l'elencazione dei singoli interventi. Per quanto attiene alla
conformazione dell'elaborato, si può notare che esso contiene gli
interventi relativi alla Pubblica istruzione e non contiene quelli
della Sanità e dell'Industria perché per poter approvare celermente
il Piano lavori si è rimandato al 1996 l'inserimento degli
interventi dell'Industria e della Sanità.
Le cifre sono importanti perché indicano l'attenzione della
Giunta verso questo settore in difficoltà. Per il 1995 il Piano
prevede lavori per 85 miliardi, oltre ai 40 dell'Industria e i 20
della Sanità: quindi circa 150 miliardi. Nel triennio 1995-1997 il
Piano prevede un impegno di 315 miliardi. Gli interventi sono
specificati nelle schede. Infine, come concordato con il Presidente
della III Commissione, a seguito anche di segnalazioni di lavori da
eseguire, evidenziati dal Commissario Borre in particolare, vi è
l'impegno ad appaltare i seguenti lavori non appena saranno
eseguiti i progetti esecutivi: in particolare il forno crematorio
di Aosta di interesse regionale, lo svincolo di via Roma per la
strada regionale di Roisan e di Beauregard, l'allargamento della
strada Lino Vaccari - Scuola Militare Alpina.
Si ribadisce inoltre la volontà politica di riprendere in
considerazione, di concerto con l'Amministrazione comunale di
Aosta, le problematiche inerenti il progetto dell'acquedotto del
Monte Bianco. Infine, sul Piano lavori non sono presenti le cifre
relative alla strada dell'Envers che sono circa 6,5 miliardi, 2,5
miliardi per il 1994 e 4,5 miliardi per il 1995 e le cifre relative
alla strada del Mont Avic, 1,2 miliardi nel 1994 e 2 miliardi nel
1995.
Presidente La parola al Consigliere Marguerettaz.
Marguerettaz (PpVA) Chiedo come procediamo: votiamo pagina per
pagina?
Presidente Di solito si vota l'atto deliberativo. La parola al
Consigliere Marguerettaz.
Marguerettaz (PpVA) Vorrei sapere a quale data risalgono i dati
predisposti sulle tabelle. Versi i primi di dicembre. Allora inizio
dagli interventi previsti al n. 17-18, la strada regionale 17 di
Roisan. Credo che se i dati sono esatti questo esempio sia
paradigmatico di una inefficienza notevole da parte di questa
Giunta per quanto concerne questo problema.
Noi parlammo di questi interventi circa un anno fa perché
eravamo chiamati a prendere atto di una petizione degli abitanti
della zona di Porossan che reclamavano uno sveltimento delle
procedure per sistemare la strada. La petizione era firmata da
circa 400 cittadini alla quale il Presidente della Giunta ammetteva
dei ritardi sulle procedure di quest'opera; non poteva farne a
meno, visto che il primo progetto fu consegnato nel 1987. Lo stesso
Presidente promise di accelerare i tempi e quindi lo stesso
progetto che oggi troviamo per il Piano 1995, fu già inserito nel
Piano 1994.
Il Presidente fece ancora presente che il 20 gennaio 1994 il
Comune di Aosta analizzando il progetto lo rinviò alla Regione
chiedendo delle modifiche, quindi la palla passa dalle mani del
tanto vituperato Comune di Aosta alla Regione, la palla passa il 20
gennaio. Il Presidente disse che in 3-4 mesi la pratica si sarebbe
chiusa, passarono 6 mesi e nel luglio partì la lettera dai Lavori
pubblici per dire ai professionisti incaricati di rivedere quel
progetto. Sei mesi per scrivere una lettera! I professionisti
avevano 3 mesi per redigere il progetto stesso che doveva essere
pronto nel settembre del 1994.
Oggi a gennaio 1995, leggendo la colonna 6 "Documentazione
amministrativa", noi scopriamo che non esiste un progetto approvato
dalla Giunta. Siamo ancora ben lungi dall'intervenire perché il
Comune di Aosta ci metterà ancora del tempo per concedere il
permesso edilizio. Questo è un dato grave, con una considerazione:
guardando gli impegni di spesa notiamo che per il 1995 su un
intervento al punto 17, che concerne l'ammodernamento del primo
chilometro e mezzo, con una spesa di 2,8 miliardi vengono stanziati
500 milioni. Noi, con l'approvazione di questo Piano lavori, non
potremmo dire che in tutto il 1995 la Regione - bene che vada -
riuscirà ad acquisire qualche terreno necessario per l'allargamento
della strada medesima. Per l'intervento dal chilometro 1,520 al
chilometro 2,240 lo stanziamento è pari a lire 0.
Al punto 29, la strada regionale di Bionaz: "Ammodernamento e
rettifica..." eccetera, nella colonna amministrativa risulterebbe
che c'è una concessione edilizia acquisita a fronte di un progetto
non approvato da parte della Giunta, sarà un errore tecnico. Come
si fa a finanziare un progetto di cui non c'è ancora
l'approvazione?
Punto 35: "strada regionale di Arpuilles"; a fronte di una
documentazione acquisita per quanto concerne la parte burocratica,
non abbiamo i terreni, e lo stanziamento per quest'anno è 0. Io
credo che in un anno per un intervento di 800 milioni si possano
quantomeno acquisire i terreni.
Poi alla tabella 1 d), all'intervento 5, "Completamento della
palestra pubblica di Charvensod": anche questo è un intervento di
cui si parla da troppi anni e appare, anche qui, necessario di
spiegazione il fatto che avendo solo da realizzare un intervento
per 900 milioni - e sappiamo quanto accelerare i tempi di strutture
sportive sia opportuno - se ne stanziano solo 100 per il 1995.
Infine, il punto 11 "Ristrutturazione immobili ex proprietà
Deltasider S.p.A. ad adibire all'uso Ecole de Neige": anche qui non
capisco come non si preveda nessun intervento per il 1995, tenendo
in considerazione che la II Commissione dopo il disastro a La
Thuile aveva unanimemente sollecitato degli interventi immediati
che quantomeno limitassero i danni che le intemperie causano alle
opere.
Ci eravamo resi conto che non era possibile intervenire per
questo inverno, ma auspicavamo che per l'inverno seguente questi
interventi fossero fatti. Immagino che ci siano altre strade da
seguire perché a guardare lo stanziamento di questo capitolo invece
soldi non se vedono.
Presidente La parola al Consigliere Tibaldi.
Tibaldi (LN) Io penso che non sia agevole cogliere la filosofia,
ammesso che esista, di questo Piano dei lavori da questo insieme di
tabelle alfanumeriche con dati sintetici sui lavori che la Giunta
intende attuare nel corso di questo triennio.
Le novità sono due: la prima è la contestuale del Piano lavori
con l'approvazione del bilancio per favorire una flessibilità
finanziaria; la seconda, lo stop alle grandi opere che hanno
devastato alcuni ambienti naturali della Valle. Sarebbe
interessante conoscere quali sono le linee guida di alcune
categorie di interventi.
Buona parte delle risorse vengono indirizzate in opere stradali,
in sistemazioni idrauliche o in collettori fognari e impianti di
depurazione. Allora se vogliamo parlare di filosofia cerchiamo di
capire anche quali sono le tipologie per le opere stradali, no alle
grandi opere, ma quali sono le strategie d'intervento?
Le sistemazioni idrauliche: seguiamo ancora la scelta
dell'arginatura a tutti i costi, e abbiamo visto quali danni ha
avuto in occasione delle ultime alluvioni, o si sta proponendo
qualcosa di più efficace? Poi ci sono i collettori fognari, sui
quali noi abbiamo fatto un'interpellanza sul depuratore di Ussin
ove sono stati stanziati diversi miliardi per avere risultati di
scarsissima qualità, e mi riferisco al torrente Marmore.
Se queste devono essere ancora le direttrici tanto varrebbe
cambiare.Vorrei dall'Assessore, prima di decidere sul voto, un
maggior conforto sulla nuova filosofia dei Lavori pubblici.
Presidente La parola al Consigliere Parisi.
Parisi (VAP) Abbiamo sollevato in Commissione alcune
osservazioni all'Assessore e questo sia per il metodo, sia per la
formulazione del Piano lavori.
Un'altra cosa che abbiamo rilevato è che, di fronte ad un
impegno rilevante, la spesa per interventi nel settore del turismo
è quasi nulla, e mi riferisco agli interventi per il restauro dei
monumenti e anche per interventi su alcune aree archeologiche che
sono da alcuni anni ancora incompiute. Credo che sarebbe stato
interessante vedere nel Piano, può darsi che ci siano altri canali,
però non avendo ancora letto da nessuna parte un programma di
intervento con dei tempi di scadenza, mi sembrava che questo
problema poteva essere, anche in termini occupazionali e di offerta
turistica, un modo per avere delle strutture da sfruttare sotto
questo aspetto. Nel caso non ci fossero altri canali, sarebbe
opportuno che la Giunta ne prendesse atto, e mi riferisco
all'Assessore Agnesod.
Credo che sia importante, in futuro, poter avere degli elementi
in più nella formulazione di questo Piano lavori. Io mi auguro che
la capacità operativa e l'iter burocratico riescano a far iniziare
le opere perché ci troveremmo a fine anno ad avere ancora un altro
aumento dei residui passivi, quindi non entro nel merito, ma volevo
sollevare questo e inoltre volevo dire che la Commissione si è
stupita riguardo al metodo adottato. Mi auguro che per il futuro le
interviste e le prese di posizione avvengano almeno dopo che gli
atti passino nelle varie Commissioni perché altrimenti si corre il
rischio che dopo quanto pubblicamente detto ci potrebbero essere
delle brutte sorprese in sede di Commissione.
Presidente La parola al Consigliere Chiarello.
Chiarello (RC) Io faccio parte della Commissione di cui parlava
Parisi e in Commissione ci è stato illustrato abbastanza bene
questo Piano; è un bel Piano, pieno di buoni propositi, nonostante
l'ultima osservazione che ha fatto Parisi e cioè che fosse stato
presentato alla stampa prima di essere discusso in Commissione:
questo probabilmente è stato un errore. Quello che ho chiesto
all'Assessore è che l'Assessore precedente aveva detto che con i
funzionari, con le strutture che aveva in Assessorato, non riusciva
a spendere più di 50 miliardi all'anno: è vero che nel frattempo si
sono modificate le leggi, ma che da 50 miliardi si arrivi ad una
capacità di spesa di quasi 150 miliardi la cosa mi lascia un po'
perplesso!
Volevo poi dire che più volte nelle varie Commissioni ho chiesto
con quali criteri venivano fatti i lavori, specialmente i lavori di
recupero dopo l'alluvione. In bassa Valle abbiamo un esempio di un
lavoro che alla fine sembrerà anche ben fatto, ma che chiude
l'alveo della Dora di tre metri circa e voglio vedere, conclusa
l'opera, i contadini che hanno i terreni dall'altra parte della
Dora che già adesso vengono allagati, se non subiranno dei danni.
Si era parlato tanto di studi idrogeologici per fare questi lavori
nel miglior modo possibile. Dal mio punto di vista questo è uno dei
lavori che non si sta svolgendo nel miglior modo possibile; posso
sbagliarmi, però quando si chiude il letto della Dora si va sempre
incontro a qualche cosa di diverso perché si velocizza la Dora, si
restringe, si allarga dall'altra parte. Volevo dire che in quel
punto non si sono mantenute le promesse che erano state fatte, e
cioè di fare gli argini con un certo criterio.
Presidente La parola al Consigliere Squarzino Secondina.
Squarzino Secondina (VA) Io vorrei solo porre alcune domande per
quanto riguarda le costruzioni e le sistemazioni di edifici per la
Pubblica istruzione, nel senso che mi chiedo se effettivamente
questo è un Piano di costruzione e di adeguamento degli edifici
scolastici nella nostra regione.
Sono preoccupata anche nel vedere che ci sono diverse
costruzioni che - si diceva prima anche osservando la tabella -
vanno comunque ultimate perché sono state iniziate: c'è l'Ecole de
Neige di cui già hanno parlato precedentemente altri colleghi, ci
sono delle scuole medie che vengono costruite, penso a Morgex. Io
non ho niente contro questa scuola media, ma ne parlo dato che
proprio in questi giorni in Commissione si è discusso a lungo sul
fatto che, per quanto riguarda gli Istituti professionali
regionali, occorre utilizzare l'edificio scolastico di Morgex, che,
costruito per l'IPR, è praticamente inutilizzato, o utilizzato
molto poco, per carenza di alunni. Allora - si dice - bisogna
trovare dei sistemi per utilizzare quella scuola: se non ci sono
alunni in loco, si prendono ad Aosta e si portano a Morgex. Perché
faccio questo discorso? Perché mi sembra che qui c'è una logica che
non riesco tanto a capire.
Quando si decide di costruire una serie di edifici scolastici,
c'è a priori uno studio accurato delle esigenze? Capita infatti
che, dopo un tot di anni necessari per la realizzazione degli
stessi, questi edifici non siano più utilizzabili, perché non sono
più corrispondenti alle esigenze del territorio. Mi chiedevo perciò
se c'è stata la predisposizione di un progetto un po' più
articolato e completo sui bisogni della regione. Questo problema
del Piano dell'edilizia scolastica è uno dei temi su cui ho posto
l'attenzione già più volte, perché mi sembra che ci siano logiche
diverse che vengono perseguite. Da una parte c'è la decisione di
fare una scuola e si inizia a farla. E quando l'iter viene
iniziato; quest'opera, comunque sia, va portata avanti perché è
iniziata e non si possono lasciare le cose a metà. Dall'altra parte
ci sono dei dati di fatto l'evoluzione demografica muta le esigenze
e porta a rendere inutilizzabili certe strutture. Vorrei quindi
capire meglio i tempi di attuazione e il momento decisionale
rispetto ai progetti che si vogliono attuare e iniziare.
Presidente Ha chiesto la parola l'Assessore dei lavori pubblici,
Lavoyer.
Lavoyer (ADP-PRI-Ind) Iniziando dalle osservazioni fatte dal
Presidente della Commissione dico che non vi era nessuna volontà
prevaricatrice; d'altro canto, il deliberato era un atto pubblico
da circa un mese, c'è stata l'informazione agli organi di stampa e
l'impegno a coinvolgere maggiormente in questa occasione la
Commissione e il suo Presidente. Peraltro è stato precisato che era
una proposta della Giunta, che doveva subire il vaglio delle
Commissioni e l'approvazione definitiva del Consiglio.
Per quanto attiene l'osservazione più puntuale dei contenuti del
Piano lavori e degli interventi previsti dall'Assessorato al
turismo e, in particolare, gli interventi sui beni archeologici,
diciamo che il Piano lavori non contempla al suo interno questa
tipologia di intervento e la prassi è quella della presentazione da
parte dell'Assessorato di un piano annuale che è competenza
dell'Assessore al turismo. Vi è peraltro l'impegno, e mi collego ad
una osservazione del Consigliere Tibaldi, da parte della Giunta
regionale, per il prossimo anno, di inserire direttamente nel Piano
lavori la complessità delle opere di tutti gli assessorati. Finora
nel Piano lavori era previsto soltanto, al di là dei lavori
specifici dei Lavori pubblici, l'inserimento degli interventi della
Pubblica istruzione.
Tiravo in ballo il discorso del Consigliere Tibaldi perché
effettivamente non ci sono solo strade, acquedotti e fognature;
dicevo prima che nel settore industriale vi è un impegno di spesa
di circa 30 miliardi per l'adeguamento dello stabilimento Elelys,
costruzione dello stabilimento Syntax e per l'ultimazione dello
stabilimento Converter. Posso fornire ai consiglieri questi dati
che in Commissione sono stati illustrati e effettivamente non sono
presenti nel Piano lavori, come peraltro i 20 miliardi della
sanità.
Rispondendo invece più puntualmente sulla filosofia di fondo,
vediamo che su diverse opere stradali vi è un importo di progetto
molto alto e un impegno ridotto nell'anno. Rispondo anche ad alcune
osservazioni fatte da Marguerettaz, nel senso che la filosofia è
quella di limitare, nel limite del possibile, quelli che sono i
grandi interventi; d'altro canto, l'Assessorato ha sottomano per
diversi interventi, il progetto esecutivo dell'intera opera che,
secondo noi, va rivisto un momento, va fatto un momento di
riflessione e sul Piano lavori si prevedono invece gli interventi
specifici e necessari, come ad esempio la rettifica di una curva
pericolosa, l'abbellimento di alcuni spazi, la rettifica di alcune
parti stradali senza andare alla realizzazione di opere importanti
che impattano anche dal punto di vista visivo, e mi riferisco ad
esempio alla strada che porta a Valpelline. In questo caso c'è già
il progetto con la disponibilità dei terreni di un megaviadotto, ma
la Giunta ritiene che siano cose che vanno ripensate, riviste e
sulle quali bisogna un attimo riflettere.
In questo senso dicevo che la filosofia è questa perché non
troverete all'interno del Piano lavori degli impegni per delle
megaopere; d'altra parte però questo Piano è anche vincolato ad
impegni degli anni precedenti, e mi riferisco all'Ecole. L'Ecole de
Neige è un'opera in fase di esecuzione e dobbiamo comunque
iscriverla nel Piano lavori e quindi non tutta la filosofia che ho
enunciato all'inizio può essere letta guardando l'elencazione degli
interventi.
Per quanto attiene invece alle osservazioni più puntuali sulle
singole tabelle, dico che sulla strada di Roisan la logica è di
impegnare per l'anno in corso gli interventi necessari e che,
soprattutto, gli uffici ritengono di poterli realizzare
immediatamente, rendendoli appaltabili nel mese di gennaio,
febbraio o marzo. Successivamente se, come noi speriamo, queste
carenze progettuali o di documentazione saranno presentate entro il
mese di giugno, in sede di assestamento di bilancio potremmo
eventualmente dirottare delle cifre ulteriori. Non vi è quindi
nessuna scelta di carattere prettamente politico, ma è una scelta
di tipo tecnico in base anche alle tempistiche e alle possibilità
di realizzazione. Non posso rispondere per gli impegni precedenti
perché faccio riferimento alle tabelle che ho a disposizione.
Per quanto attiene invece alle osservazioni fatte dal
Consigliere Squarzino Secondina, la stessa sottolineava due esempi
emblematici: l'Ecole de Neige, per altro sottolineata anche dal
Consigliere Marguerettaz, e le scuole medie di Morgex. Per quanto
attiene al primo punto l'impegno finanziario è comunque scritto.
C'è lo zero nel 1995 perché è in corso una vertenza dal punto di
vista legale e amministrativo sul fallimento delle imprese
costruttrici che hanno vinto l'appalto.
Non è possibile per l'Amministrazione regionale, per rispondere
a Marguerettaz, poter appaltare i lavori o fare dei lavori di
manutenzione finché non si è definita quella che è la situazione
attuale delle imprese costruttrici per le quali la vertenza non
riguarda più l'Assessorato dei lavori pubblici, ma altri palazzi, e
quindi non è possibile per noi intervenire in opere di manutenzione
od entrare su un cantiere dove c'è comunque un rapporto
contrattuale tra l'Amministrazione regionale e l'impresa. Per certi
versi, questo aspetto riguarda anche la scuola media di Morgex,
dove abbiamo l'impresa costruttrice in concordato fallimentare e
l'Amministrazione regionale sta verificando un percorso per poter
far subentrare altre imprese per poter terminare i lavori.
Questi sono aspetti che sta esaminando l'Ufficio legale perché
l'ente pubblico deve seguire delle procedure che non sono
certamente quelle seguite da un privato trovandosi di fronte a casi
di questo genere. Condivido invece - qui lascerei la parola al
collega Louvin per entrare più nei dettagli - il fatto che sugli
edifici scolastici vi sia un piano, una verifica più precisa per
andare sia a dislocare questi interventi, creando dei poli
scolastici funzionali, sia anche per quanto attiene alla tipologia
di questi interventi, cercando di andare nella direzione di
semplificare al massimo la tipologia e i costi, sia di costruzione,
sia di gestione.
Per quanto attiene invece al discorso specifico, non è certo che
vogliamo costruire le scuole medie a Morgex, già sono costruite;
non possiamo che prenderne atto e fare fronte a quello che è un
impegno contrattuale, che in questo caso l'impresa non sta
rispettando. Vi sono naturalmente previste delle penali e non
possiamo modificare il rapporto tra l'Amministrazione regionale e
l'impresa finché non si è definita la pratica di concordato
preventivo di fallimento.
Presidente Ha chiesto la parola l'Assessore della pubblica
istruzione, Louvin.
Louvin (UV) Il n'y a pas grand chose à ajouter à ce que vient de
dire l'Assesseur aux travaux publics si ce n'est que, comme le
Président de la Vème Commission aura sans doute remarqué, la
plupart des interventions contenues dans les chapitres qui
concernent l'éducation publique tiennent au réaménagement et
manutention extraordinaire de certains édifices, et trois
concernent la construction de nouvelles écoles, la plupart
desquelles portent les conséquences de décisions portées il y a
longtemps. Je souligne, cependant, que dans un cas il s'agit
d'achever un travail commencé il y a très longtemps et c'est le cas
de l'école moyenne de Morgex à laquelle faisait allusion
l'Assesseur Lavoyer.
En ce qui concerne d'autres établissements, je pense à
Aymavilles, à Châtillon: des problèmes de sécurité importants se
posent, et là où il n'est pas convenable du point de vue économique
d'intervenir ou bien il est impossible, parfois pour des raisons
d'espace, parfois techniques, d'intervenir par le réaménagement
d'anciennes structures, il faut passer à la construction de
nouveaux établissements. Je peux rassurer le Conseiller Squarzino
du fait qu'au niveau technique avancent les travaux pour avoir
l'inventaire du patrimoine et la prédisposition des choix
prioritaires qu'il s'agit de faire dans ce domaine.
Presidente La parola al Consigliere Marguerettaz.
Marguerettaz (PpVA) Le risposte dell'Assessore non sono state
molto soddisfacenti in particolare per due punti che avevo toccato,
per altri non è stata data risposta.
Per quanto concerne la strada di Roisan e l'Ecole de Neige, io
inviterei l'Assessore a approfondire il discorso su La Thuile
perché c'è la possibilità di intervenire direttamente o con piccoli
appalti per fare quegli interventi che ogni logica, al di là delle
leggi, direbbe di fare. Non si può pensare, e sono pronto a fare
qualsiasi battaglia, che siamo al punto in cui, perché ci sono dei
cavilli legali di qualsiasi genere, i soldi dei contribuenti vadano
sprecati in quel modo.
Ogni pioggia, ogni nevicata, sono milioni di danni e qui si dice
che non si può, dobbiamo aspettare il contenzioso e magari andrà
avanti 3 anni e i soldi non saranno più milioni, ma miliardi.
Questo è inconcepibile, e invito l'Assessore a stare vicino ai
propri uffici perché per intervenire è necessaria un'assunzione di
responsabilità ma credo che il sottoscritto, come anche l'Assessore
Lavoyer, avrà l'accortezza di assumersi questa responsabilità. Io
la invito a approfondire questa cosa.
L'altra questione sconcertante è la strada di Porossan: lei non
può dire che non garantisce, che non può rispondere per degli
impegni precedentemente presi. Se l'impegno fosse stato preso da un
suo predecessore la capirei, ma l'impegno fu preso dal Presidente
della Giunta e sarebbe bene che lo stesso Presidente spiegasse a
noi, cittadini di Porossan, come mai questa inversione di rotta a
360°. Prima si dice che tra 3-4 mesi si fa tutto, e poi si viene a
dire che non c'è il progetto e quindi bisogna aspettare giugno...
se ci sarà il progetto.
Un progetto che doveva essere pronto e stiamo ancora aspettando
l'approvazione dello stesso; dopo ci sarà la concessione edilizia,
ma il progetto, a oggi, non è stato approvato e doveva essere
consegnato, secondo una lettera scritta dal suo predecessore, entro
il mese di settembre 1993. Sarà mia cura fare presente queste cose
a coloro che hanno sottoscritto con me questa petizione, ma sarebbe
cosa migliore se i responsabili di questa scelta andassero a
spiegare ai cittadini le motivazioni, e li sfiderei a venirne fuori
integri dal punto di vista politico.
Sul resto rinuncio, visto che l'Assessore ha glissato, e
annuncio un voto di astensione.
Presidente La parola al Consigliere Tibaldi.
Tibaldi (LN) Anch'io non sono soddisfatto delle risposte date
dall'Assessore Lavoyer; buona parte delle richieste di chiarimento
sono rimaste inevase. Non solo io, il Consigliere Chiarello aveva
chiesto dei chiarimenti sulle sistemazioni idrauliche, ma mi pare
che non sia giunta alcuna risposta. La filosofia è semplificabile
nella riduzione degli impatti ambientali da una parte e
nell'aggrapparsi alle eredità delle gestioni passate. Mi sembra che
sia paradossale: gli amministratori non possono sempre fare
riferimento agli errori del passato. Io spero che dietro il Piano
triennale non si celino le solite colate di cemento e le solite
pavimentazioni bituminose indiscriminate giustificate solo da un
rilancio di un'imprenditoria edile che è sovradimensionata per la
Regione. Dalle dichiarazioni non escono delle linee guida chiare e
quindi dichiaro l'astensione del sottoscritto.
Presidente La parola all'Assessore dei lavori pubblici,
Lavoyer.
Lavoyer (ADP-PRI-Ind) Per precisare a Marguerettaz: io non ho
detto che non rispondo degli impegni dei miei predecessori o del
Presidente; ho detto che non posso rispondere su impegni sui quali
non ho oggettivamente... solo questo.
Presidente Se non ci sono altri interventi passiamo alla
votazione della deliberazione in oggetto.
Presenti: 26
Votanti e favorevoli: 24
Astenuti: 2 (Marguerettaz, Tibaldi)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK