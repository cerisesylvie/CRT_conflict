Consiglio Regionale della Valle d'Aosta - Oggetto del Consiglio n. 4210 del 18 dicembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 4210 del 18 dicembre 2024 - Resoconto
OGGETTO N. 4210/XVI - Reiezione di mozione: "Impegno per
chiedere al Governo nazionale il riconoscimento a tutti gli effetti
dello Stato palestinese". (Approvazione di una risoluzione)
Bertin (Presidente)
- Punto 4.04 dell'ordine del giorno.
Ha chiesto la parola la consigliera Erika Guichardaz, ne ha
facoltà.
Guichardaz E. (PCP)
- Oggi continuiamo a parlare, questa
volta di politica estera. Abbiamo portato un tema che è
à la
une
a livello nazionale. Questo credo sia il tema dei temi in
questo momento, un tema che richiama profondamente i valori della
pace e della giustizia e del rispetto del diritto internazionale, a
cui anche la Valle d'Aosta, come parte integrante del nostro Paese
dell'Unione europea, non può rimanere indifferente. La mozione che
presentiamo chiede al Governo regionale di sollecitare il Governo
nazionale a riconoscere formalmente lo Stato di Palestina; un passo
essenziale per avanzare in prospettiva di una soluzione duratura al
conflitto israelo-palestinese basata proprio sul principio di due
popoli in due Stati.
Come abbiamo riportato nelle premesse, nei documenti ufficiali
la comunità internazionale ha già compiuto passi significativi
verso questo obiettivo e lo Stato di Palestina è riconosciuto oggi
da oltre il 75% dei membri delle Nazioni Unite e da una crescente
schiera di Paesi europei, tra cui Spagna, Norvegia, Slovenia e
Irlanda che nel 2024 hanno aggiunto il loro riconoscimento. In
questo contesto non può continuare a restare indietro l'Italia.
Abbiamo una storia di impegno nella promozione della pace e nel
riconoscimento del diritto all'autodeterminazione, come dimostrato
dalla Dichiarazione di Venezia del 1980 e il voto favorevole alla
missione della Palestina come Stato osservatore all'ONU nel 2012.
Ora è il momento, secondo noi, di compiere un passo ulteriore,
concreto e coerente con questi precedenti. Perché è importante
quindi il riconoscimento dello Stato di Palestina? Il
riconoscimento dello Stato non è solo un atto formale, è uno
strumento fondamentale per garantire quelle condizioni di parità
nei negoziati tra Israele e Palestina. Solo così sarà possibile
affrontare le cause profonde del conflitto e promuovere una pace
giusta e duratura.
Riconoscere lo Stato di Palestina significa dare un segnale
forte in favore del rispetto del diritto internazionale, delle
risoluzioni dell'ONU e delle legittime aspirazioni del popolo
palestinese, ma significa anche riaffermare il nostro impegno per
tutti i diritti umani e per una mediazione attiva da parte della
comunità internazionale. Come Consiglio regionale, non abbiamo
naturalmente competenze dirette in politica estera, ma possiamo e
dobbiamo esercitare in qualche modo la nostra azione politica
affinché il Governo nazionale assuma una chiara e coraggiosa
posizione. La nostra voce, insieme a quella delle Regioni e delle
altre comunità locali - questa stessa mozione è stata votata non
molto tempo fa in Comune ad Aosta, ad esempio -, può contribuire a
costruire quel consenso necessario per spingere l'Italia e l'Europa
verso una politica estera più giusta e coerente.
Quello che chiediamo nella mozione è un impegno al Governo
regionale ad attivarsi, anche attraverso i propri Parlamentari,
perché effettivamente è una discussione che avviene in Parlamento
per chiedere al Governo nazionale di riconoscere a tutti gli
effetti lo Stato di Palestina, ad agire in sede ONU per un
immediato riconoscimento dello Stato di Palestina come membro a
pieno titolo delle Nazioni Unite per permettere alla Palestina e a
Israele di negoziare direttamente in condizioni di pari
autorevolezza, legittimità e piena sovranità, a impegnare tutti gli
strumenti politici, diplomatici e di diritto internazionale per
cercare di fermare il conflitto.
Sostenere questa mozione vuol dire prendere una posizione
chiara, a nostro modo di vedere, verso quel percorso di pace e
giustizia che noi riteniamo indispensabile. Accanto alla nostra
mozione è stata presentata una risoluzione da parte del gruppo di
Rassemblement, quindi intervengo già rispetto a questo tema senza
dover intervenire in un secondo momento evidenziando che per noi
quella risoluzione invece non contiene quegli elementi essenziali
che sono invece riportati da noi, perché non c'è menzione della
sproporzione della reazione di Israele. Questo è quello che
rileviamo all'interno di questa iniziativa: si critica giustamente
il terrorismo di Hamas, ma una critica a Netanyahu non la
ritroviamo. È, secondo noi, un modo per uscire da una
impasse
e non prendere una posizione più chiara in questo
senso. Questa è la nostra posizione.
Poi certo avremmo potuto usare parole come genocidio o altre
parole all'interno di questa mozione, ma sempre nella logica di
avere la possibilità di portare questa votazione all'unanimità
abbiamo cercato di fare già una mediazione rispetto alle critiche
che potevano nascere, che conosciamo, all'interno delle posizioni
dell'Aula, quindi volutamente alcuni passaggi abbiamo deciso di non
metterli proprio perché conoscevamo bene la diversità rispetto a
questo tema e come è avvenuto, perché ci siamo espresse, ad
esempio, se non ricordo male, all'unanimità rispetto alla questione
Ucraina, pensavamo che con una mozione di questo tipo si potesse
trovare un'unanimità, che evidentemente non c'è, perché già solo la
posizione e la risoluzione di Rassemblement ci dice che in qualche
modo c'è una posizione diversa rispetto alla nostra, però lascerò
poi presentare ai colleghi del gruppo per comprendere che cosa non
ritenevano corretto nella nostra mozione, tanto da dover presentare
una risoluzione.
Presidente
- La discussione generale è aperta. Come
detto, è stata depositata una risoluzione su questa mozione. Chi
vuole intervenire in discussione generale? Ha chiesto la parola il
consigliere Aggravi.
Aggravi (RV)
- Per fare efficienza sul dibattito visto
che siamo soltanto al punto 4.04. Gestirò il mio intervento
rappresentando e presentando anche gli elementi costitutivi della
risoluzione che abbiamo presentato e che ha anticipato la collega
Guichardaz.
Io ringrazio le colleghe per aver presentato questa mozione.
Faccio subito un appunto visto quello che ha poc'anzi detto la
collega. Lei ha detto che nella nostra mozione non c'è una condanna
o comunque una critica nei confronti dell'azione del Governo
Netanyahu. Le farei notare che o avete cambiato la mozione oppure
nella vostra mozione non si fa menzione di due momenti, né i fatti
del 7 ottobre, né quello che è successo dopo. Al contrario nella
nostra si parla dei terribili fatti del 7 ottobre e si parla anche
del perdurare dell'azione militare condotta dal Governo israeliano,
che si sta altrettanto manifestando con violenza nei confronti
delle popolazioni dei territori palestinesi, tra cui molti bambini
e anziani.
Abbiamo cercato di presentare una risoluzione di equilibrio
rispetto a due temi. Cerco di andare per punti così rendo conto
anche alla critica, che accettiamo, della collega Guichardaz e
spero di rappresentare un po' meglio il perché abbiamo scelto di
presentare una risoluzione e non degli emendamenti alla mozione,
perché era un po' più complicato... diciamo che è molto più facile
emendare l'impegnativa che le premesse, a volte abbiamo preferito
mettere in ordine le cose.
Inizio dal primo punto, ovvero dal termine "Stato", che non è
banale. Sostanzialmente ci sono due grandi teorie: una è quella che
dice che lo Stato è l'insieme di territorio, popolo e autorità di
governo, che deve essere necessariamente esclusiva e lo diceva un
certo Jellinek; poi vi è la teoria, molto più semplice, che
rappresenta la situazione che perdura ormai da tempo immemorabile,
che è quella di Carl Schmitt, che dice che sovrano è chi decide
sullo stato di eccezione.
Oggi dal lato dello Stato di Palestina io posso capire benissimo
le valutazioni politiche fatte da altri, però oggettivamente, se
uno deve votare una cosa, deve esserne convinto o, meglio, deve
rappresentare una situazione. Oggi lo Stato di Palestina non ha di
fatto un'autorità che guida in maniera univoca ed esclusiva quello
Stato. La stessa situazione di confusione che spesso c'è stata tra
quello che è l'OLP e l'Autorità Nazionale Palestinese lo dimostra.
Voi citate nelle premesse gli accordi di Oslo. Capisco che vi
fermate agli accordi di Oslo perché negli accordi di Oslo, che non
sono stati un gran successo, ci sono state due grandi situazioni,
ovvero quella del riconoscimento del ruolo dell'OLP nei confronti
della trattativa con lo Stato di Israele e quindi indirettamente o
direttamente un riconoscimento da parte della parte palestinese
dello Stato di Israele e la nascita dell'Autorità Nazionale
Palestinese, che, tra l'altro, ricordo, ha il suo organo
legislativo e rappresentativo fermo dal 2006, quando di fatto il
suo Consiglio a maggioranza era guidato da Hamas e non da Fatah.
Questo è un altro grosso problema.
La questione è tutta politica, che è stata gestita a livello di
ONU per quello che riguarda l'inserimento, e voi lo riconoscete
correttamente, di Stato non membro, osservatore permanente. Molto
interessante è la posizione dell'Unione europea, dove la politica è
ancora più fine perché - e lo riconoscete proprio nel passaggio di
premessa che utilizzerò per commentare il resto - il Parlamento
europeo ha riconosciuto in linea di principio lo Stato di
Palestina. Se si va a vedere la risoluzione europea, si parla
giustamente della sempre considerata soluzione dei due Stati, che è
un problema di base, che è quello del territorio, perché il grosso
problema è sui confini del territorio di cui si riconosce lo Stato
di Israele o lo Stato di Palestina, perché da una parte o
dall'altra sicuramente lo Stato di Israele ha molti più mezzi della
parte palestinese, che ho delle difficoltà a considerare Stato,
perché nella provincia di Gaza non comanda l'Autorità Nazionale
Palestinese, comanda Hamas, e lo abbiamo visto direttamente. È vero
che Israele considera Gaza il suo giardino, perché, tra l'altro,
Gaza è gestita dallo Shin Bet, non dal Mossad, non
dall'
intelligence
, ma dalla sua polizia. Questa è una cosa
che molti non considerano. C'è quindi un grosso problema dal punto
di vista territoriale e questo mette in crisi il termine "Stato",
soprattutto per quello che riguarda il riconoscimento dello Stato
di Palestina. Io ho quindi delle difficoltà a trovare due soggetti
che possano sedersi al tavolo e parlare perché, come hanno
dimostrato gli accordi di Oslo, l'OLP non era il rappresentante
unico, di fatto, dello Stato palestinese, perché la presenza di
queste due anime di Fatah e di Hamas è sempre più presente e più
dichiarata. Rispetto a quando abbiamo scritto questa risoluzione e
anche la vostra mozione, la situazione si è complicata
ulteriormente, perché - piaccia o no - la caduta del regime di
Assad sta molto probabilmente sfavorendo Hamas. Sappiamo benissimo
che il ruolo di Israele nei confronti di questa caduta non è
secondario, ma non voglio ulteriormente complicarci.
Nella risoluzione del Parlamento europeo, tra l'altro, c'è un
passaggio interessante perché si parla giustamente dello Stato di
Palestina, si ricorda l'impegno dell'OLP a riconoscere lo Stato di
Israele nel 1993, ma nello stesso momento poi si fa riferimento
all'Autorità Nazionale Palestinese, ma soprattutto si esortano le
fazioni palestinesi, tra cui Hamas, che, fino a prova contraria è
un'organizzazione terroristica, ad accettare gli impegni assunti
dall'OLP e a porre fine alle divisioni interne. Come può Hamas
accettare le posizioni dell'OLP se l'OLP non rappresenta le
posizioni di Hamas? E qui abbiamo un'ulteriore problematica. La
soluzione a due Stati oggi ha un problema di base rispetto alla
controparte palestinese, che non ha, ripeto, un ente autonomo di
Governo esclusivo. Potrei aggiungerci anche democratico, ma
sappiamo che gli Stati e l'esclusività dell'autorità di Governo non
necessariamente devono essere democratici, perché, ripeto, sovrano
è chi può decidere sullo stato di eccezione.
I futuri colloqui tra le due parti sono quindi ulteriormente
complicati perché, se il Governo Netanyahu può essere criticato -
e, per certi versi, giustamente va criticato -, lì comunque c'è uno
Stato di diritto; dall'altra parte con chi si parla? Si rischia di
prendere accordi con una rappresentanza che non rappresenta tutta
la realtà palestinese. Tra l'altro, lo Stato di Palestina è diviso
sostanzialmente in due con questa dicotomia di Hamas e di Fatah o
di quello che ne rimane.
È anche abbastanza controversa la risoluzione dell'ONU, dove
giustamente si riafferma un principio sacrosanto - e vorrei
specificare: noi lo abbiamo anche messo nero su bianco nelle
premesse -: il giusto principio di autodeterminazione dei due
popoli, sia quello palestinese sia quello israeliano, e noi lo
abbiamo voluto citare citando giustamente gli articoli 1-55-76
della Carta delle Nazioni Unite, cosa che non riscontro nella
vostra mozione.
Per quello che riguarda l'impegnativa, ci troviamo in difficoltà
a poter votare la vostra mozione seppur riconosciamo la posizione
politica che questa mozione rappresenta, di riconoscere a tutti gli
effetti lo Stato di Palestina. Perché come posso io riconoscere
oggi un qualcosa che ha una problematica nelle 3 gambe di
definizione di Stato? Perché io riconoscerei vagamente un
territorio... lo stesso problema relativamente al territorio di
Israele e su questo le dico che noi abbiamo voluto anche citare
giustamente il piano di disimpegno unilaterale israeliano del 2005,
che voi non citate nella mozione che dovrebbe fare ordine
nell'ambito dei territori di cui stiamo parlando, perché sennò
parliamo di auspici, se vogliamo parlare di auspici, facciamolo
pure ma diciamolo... dall'altro lato di agire in sede ONU per un
immediato riconoscimento dello Stato di Palestina come membro a
pieno titolo delle Nazioni Unite per permettere alla Palestina e
Israele di negoziare direttamente in condizioni di pari
autorevolezza, legittimità e piena sovranità.
Detto fra noi, se lo Stato di Palestina fosse effettivamente uno
Stato e avesse un'univoca, unica ed esclusiva autorità di governo,
al di là dell'appartenenza o di membro in sede ONU, avrebbe tutte
le carte per discutere con Israele, sulla base, tra l'altro, di
quelli che possono essere dei luoghi terzi, come tutta la storia
degli accordi che sono stati fatti, perché l'ONU ha inciso con
degli auspici ma sono sempre le grandi potenze internazionali, più
o meno grandi, che hanno cercato di creare delle conferenze di
pace. L'ONU ha fatto davvero poco se non presentare
risoluzioni.
Il terzo, per carità, lo condividiamo, lo abbiamo anche
inserito: quello di impegnare tutti gli strumenti politici,
diplomatici, di diritto internazionale per cercare di fermare il
conflitto.
Nella nostra risoluzione, oltre a rappresentare, come ho detto,
alcuni punti, abbiamo anche voluto giustamente citare e mettere
nero su bianco quello che è oggi il conflitto che si crea
all'interno dello stesso popolo palestinese, tra Hamas, radicale,
la componente più moderata, Fatah, che complicano ulteriormente la
soluzione di pace prima di tutto palestinese, perché prima di tutto
è il popolo palestinese che ha la necessità di avere pace perché
non c'è.
Dall'altro lato, dobbiamo anche dircelo, c'è un problema
riguardo all'Autorità Nazionale Palestinese perché, oggi come oggi,
ha delle problematiche di essere rappresentante di un'autorità
sovrana operante nei territori palestinesi, quindi la situazione è
davvero complicata e complessa. Per questo nella nostra risoluzione
proponiamo al Consiglio Valle, esprimendo piena solidarietà a tutti
coloro che a vario titolo sono coinvolti e interessati da un
conflitto che sembra non avere soluzione, né pace, in particolare i
più deboli come i bambini, malati, anziani, e impegneremmo il
Governo regionale ad attivarsi, anche attraverso i Parlamentari
valdostani, per chiedere al Governo nazionale di incoraggiare e
sostenere ogni azione utile a garantire il cessate il fuoco
umanitario nelle aree oggi interessate dagli scontri, l'immediata
liberazione degli ostaggi, di cui non bisogna dimenticarsi, la
sicurezza dei due popoli e l'operatività degli aiuti umanitari per
la popolazione civile a Gaza, in linea con i principi definiti
dalla risoluzione ONU 27-28 - abbiamo citato i principi non sapendo
quando sarebbe stata discussa... però oggi Gaza ha un problema
umanitario al di là di tutto -, a promuovere un'azione ampia,
condivisa e coordinata a livello internazionale col coinvolgimento
dell'Unione europea e delle Nazioni Unite per l'organizzazione di
una vera conferenza di pace, che non si fa con le risoluzioni, si
fa con gli incontri e con ovviamente delle garanzie, perché un
altro grosso problema che ha lo Stato palestinese è che è uno Stato
che non batte moneta, quindi non esercita anche il potere economico
e soprattutto quale economia avrebbe? C'è quindi la necessità
eventualmente di sostenere la costruzione di uno Stato palestinese.
Inoltre a favorire lo sviluppo di un'autorità nazionale palestinese
moderata affinché possa poter esercitare sovranità sul proprio
territorio emancipandosi da ogni influenza o limitazione nell'agire
dettata dal ricatto di organizzazione terroristiche, come Hamas,
che va necessariamente disarmata e messa in condizione di non
perpetrare azioni di stampo terroristico come quella del 7 ottobre.
Sicuramente Netanyahu non è una persona simpaticissima, ma va detto
che, se a ogni volta che si fa un passo avanti, c'è qualcuno che te
ne fa fare due indietro da una parte e dall'altra, non si arriverà
mai alla soluzione ed è probabilmente quello che certe
organizzazioni, come Hamas, vogliono.
Vedremo che cosa succederà nel prosieguo, ma, al di là delle
problematiche che riguardano gli alti confini di Israele,
sicuramente non è detto che anche il depotenziamento di Hamas, che
comunque aveva un suo luogo di rifugio nei territori siriani o nel
confuso Libano, va detto che comunque fatti come quello del 7
ottobre sicuramente non avvicinano le parti.
Detto questo, io penso che, per quanto siano estremamente
complessi il tema e la problematica, sia chiaro il perché noi
abbiamo preferito mettere in ordine i pezzi e presentare una
risoluzione, che ovviamente sosterremo e - non ce ne vogliano le
colleghe - sulla loro noi ci asterremo.
Presidente
- La parola al consigliere Baccega.
Baccega (FI)
- La collega che ha presentato la mozione ha
evidenziato e sottolineato che la stessa - o comunque una cosa
simile - è stata votata dal Comune di Aosta, quel Comune che è
sprofondato al diciassettesimo posto nella graduatoria delle città
italiane perdendo tanti punti di classifica, un Comune certamente
di forte conduzione sinistrorsa. Questo non rafforza certamente il
giudizio sulla mozione che è stata presentata e che stiamo
discutendo, ma credo che qui Destra e Sinistra possano fare un
passo indietro e debba in qualche modo prevalere il buon senso.
Tra i tanti passaggi della mozione - in parte li ha percorsi
molto bene il collega Aggravi - c'è da dire che vengono
richiamati... la risoluzione ONU del 10 aprile, che riguarda
l'ammissione dei membri alle Nazioni Unite, stabilisce che lo Stato
di Palestina è qualificato per l'adesione alle Nazioni Unite,
benissimo, questo era previsto. Abbiamo anche sostenuto con il
Ministro degli esteri - lo citate tra le altre cose nella vostra
mozione - e vicepremier Antonio Tajani che vanno riconosciuti le
aspirazioni di avere uno Stato da parte della popolazione
palestinese e quindi questo è un altro passo importante.
C'è però comunque il rammarico di una... che poteva essere
un'operazione verità riguardo alla situazione che sta vivendo Gaza.
Io credo che ormai da mesi e mesi qualsiasi telegiornale, qualsiasi
trasmissione di approfondimento sul tema non fa che farci vedere
delle immagini veramente drammatiche.
Non è citato il ruolo di Hamas, questa organizzazione
paramilitare che dal 2007 controlla la Striscia di Gaza ed è
responsabile degli attacchi contro Israele iniziati proprio con
l'azione terroristica del 7 ottobre, come sottolineava il collega,
organizzazione peraltro che ha come obiettivo nel suo statuto la
liberazione della Palestina da Israele, questo dopo il conflitto
con Fatah. Questa ovviamente fa parte di quella che noi chiamiamo
l'operazione verità. Non si parla del conflitto generato dopo il 7
ottobre, non si sottolinea l'aggressione assassina di Hamas e la
reazione pesantissima di Israele, perché anche qui abbiamo avuto
delle cose da dire, la reazione c'è stata pesantissima, forse
andava misurata, ma bisogna in qualche modo sottolinearlo perché
questo conflitto ha infuocato il Medio Oriente, che forse adesso
sta guardando a percorsi meno difficili e a un cessate il fuoco che
potrebbe in qualche modo avvenire - sentendo le riflessioni che
vengono fatte sui
media
nazionali e internazionali rispetto
a un cessate il fuoco - a breve.
Noi condividiamo il punto 3 dell'impegno, insieme anche al punto
1 e sottolineiamo, come abbiamo sempre detto, e come ha sempre
detto il nostro ministro degli esteri Tajani, due popoli, due
Stati, due territori e quindi questo è il tema che noi
sottolineiamo in modo significativo.
Proprio sulla base di questo punto 2 della mozione che non
condividiamo, noi crediamo che si possa tranquillamente fare una
più attenta valutazione sulla risoluzione che il collega Aggravi ha
presentato. Sulla mozione ci asteniamo e valuteremo con un
confronto con il gruppo la risoluzione che ancora non abbiamo come
testo, ma abbiamo capito che ci sono quelle indicazioni che anche
per noi sono state oggetto di una valutazione non pienamente
condivisibile della mozione che è stata presentata.
Presidente
- La parola al consigliere Di Marco.
Di Marco (PA)
- Il conflitto israelo-palestinese, che si
protrae di fatto da molti anni, ha radici e motivazioni molto
complesse, tra cui senza dubbio questioni religiose e politiche, ma
soprattutto territoriali, che sono emerse in seguito alla
proclamazione dello Stato di Israele avvenuto il 14 maggio del
1948, tre anni dopo la fine della Seconda guerra mondiale.
Nella risoluzione approvata dall'Assemblea generale delle
Nazioni Unite nel novembre del 1947 l'area fino a quel momento
identificata come Palestina avrebbe dovuto essere ripartita in due
Stati: uno ebraico e uno arabo, con confini esattamente definiti e
pari dignità. Come sappiamo, le cose sono andate in maniera
differente. Il popolo israeliano ha effettivamente visto
riconosciuto il proprio diritto a una propria Nazione libera e
indipendente, mentre lo stesso non è avvenuto per il popolo
palestinese, che è stato costretto a vivere sostanzialmente sotto
occupazione, soggetto a innumerevoli restrizioni della libertà e a
sistematiche violazioni dei diritti umani. In questa situazione
esplosiva, evidentemente irrisolta, rivendicazioni giuste o
sbagliate del popolo israeliano sono andate a contrapporsi a quelle
altrettante giuste o sbagliate del popolo palestinese in modo
assoluto e violento, generando non uno ma tutta una serie di
episodi di guerra, che da allora e fino ad oggi hanno insanguinato
quella parte del mondo.
Se la storia ci insegna qualcosa, è che ogni forma di
ragionevolezza si infrange sempre contro l'istinto di sopravvivenza
di un popolo ed è esattamente quello che è accaduto e accade oggi
tra Israeliani e Palestinesi. I primi determinati a difendersi
dagli attacchi che sono stati da sempre portati ai loro danni da
tutti i Paesi confinanti, certamente contrari al loro insediamento
in quel territorio a forte matrice musulmana. I secondi determinati
a difendere il loro diritto all'esistenza e all'identità nonostante
l'invasività dell'aggressivo confinante e le decisioni occidentali
non proprio illuminate. Entrambi i popoli rivendicano come spazio
vitale il medesimo territorio, gli Israeliani perché loro luogo
storico di nascita, i Palestinesi perché lo detenevano interamente
e ne sono stati in buona parte cacciati in seguito alla creazione
di Israele.
Per quanto riguarda il presente, come Pour Autonomie, non
possiamo che condannare i terribili fatti di cui si è resa
responsabile l'organizzazione terroristica Hamas nel 2023, che
hanno portato alla morte di almeno 1200 civili, il ferimento di più
di 3000 e il rapimento di circa 240 persone. Al contempo non
possiamo che guardare con orrore all'offensiva portata avanti da
Israele nella Striscia di Gaza, che sta causando ingenti vittime
tra i civili anche dei campi profughi, in massima parte donne,
bambini e anziani, la devastazione di edifici ed infrastrutture,
tra cui gli indispensabili ospedali e un'imponente crisi umanitaria
per l'assenza di acqua, di cibo, e il propagarsi di malattie.
Le ragioni e i torti degli uni e degli altri sono a tal punto
radicati che è ben difficile trovare oggi soluzioni che possano
essere condivise e possano riportare la pace, eppure crediamo che
non si possa assistere impotenti al moltiplicarsi delle vittime di
entrambi gli schieramenti. Crediamo che ancora una volta, dopo gli
errori commessi ed ormai non più sanabili, sia essenziale che
proprio dal mondo occidentale giungano delle proposte e delle
posizioni atte a conciliare le ragioni tra loro distanti e
contrastanti dei due contendenti.
Crediamo che il primo passo in questa direzione sia il
riconoscimento da parte dell'Italia di uno Stato palestinese,
democratico e sovrano, come peraltro hanno già fatto il 70% circa
degli Stati membri dell'ONU, nonché l'ONU stessa ammettendolo
nell'Organizzazione anche se con lo status di Stato osservatore
permanente.
Riconoscere il diritto del popolo palestinese a definirsi come
un'entità politica e geografica significa infatti equipararne lo
stato giuridico a quello di tutti gli altri Stati, garantirgli
tutte le tutele sancite dal diritto internazionale e permettergli
di interfacciarsi da pari a pari con lo Stato di Israele, al fine
di trovare un accordo per superare le contrapposizioni passate e
presenti, e consentire una convivenza pacifica e sicura per
entrambe le popolazioni. Il riconoscimento dello Stato palestinese
è, dal nostro punto di vista, un presupposto fondamentale, nonché
una condizione
sine qua non
per poter avviare mediazioni
internazionali realmente efficaci, a patto naturalmente che
l'Autorità palestinese sappia prendere le distanze dalle componenti
terroristiche islamiche, il cui integralismo può solo nuocere alla
sua immagine e alle sue prospettive di rinascita, nonché all'avvio
di sereni rapporti di collaborazione.
Il ruolo delle diplomazie internazionali è, a nostro giudizio,
essenziale per riportare la pace in questa terra tormentata. Per
raggiungere questo obiettivo da tutti auspicato, riteniamo che si
debba passare certamente attraverso il riconoscimento di uno Stato
palestinese, ma anche attraverso la ferma denuncia e condanna di
crimini commessi da Hamas come da Israele, e l'impegno degli Stati
terzi a interrompere l'invio di armamenti a entrambi i contendenti
- questo è fondamentale -, a esercitare le dovute pressioni sulle
due parti in conflitto affinché: si pongano le basi e i presupposti
condivisi per la cessazione delle ostilità e per l'instaurarsi
della pace; si ottenga la liberazione degli ostaggi; e si consenta
la fornitura e la distribuzione degli essenziali aiuti umanitari
rivolti alla popolazione civile ormai allo stremo delle forze.
Come Pour l'Autonomie su questa mozione ci asterremo, ma
accogliamo con favore la risoluzione oggi presentata e gli impegni
che contiene perché si avvicinano più al nostro pensiero. Siamo ben
consapevoli che la nostra, come quella del Comune di Aosta, che nel
Consiglio comunale di ottobre 2024 ha approvato un ordine del
giorno con impegni sovrapponibili, sono due piccole voci in un
contesto internazionale ampio e variegato, ma siamo fermamente
convinti che sia nostro dovere dare un contributo per vedere
finalmente ristabilita una pace che si attende invano da decenni e
per garantire futuro e speranza a popolazioni che hanno conosciuto
solo guerre e devastazioni.
Presidente
- Ha chiesto la parola il consigliere
Sammaritani, ne ha facoltà.
Sammaritani
(LEGA VDA)
- Naturalmente intervengo
anch'io per manifestare e rappresentare il posizionamento del
gruppo Lega e che è in effetti anche l'espressione della posizione
del partito a livello nazionale. Il tema è proprio quello che già è
stato affrontato dagli interventi dei colleghi che mi hanno
preceduto, cioè quello che noi vediamo... la posizione che
condividiamo è sicuramente quella che è poi la stessa della
diplomazia a livello nazionale, italiana, cioè che si vuole la
coesistenza di due Stati, due Stati dove i Palestinesi e gli
Israeliani finalmente possano vedere un loro futuro di pace anziché
di continuo conflitto.
Il problema di questa mozione è proprio il fatto temporale
cronologico, lo ha ribadito anche in sede di presentazione la
collega Guichardaz, perché chiedono un immediato riconoscimento
dello Stato di Palestina e, come già è stato anticipato in
particolare dal collega Aggravi, non è esattamente il momento
evidentemente per quanto ci riguarda. La domanda che dobbiamo porci
è questa, cioè riconoscere adesso lo Stato di Palestina sarebbe un
errore estremamente grave. In questo momento a Gaza non comanda
sicuramente Abu Mazen, comanda Hamas, è Hamas che guida le danze, è
Hamas che, con quell'attacco terroristico che sapeva benissimo
avrebbe scatenato la reazione di Israele, ha cagionato tutte le
sofferenze che adesso la popolazione civile di Gaza sta subendo al
di là della eccessività o meno di quella che può essere stata la
reazione. In effetti, d'altronde pensare che un terrorista, chi
agisce da terrorista si preoccupi di quanti e quali morti ci
saranno credo sia un tema abbastanza irrilevante, d'altronde
esercitano attività terroristiche mandando a morire gli stessi loro
adepti, quindi c'è poco da discutere su questo.
Si parla molto spesso di questi mitizzati confini dello Stato di
Palestina, che in realtà non ci sono, già nel 1967 non erano certi
questi confini, quindi questo discorso del territorio è abbastanza
irrilevante in questo momento. Il tema immediato non è quello di
riconoscere lo Stato di Palestina, è quello di sradicare Hamas da
quei territori, facendo sì che riconoscere lo Stato di Palestina
non sia un regalo fatto a Hamas in questo momento, ma piuttosto
cercare di rafforzare Abu Mazen, piuttosto che Hamas. Noi,
riconoscendolo adesso, faremmo esattamente il contrario, aiuteremmo
un gruppo di terroristi ben organizzati e ben determinati a
instaurare nello Stato palestinese un regime totalitario, una sorta
di teocrazia sostenuta dall'Iran, che davvero non vede il nostro
favore, evidentemente.
Vogliamo assolutamente evitare che anche in questa linea
politica di questa visione... fra le righe anche di questa mozione,
come tante azioni e come quelle che abbiamo anche già discusso in
questa mattinata, che veda sempre nell'Occidente l'origine di tutti
i mali. Dobbiamo un po' liberarci da questi sensi di colpa diffusi
ormai, che davvero vanno permeando una certa narrazione
dell'Occidente. In realtà, noi siamo quelli che consentono anche di
criticare Netanyahu. Non soltanto, naturalmente, la parte opposta.
Noi abbiamo inventato quei principi di libertà di democrazia che in
realtà consentono a tutti, almeno in regimi democratici come i
nostri, di manifestare il proprio pensiero anche in modo
trasversale e criticando sia una parte che l'altra.
Secondo noi, dobbiamo ripartire piuttosto dagli accordi di
Abramo, con gli accordi che furono uno strumento di stabilizzazione
di quell'area geografica e di contenimento dell'Iran. Come abbiamo
già accennato prima, di Iran ce n'è già uno e credo che ci possa
anche bastare, sperando che non duri ancora molto, ma questo ce lo
dirà solo la storia.
L'impegno nostro deve essere quello di continuare a promuovere
la
de-escalation
, aprendo un dialogo con tutti gli attori
coinvolti, inclusi Israele e gli altri Paesi della regione
mediorientale, ma riconoscere adesso la Palestina significherebbe
davvero legittimare il controllo di Hamas sulla popolazione di Gaza
e aumentare l'instabilità di tutto il Medio Oriente,
significherebbe di fatto legittimare la creazione di una teocrazia
e, come abbiamo detto già prima, di Iran ne abbiamo già uno, ci può
anche bastare. Evidentemente daremo voto di astensione, mentre al
contrario riteniamo che la risoluzione presentata da Rassemblement
Valdôtain possa davvero essere condivisa, perché quello è il giusto
approccio che emerge peraltro anche, credo, dall'intervento che
abbiamo appena fatto, cioè quello è il tentativo di perseguire la
strada giusta per far sì che ci sia una de-escalation, far sì che
ci siano tutti i provvedimenti necessari e le trattative
diplomatiche necessarie per fermare sì subito il conflitto ed è
l'unica parte - il punto 3 di questa mozione - che ci sentiamo di
poter dire che condividiamo, ma d'altra parte non certo di creare
uno Stato di Palestina a guida Hamas.
Presidente
- Ha chiesto la parola la consigliera Minelli,
ne ha facoltà.
Minelli (PCP)
- Ho ascoltato con interesse tutto quello
che è stato detto perché si tratta di un tema estremamente
complesso e su questo credo che siamo tutti d'accordo. Chiaramente
anche l'azione che possiamo fare noi in un senso o nell'altro è
un'azione estremamente limitata, lo sappiamo, ne siamo consapevoli,
ma sappiamo anche che questo è un tema, un argomento che comunque
ci tocca, ci tocca più o meno da vicino. Gli equilibri che ci sono
in Medio Oriente non sono così distanti anche da quella che poi è
la realtà nostra, la realtà politica a livello più generale e poi
c'è - lo abbiamo riconosciuto credo tutti - un gravissimo problema
umanitario, su questo penso che non ci siano contrapposizioni,
tutti lo riconoscono, tutti ogni giorno siamo sottoposti a questo
bombardamento di notizie, di immagini e non possiamo non pensare a
chi sta vivendo drammaticamente nel popolo palestinese e nel popolo
israeliano la situazione che si è creata.
Sulla mozione che abbiamo presentato sono state fatte delle
osservazioni, delle critiche assolutamente legittime. Noi però
abbiamo presentato una mozione, se l'avete letta e mi pare che lo
abbiate fatto tutti, dove non si entra nella situazione tanto
dell'azione terroristica di Hamas del 7 ottobre del 2023, che, a
scanso di equivoci - lo dico con grande determinazione e con grande
forza -, condanniamo in ogni modo. Non siamo entrati nella
questione legata alla reazione di Israele, che va avanti da molto
tempo. Non abbiamo citato numeri, sappiamo che i morti sono
tantissimi, il collega Aggravi mi sembra che abbia parlato di 1200
morti per Israele e di molti morti a Gaza. Io, dai dati che avevo
visto, erano 1500 i morti in Israele, che sono obiettivamente
tanti, è un attacco terroristico molto pesante, non c'è nulla da
dire. Poi leggo anche di cifre che parlano di 40.000 morti a Gaza
di cui 13.000 bambini. Su questa cosa dei bambini, sia quelli
uccisi il 7 ottobre nelle loro case dove dovevano essere tranquilli
e sicuri, sia quelli che quotidianamente stanno morendo sotto le
bombe e con gli attacchi che ci sono a Gaza, io penso che dovremmo
fermarci tutti quanti un momento. Poi ci sono i feriti, ci sono le
persone mutilate e che porteranno le conseguenze di quest'azione
tutta la vita e probabilmente le conseguenze non si fermeranno a
loro, ma ci saranno strascichi anche in chi verrà dopo di loro,
perché sono ferite che non si rimarginano.
Sulla questione però della richiesta che noi facevamo in questa
mozione, cioè di attivarsi per chiedere di riconoscere a tutti gli
effetti lo Stato di Palestina, vorrei spendere ancora due parole.
Il collega Aggravi nella sua risoluzione dice nel penultimo comma
delle premesse, e poi lo ha spiegato: "tenuto conto che ad oggi la
prospettata soluzione dei due popoli e dei due Stati non si potrà
mai concretamente realizzare sino a quando l'Autorità Nazionale
Palestinese non si evolverà realmente in un'autorità sovrana
operante nei territori palestinesi, capace di emanciparsi da ogni
forma di organizzazione terroristica". Ora, perché insistiamo sulla
questione, invece, di favorire in ogni modo la questione dei due
Stati? Perché siamo perfettamente coscienti di alcuni aspetti
precisi: il primo è che Israele... e, quando parlo di Israele, non
mi riferisco a tutta Israele, ma mi riferisco al Governo, al
premier Netanyahu, al Ministro della Difesa, a chi ricopre degli
incarichi di responsabilità perché, se parliamo di popolo
israeliano, penso che le cose potrebbero essere molto più
variegate... rimanendo sui vertici, Netanyahu ha affermato di
essere contrario alla soluzione di uno Stato palestinese e ha detto
anche recentemente: "Israele accetterà solo un accordo che
porterebbe lo Stato ebraico ad avere il controllo della sicurezza
sull'intera Striscia di Gaza". Il Ministro delle finanze, poco
tempo fa, ha dichiarato che il popolo palestinese è un'invenzione
che ha meno di 100 anni e si è posto una domanda retorica dicendo:
"Hanno una storia e una cultura?", "No, i Palestinesi non esistono,
esistono solo gli Arabi". Da parte sua Hamas non lo vuole uno Stato
palestinese, una soluzione di due Stati con confini definiti. Che
cosa dice Hamas? Vuole la Palestina - lo sappiamo - dal mare al
fiume, dal nord al sud. Le posizioni sono quindi radicali in
entrambi i casi, ma la comunità internazionale... e, quando parlo
di comunità internazionale, parlo di persone che conoscono -
diplomatici - molto meglio di noi, di me di sicuro, la situazione,
che non è una situazione che dura, e lo sappiamo tutti, dal 7
ottobre del 2023: stiamo parlando di una situazione che dura dalla
nascita dello Stato di Israele nel 1948 e prima ancora... io credo
che, se non passa questo principio del riconoscimento da parte
della comunità internazionale all'unanimità, dal mio punto di
vista, cosa molto difficile... ma almeno arrivare al più possibile
a riconoscere questa possibilità come l'unico obiettivo. Tre giorni
fa il presidente Mattarella ha detto chiaramente che - e cito le
sue parole - "per la Repubblica italiana l'autentica prospettiva di
futuro risiede nella soluzione a due Stati ed è un obiettivo privo
di alternative".
Ora, nel suo intervento il collega Aggravi ha fatto riferimento
alla questione della presenza, ed è così, di Hamas e della
componente terroristica dicendo: "Non si può fare nulla se questa
non viene in qualche modo eliminata". Io credo però che questo
ragionamento si potrebbe in qualche modo ribaltare, se uno Stato
non viene riconosciuto ufficialmente con i suoi confini... uno
Stato per essere tale deve avere un territorio che deve essere
delimitato, deve essere in qualche maniera codificato. Io credo
che, se non si arriva a questo, dal mio punto di vista, sia
utopistico pensare che quella terza gamba che il collega ha citato,
quella parte terroristica le cui azioni condanniamo
in toto
,
possa in qualche maniera venire meno, possa dissolversi, possa
sparire. Io penso invece che si rischi l'effetto opposto, cioè che
si rischi effettivamente il contrario. Se non si arriva a dare una
legittimazione dell'esistenza di uno Stato palestinese accanto a
uno Stato di Israele, la mia preoccupazione è che buona parte di
quella popolazione che adesso vive quella situazione terribile - e
parlo soprattutto dei giovani, tra l'altro, è una popolazione più
giovane di quella di tanti altri Paesi -, di quelli che
sopravviveranno perché stanno morendo come mosche... io ho paura
che ci sarà un'adesione massiccia, da parte di chi sopravviverà,
alla parte terroristica della Palestina. La mia preoccupazione è
questa: che si vada nella direzione contraria a quella verso cui
tutti aspiriamo: eliminare il terrorismo all'interno dello Stato
palestinese.
Io credo quindi che gli impegni che erano stati previsti dalla
mozione, cioè di riconoscere a tutti gli effetti lo Stato di
Palestina, di agire in sede ONU per il riconoscimento dello Stato
come membro a pieno titolo delle Nazioni Unite, perché solo così i
due Stati possono essere posti sullo stesso piano,
sur un pied
d'égalité
, per poter discutere perché altrimenti avremo sempre
uno squilibrio fortissimo. Se poi qualcuno si metterà anche a fare
i conteggi delle vittime, ma rendiamoci conto, io non voglio
parlare di... non voglio utilizzare il termine "genocidio", voglio
soltanto che ci rendiamo conto che la situazione è talmente
drammatica, che, a mio avviso, se non si supera quello scoglio del
riconoscere i due Stati e di metterli in modo da potersi
confrontare, non si arriverà a delle soluzioni.
Il terzo impegno era quello di impiegare tutti gli strumenti
politici, diplomatici, del diritto internazionale per cercare di
fermare il conflitto. Credo che questa forse era l'unica cosa su
cui non c'erano, mi sembra, divisioni o comunque opinioni
diversificate.
Noi ovviamente porteremo al voto la mozione, mentre sulla
risoluzione dei colleghi di Rassemblement, di cui comprendiamo la
ratio
... però questo principio, che ho appena illustrato,
non viene contemplato, quindi, a nostro avviso, ci sono degli
impegni di principio che si possono anche condividere in linea di
massima, ma poi manca una concretizzazione senza la quale io credo
che non riusciremo a trovare una soluzione.
Presidente
- Ha chiesto la parola il consigliere
Padovani, ne ha facoltà.
Padovani (FP-PD)
- Farò anch'io un intervento diviso a
metà, nella prima parte parlerò della mozione, nella seconda parte
della risoluzione.
Quello che sta accadendo a Gaza è un affronto alla dignità umana
e ai valori di giustizia e solidarietà su cui si basa la nostra
stessa idea di umanità. La situazione è drammatica, una popolazione
di oltre due milioni di persone è sottoposta a bombardamenti
incessanti, privazioni e un isolamento che impedisce ai Palestinesi
ogni forma di libertà e di speranza. Le cifre parlano chiaro: più
di 40.000 persone sono rimaste uccise e i feriti ormai non si
contano più. Moltissime famiglie hanno perso ogni cosa: dalle loro
case ai loro cari e gran parte della Striscia di Gaza è ridotta in
rovina. L'assedio impedisce l'ingresso di beni essenziali come
acqua, cibo, carburante e medicine e ha lasciato un'intera
popolazione abbandonata senza nemmeno il diritto alla
sopravvivenza. Come se non bastasse, il Parlamento israeliano ha
approvato una legge che vieta all'Agenzia delle Nazioni Unite per i
rifugiati palestinesi nel vicino Oriente, l'UNRWA, di operare in
Israele, un attacco diretto ai diritti dei Palestinesi e delle
Palestinesi, una legge chiaramente pensata per rendere impossibile
l'operato dell'UNRWA nel territorio palestinese occupato,
costringendo l'agenzia alla chiusura della sua sede a Gerusalemme
est e negando i visti al suo personale, ciò equivale a
criminalizzare l'aiuto umanitario. Tutto questo sta causando una
crisi umanitaria terribile che non può essere ignorata o
giustificata. Non si tratta solo di una risposta a un atto, quello
del 7 ottobre, che qui credo nessuno giustifichi e tutti anzi
condanniamo con grandissima forza. Non si tratta soltanto della
legittima difesa del popolo israeliano nei confronti di questo
attacco. Si tratta di un vero e proprio genocidio nei confronti del
popolo palestinese, genocidio che non è assolutamente
giustificabile in nessun modo e per nessun motivo. Parlare di pace
però è doveroso e necessario, ma non possiamo parlare di pace senza
parlare di giustizia e non ci sarà giustizia senza il
riconoscimento pieno e definitivo dello Stato di Palestina. Il
riconoscimento dello Stato di Palestina è una necessità per
costruire una pace duratura. Non possiamo più accettare soluzioni
che mantengano i Palestinesi in uno stato di occupazione e li
privano dei loro diritti fondamentali e che permettono la continua
espansione di insediamenti illegali. Ogni giorno che passa senza
uno Stato palestinese è un giorno in cui aumenta la sofferenza, si
acuiscono le disuguaglianze e si allontana la speranza di una pace
reale. Infine, vorrei ricordare che il riconoscimento dello Stato
di Palestina non significa in alcun modo ignorare i diritti e la
sicurezza di Israele, al contrario è una via per garantire che
entrambi i popoli possano convivere in pace e prosperità, ognuno
all'interno dei propri confini. La storia ci insegna che il
riconoscimento reciproco è il primo passo verso una coesistenza
pacifica. Dobbiamo esigere che la comunità internazionale
intervenga con forza, che si chieda immediatamente un cessate il
fuoco, l'ingresso degli aiuti umanitari e soprattutto che si mette
in atto un percorso chiaro e concreto per il riconoscimento dello
Stato di Palestina, come dobbiamo esigere che i 124 Paesi della
Corte penale internazionale che hanno aderito allo Statuto di Roma
eseguano il mandato di arresto internazionale spiccato nei
confronti di Netanyahu e Gallant, come dovremmo esigerlo nei
confronti del Capo di Hamas, che però è stato dichiarato morto da
Israele. È tempo di porre fine all'ingiustizia e di lavorare per
una pace giusta che dia a Israeliani e Palestinesi la possibilità
di vivere come popoli liberi. È tempo di scegliere l'umanità, di
scegliere la dignità, di scegliere la vita. Questo per quanto
riguarda la mozione.
Io poi ho letto la risoluzione e devo dire che dell'iniziativa
apprezzo il tentativo di mettere in fila alcuni fatti. Mi sembra
però che a questo tentativo manchino delle cose, dove si dice in
particolare che, "così com'è puntualizzato nell'ambito della
Roadmap "for Peace"
, il punto di partenza per una
coesistenza pacifica nello stesso territorio sia proprio la
cessazione della lotta armata e lo smantellamento di tutte le
entità e le figure che lo sostengono e lo promuovono". Mi sembra
che si faccia riferimento al primo
step
della Roadmap, che è
divisa in tre step: manca il ritiro israeliano e il congelamento
dell'espansione delle colonie israeliane che sta nello stesso
step.
"Il perdurare dell'azione militare condotta dal Governo
israeliano si sta altrettanto manifestando con violenza nei
confronti della popolazione dei territori palestinesi, tra cui
molti bambini e anziani", mi si permetta di dire che è un
eufemismo. In quel territorio si sta consumando un genocidio. Ho
appena detto che apprezzo alcune cose e che però ho alcuni dubbi.
Uno dei dubbi è questo, perché, per quanto mi riguarda, lì - e non
solo per quanto riguarda me, ma anche per diverse organizzazioni
internazionali - si sta consumando un genocidio ed è stato anche
spiccato un mandato di arresto per il Capo del Governo israeliano e
dell'ex ministro Gallant. Dove c'è scritto: "la popolazione civile
nella Striscia di Gaza è stretta dalla morsa dell'Esercito
israeliano e dalla violenza delle forze terroristiche, con gli
arrivi degli aiuti sempre più limitati...": ecco qui io però non
vorrei che si facesse della confusione: gli arrivi degli aiuti sono
limitati dagli Israeliani. Qui non c'è scritto, ma è un dubbio che
ho avuto leggendo la risoluzione.
"Considerato inoltre che gli ultimi sviluppi del conflitto hanno
visto un incremento dei bombardamenti a Gaza, con la crescita del
numero delle vittime civili... tuttavia la violenza nell'area
rischia di aumentare con l'intervento dell'Iran e le ripetute
azioni terroristiche promosse da Hezbollah (gruppo terroristico
armato...), la cui
escalation
conseguente potrebbe...".
Questo è un pezzo un po' vecchio, perché nel frattempo è stato, per
fortuna, firmato un cessate il fuoco, anche se questo è... come
dire? un po' traballante. È notizia di qualche giorno fa che sono
state uccise 10 persone al confine con il Libano da forze
israeliane. Il mio dubbio era che l'
escalation
non è stata
portata avanti solo da Hezbollah, della quale sinceramente non ho
nessuna simpatia, ma anche da parte di Israele. Ricordiamo, credo
tutti, il fatto più unico che raro, direi, di uccisioni in
territorio libanese di alcuni esponenti di Hezbollah con ordigni
dei quali ancora io non ho capito bene il meccanismo, ma che hanno
fatto esplodere cercapersone e telefoni, che, devo dire, è un po'
inquietante.
Arrivando verso la fine al "tenuto conto tuttavia" e anche al
punto 3 dell'impegnativa - così riassumo e faccio un po' di
economia di tempo -, siamo un po' in ritardo, perché qua si dice:
"già all'interno dello stesso popolo palestinese si protrae da
tempo un conflitto tra Hamas, la sua componente più radicale, e
Fatah, la sua componente più moderata, scontro che necessiterebbe
prioritariamente di una "soluzione di pace palestinese" e
funzionale, tra l'altro, a favorire il rilancio delle trattative
con la controparte israeliana".
Poi al punto tre dell'impegnativa si dice: "a favorire lo
sviluppo di un'Autorità Nazionale Palestinese moderata...". È già
stato letto e non lo rileggo. Qui siamo un po' in ritardo perché
tra Fatah, Hamas e altre 12 organizzazioni politiche palestinesi si
sono in questi mesi tenuti due incontri che sono durati più giorni:
uno in Cina, a Pechino, e uno in Egitto. Nel primo - leggo un
articolo che riporta alcuni passi del comunicato stampa diffuso
tramite X, anche qui la comunicazione diffusa tramite i
social
non risparmia anche questa parte di mondo -, diffuso
dall'Ufficio stampa di Fatah e dal Capo Ufficio, del quale non farò
il nome perché non voglio sbagliare la pronuncia, che dice
sostanzialmente che le fazioni firmatarie si sono impegnate a
implementare gli accordi di unità nazionale grazie all'aiuto di
Egitto, Algeria, Repubblica Popolare Cinese e Federazione Russa al
fine di creare "uno Stato palestinese indipendente con Gerusalemme
come capitale in conformità alle risoluzioni delle Nazioni Unite e
a garantire il diritto al ritorno alle proprie terre per i
Palestinesi profughi in conformità con la risoluzione 194". Le
parti hanno inoltre concordato in merito - e cito - "al diritto del
popolo palestinese a resistere all'occupazione e a porvi fine,
oltre che sulla formazione di "un Governo temporaneo di
conciliazione nazionale che unifichi tutte le fazioni palestinesi
nell'ottica di raggiungere un'unità palestinese globale nel quadro
dell'organizzazione per la liberazione della Palestina, unico
legittimo rappresentante del popolo palestinese. Tutte le fazioni
hanno inoltre dichiarato di aver accolto con favore il parere della
Corte internazionale di giustizia e confermato l'illegalità della
presenza, dell'occupazione, degli insegnamenti israeliani sul
territorio dello Stato di Palestina - questa era la cosa più ovvia
forse dell'accordo - esse si impegnano a contrastare - cito - le
continue violazioni contro la benedetta Moschea di Al-Aqsa, gli
altri due luoghi sacri di Gerusalemme, tanto islamici quanto
cristiani, oltre a sostenere i prigionieri detenuti nelle carceri
israeliane. Per implementare quanto contenuto nella dichiarazione,
le fazioni hanno deciso di creare un meccanismo collettivo, cito:
"espresso collettivamente il loro apprezzamento per gli sforzi
della Repubblica Popolare Cinese e della sua
leadership
per
raggiungere tale accordo".
Oltre a questo accordo, notizia di due settimane fa è che è
stato raggiunto un altro accordo, questa volta in Egitto, tra Fatah
e Hamas per la gestione della Striscia di Gaza
post
conflitto. Questo accordo prevedrebbe, secondo fonti stampa, la
creazione di un Governo che noi chiameremmo tecnico, cioè di
persone non appartenenti né a Fatah, né a Hamas, che gestiscano le
questioni più politiche del
post
conflitto a Gaza. Io devo
dire che trovo il "tenuto conto, tuttavia..." e la terza
impegnativa quanto meno superate. Io poi penso davvero che una
delle condizioni
sine qua non
per arrivare a una pace che si
chiama pace giusta e duratura sia il riconoscimento dello Stato di
Palestina.
Nella risoluzione voi tra gli impegni non lo mettete, ma devo
dire che però apprezzo e condivido anche le prime due impegnative,
cioè incoraggiare e sostenere ogni azione utile a garantire il
cessate il fuoco e a promuovere un'azione ampia, condivisa e
coordinata a livello internazionale con il coinvolgimento
dell'Unione europea e delle Nazioni Unite per l'organizzazione di
una vera conferenza di pace, che è quello che effettivamente manca,
un vero impegno della comunità internazionale per arrivare a una
pace.
Detto tutto ciò, a livello personale io annuncio che voterò a
favore della mozione e mi asterrò sulla risoluzione per i dubbi che
ho appena espresso.
Presidente
- Ha chiesto la parola il consigliere Jordan,
ne ha facoltà.
Jordan (UV)
- Le conflit israélo-palestinien est l'une
des questions les plus complexes et les plus douloureuses de notre
époque, marqué par des décennies de violence, d'incompréhensions et
de souffrance. Cependant, même au milieu de la dévastation, un
principe émerge qui peut offrir de l'espoir d'un avenir: la
reconnaissance des droits des deux peuples, Israéliens et
Palestiniens, à vivre en paix, en sécurité
(incompréhensible)
souverain.
La paix n'est pas seulement un idéal mais une nécessité.
L'histoire a montré que ni la guerre, ni l'oppression ne peuvent
garantir une solution durable; au contraire, la coexistence fondée
sur le respect mutuel et le dialogue est la seule voie vers un
avenir durable dans la région.
La reconnaissance des deux États : un État israélien et un État
palestinien n'est pas seulement une proposition politique, c'est le
fondement d'une paix juste et stable. Les accords internationaux,
tels que la solution à deux États, soutenue par les Nations Unies,
offrent un cadre réaliste pour mettre fin au conflit en
garantissant le droit à l'autodétermination des deux parties.
Pour le peuple israélien, je crois qu'un État palestinien
souverain serait une garantie de sécurité et mettrait fin à une
situation du conflit qui a miné la stabilité et le bien-être du
Pays ; pour le peuple palestinien, la reconnaissance d'un État
indépendant peut-être synonyme de dignité, de liberté, de justice.
Un État souverain représente le dépassement des injustices
historiques et la possibilité de construire un avenir prospère pour
les générations futures ; toutefois, pour y parvenir il est
essentiel que les deux parties soutenues par la communauté
internationale abandonnent la logique de la force, de l'exclusion
et adoptent celle du compromis et du respect. La paix exige du
courage, surtout dans un contexte où la haine et la suspicion ont
souvent pris le dessus; elle exige que les dirigeants israéliens et
palestiniens ainsi que leurs souteneurs s'engagent sérieusement
dans les négociations directes fondées sur des principes de justice
et d'égalité. La communauté internationale, pour sa part, a le
devoir de soutenir ces efforts par une médiation impartiale, une
assistance économique et des interventions diplomatiques visant à
réduire les tensions. La paix entre Israéliens et Palestiniens ne
sera pas facile à atteindre, mais c'est une cause qui mérite tous
les efforts, il ne s'agit pas seulement du sort des deux peuples
mais de la possibilité de prouver que même dans les conflits plus
profonds on peut trouver une solution lorsque le dialogue, la
compréhension et la volonté de construire avec un avenir commun
prévalent.
Presidente -
Ha chiesto la parola l'assessore
Grosjacques, ne ha facoltà.
Grosjacques (UV) -
Solo qualche considerazione, perché
seguo da tanto tempo questo tema, ancor prima del 7 di ottobre e
devo dire in premessa che tutto quello che ruota intorno al mondo
islamico e alla religione islamica mi inquieta perché non condivido
le posizioni religiose verso il genere femminile e verso tutta una
serie di altri aspetti, però credo sia bene analizzare la
situazione dal punto di vista dei due popoli.
Ci siamo occupati in modo puntuale e importante della situazione
palestinese dopo il 7 di ottobre del 2023, perché abbiamo avuto
questo atto terroristico di Hamas, che è assolutamente da
condannare, perché dobbiamo considerare come premessa che Hamas è
un'organizzazione terroristica che non rappresenta il popolo
palestinese, ma che opprime la Striscia di Gaza dal 2007, tant'è
che dal 2007 non ci sono più state elezioni e la debolezza
dell'Autorità nazionale palestinese, che è confinata nella
Cisgiordania, e io direi più che altro a Ramallah, dove ha il suo
quartier generale, è evidentissima perché in questi 14 mesi non è
mai intervenuta in modo efficace nel tentare di risolvere questa
situazione, però l'occupazione di Israele nei confronti della
Striscia di Gaza e della Cisgiordania ha delle radici piuttosto
lontane, perché non ci dobbiamo dimenticare che nel 1967, con la
guerra dei sei giorni, è iniziata l'occupazione, l'avanzamento di
Israele all'interno dei territori che erano stati riconosciuti nel
1948 al popolo palestinese. Direi che quest'occupazione è
continuata nel tempo, il collega Aggravi ha detto che l'Autorità
palestinese non batte moneta, ma io aggiungo anche che non incassa
nemmeno i proventi delle tasse, che vengono incassati dallo Stato
di Israele e che vengono o, meglio, venivano riversati all'Autorità
nazionale palestinese con una frequenza che oggi non c'è più,
quindi, oltre ad affamare il popolo palestinese, non vengono
nemmeno fornite le legittime risorse finanziarie affinché il popolo
palestinese possa in qualche modo far fronte a questa crisi. Non
voglio poi parlare della chiusura del valico di Rafah, dove gli
aiuti umanitari marciscono, i vaccini non vengono consentiti ai
bambini.
Io credo che Papa Francesco ci abbia fatto fare una riflessione
alcune settimane fa, cioè abbia chiesto a tutti noi di interrogarci
sulla possibilità che quello che sta succedendo in Palestina sia da
definire genocidio. Personalmente credo sia così, perché la
reazione, la rappresaglia è stata assolutamente spropositata: 1.200
persone in un atto terroristico del 7 di ottobre, oltre 45 mila
persone dal 7 di ottobre ad oggi, sono dati del Ministero della
salute palestinese; tra l'altro, la mozione non fa praticamente
cenno alla situazione di guerra tra i due Stati, tra i due
popoli.
Credo che invece la risoluzione abbia come impegnativa quello
che è da fare nell'immediato, cioè intavolare una trattativa di
pace per far sì che termini l'occupazione israeliana sulle terre
per poi successivamente ristabilire, da un punto di vista
amministrativo, un Governo stabile che non potrà avere - e non
concordo con quello che diceva il collega Padovani - per nessuna
ragione la presenza di Hamas in un'ipotesi di Governo sulla
Striscia e sulla Cisgiordania, ma credo che siamo lontani dal
riconoscimento dello Stato palestinese per due semplici ragioni:
primo perché nello Statuto di Hamas è scritto a chiare lettere che
deve essere annientato lo Stato sionista, dall'altro lato Israele
non concederà mai, o almeno fino ad oggi mai si è parlato della
possibilità di unire le due parti dello Stato palestinese o del
soi-disant
Stato palestinese, Cisgiordania e Gaza,
attraverso una Striscia appunto di collegamento, perché l'interesse
è quello di tenerli distanti e di continuare l'occupazione. Io
credo che oggi l'impegno che possiamo prendere - e personalmente
dico dobbiamo prendere - è quello di attivarci per sostenere
un'azione che porti a un tavolo che ragioni su una pace duratura,
non su un cessate il fuoco, perché il cessate il fuoco che è stato
fatto è stato concordato con Hezbollah e un cessate il fuoco che è
stato violato pesantemente negli ultimi giorni. Credo quindi che ci
voglia un armistizio e una pace che ponga le basi per poter in
qualche modo salvare quello che resta della popolazione della
Striscia di Gaza e solo successivamente ragionare su
un'organizzazione politica dello Stato palestinese che oggi è
sicuramente prematura.
Personalmente, ma credo di interpretare anche la volontà del
gruppo dell'Union Valdôtaine, ci asterremo sulla mozione e voteremo
la risoluzione presentata da Rassemblement.
Presidente -
Faccio un breve intervento, se mi
autorizzate a farlo da qui, sarò estremamente breve. Stavo pensando
che una ventina di anni fa, e forse anche di più, ho partecipato,
nell'ambito di attività di studio accademico, a due simulazioni con
una conferenza di pace sul caso palestinese e un'altra su Cipro per
la
querelle
turco-cipriota. Erano due simulazioni che si
sono compiute e ovviamente, come tutte le simulazioni, come è
successo o quasi, ma l'accademia è più facile della realtà. Oggi la
situazione è estremamente drammatica, una guerra che sembra non
finire e non può essere la soluzione l'annientamento del nemico e
la guerra continua. Una prospettiva a questa situazione va data, va
data alle popolazioni, ai Palestinesi innanzitutto e anche agli
Israeliani, ai popoli in questione.
Non posso che finire con un riconoscimento da parte di tutti
allo Stato palestinese, con i due Stati entrambi riconosciuti.
Siamo tutti consapevoli che quella potrà essere la soluzione che
dovrà concludere un percorso, questo o lo si faccia subito, come lo
chiede la mozione di PCP, o lo si faccia in un secondo momento,
alla fine quello sarà inevitabilmente il risultato.
I due documenti, in parte diversi, entrambi con delle buone
ragioni, vanno perlomeno nella stessa direzione. È chiaro che
l'obiettivo finale sia poi quello di dare una prospettiva per
uscire da una guerra continua e da una tragedia che sta uccidendo
migliaia e migliaia di persone, tra cui anche bambini, e il rischio
anche che questa guerra si espanda su altri teatri è comunque
sempre presente.
Pertanto, al di là delle differenze, per quanto mi riguarda,
voterò entrambe, la mozione e la risoluzione, consapevole che
stiamo purtroppo facendo dell'accademia e niente più.
Vi sono altri interventi? Se non ve ne sono, metto in votazione
prima la mozione e successivamente la risoluzione. La votazione è
aperta. La votazione è chiusa.
Presenti: 35
Votanti: 7
Favorevoli: 7
Astenuti: 28 (Aggravi, Baccega, Barmasse, Bertschy, Brunod,
Carrel, Caveri, Chatrian, Di Marco, Distort, Foudraz, Ganis,
Grosjacques, Jordan, Lavevaz, Lavy, Lucianaz, Manfrin,
Marguerettaz, Marquis, Marzi, Perron, Planaz, Restano, Rosaire,
Sammaritani, Sapinet, Testolin)
La mozione non è approvata.
Metto ora in votazione la risoluzione. La votazione è aperta. La
votazione è chiusa.
Presenti: 35
Votanti: 32
Favorevoli: 32
Astenuti: 3 (Guichardaz Erika, Minelli, Padovani)
La risoluzione è approvata.
Sono le ore 17:30, sospendiamo brevemente i lavori del
Consiglio, che riprenderanno tra una decina di minuti. Arieggiamo i
locali.
La seduta è sospesa dalle ore 17:26 alle ore 17.45.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK