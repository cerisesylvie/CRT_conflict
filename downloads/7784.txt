Consiglio Regionale della Valle d'Aosta - Oggetto del Consiglio n. 2184 del 11 luglio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2184 del 11 luglio 1986 - Resoconto
OGGETTO N. 2184/VIII - MOZIONE D'ORDINE SUI LAVORI DELLA
COMMISSIONE AFFARI GENERALI, ALLARGATA AI CAPIGRUPPO, PER
ACCERTAMENTI SULLA GESTIONE DELLA CASA DA GIOCO DI
SAINT-VINCENT.
PRESIDENTE
: Ha chiesto la parola per mozione d'ordine il
Consigliere Aloisi: ne ha facoltà.
ALOISI (M.S.I.):
Signor Presidente, ho chiesto la parola
ai sensi dell'articolo 51 del Regolamento che al punto 2 prescrive
che si può chiedere la parola: "Per proporre un accertamento o una
mozione d'ordine o il richiamo all'osservanza della legge o del
regolamento".
Io mi sento veramente indignato, e penso che come me si sentano
anche gli altri colleghi Consiglieri Capi Gruppo, per il
comportamento scorretto del Consigliere Valerio Beneforti.
Egli si è permesso di convocare la Commissione Affari Generali,
allargata ai Capi Gruppo, per chiedere l'audizione dell'ex
Commissario Eraldo Manganone, quando è da 8 mesi che io chiedo di
poter ascoltare Eraldo Manganone. Il giorno dopo la presentazione
della stessa richiesta e quindi dell'accordo tra tutti i Gruppi
sull'audizione di Eraldo Manganone, stabilita per martedì
pomeriggio alle 16,30, egli si è permesso di anticiparla, senza la
volontà espressa dei Capi Gruppo e senza la volontà del Presidente
del Consiglio, a lunedì alle 15,30.
Con quale autorità si permette di fare questo, quando a me, che
pure avevo chiesto più volte di convocare quella Commissione, è
stato risposto che la Commissione era stata sciolta? Con quale
autorità, quindi, egli si permette di convocare quella Commissione
della quale, appunto perchè è stata sciolta, egli non è più il
Presidente? L'unica cosa che egli deve fare, è convocare la
Commissione per l'approvazione dei verbali, perché è da 6 mesi che
io chiedo di poter prendere visione dei verbali, ma ciò mi viene
negato.
Quindi, io chiedo che venga sconfessato, dalla Presidenza del
Consiglio e dagli altri colleghi Consiglieri Capi Gruppo, questo
comportamento scorretto del Consigliere Beneforti, perché esso
costituisce offesa nei confronti di tutti i Capi Gruppo consiliari.
Grazie.
PRESIDENTE
: Colleghi Consiglieri, ha chiesto di parlare
il Consigliere Torrione, ma, prima di dargli la parola vorrei
chiarire che il Consiglio è interessato solo marginalmente a questo
problema perché la mozione d'ordine non riguarda tanto il
Regolamento dell'attività consiliare, quanto il sistema ed il
funzionamento delle Commissioni.
Io darei la parola al Consigliere Torrione perché l'ha chiesta,
ma pregherei di non aprire un dibattito su questo problema.
Il Presidente del Consiglio convoca la Conferenza dei Capi
Gruppo (il che è stato fatto) anche in seguito ad una decisione
dell'Ufficio di Presidenza e ad una precedente sollecitazione della
Conferenza dei Capi Gruppo. Ritengo che il Presidente di una
Commissione abbia la possibilità di convocare la propria
Commissione con l'ordine del giorno che ritiene più opportuno. È in
quella sede che potrebbero essere avanzate dal Commissario
eventuali obiezioni.
In ogni caso la validità della Conferenza dei Capi Gruppo è
sottolineata dalla convocazione del Presidente del Consiglio che è
competente a convocare la Conferenza dei Capi Gruppo. I Presidenti
di Commissione sono competenti, invece, a convocare le rispettive
Commissioni ed a stabilirne l'ordine del giorno.
Ritengo che il Consigliere Aloisi avesse la possibilità di fare
questo richiamo al Regolamento. Io ho cercato di interpretare il
Regolamento chiarendo le responsabilità e le competenze dei
rispettivi organismi o Presidenti chiamati alla convocazione delle
rispettive istanze.
Ha chiesto la parola il Consigliere Torrione; ne ha facoltà.
TORRIONE (P.S.I.):
Io non ho chiesto la parola per aprire
un dibattito sulle giuste e giustificate rimostranze del
Consigliere Aloisi, perché la verità ha una faccia sola, ma perché
credo che sia compito di questo Consiglio occuparsi del
funzionamento degli organismi che, pur operando "a latere", non
sono altro che una emanazione o una espressione del Consiglio
stesso. Ora io dico che, per essere credibili, non bisogna cadere
nell'assurdo di quanto sta avvenendo.
Riconosco infatti che il Consigliere Aloisi per vari mesi ha
chiesto che fosse convocata la Commissione del Casinò per
un'audizione dell'ex Commissario Manganone. Questa richiesta, però,
gli è stata costantemente rifiutata, tant'è che il sottoscritto, a
titolo di mediazione, ha formulato la proposta di non investire più
del problema la Commissione del Casinò, che, a detta di tutti, era
ormai sciolta, anche se rimaneva il problema dell'approvazione dei
verbali, ma essa era da considerare ormai sciolta.
Poiché non si riusciva a trovare un accordo, visto che il
Consigliere Aloisi continuava a sostenere che spettava alla
Commissione d'inchiesta sul Casinò occuparsi dell'audizione dell'ex
Commissario Manganone, mentre altri sostenevano che quella
Commissione non aveva ormai più alcuna competenza, è venuta fuori
una proposta di mediazione, formulata dal sottoscritto, nella quale
si proponeva che fosse la Conferenza dei Capi Gruppo ad ascoltare
l'ex Commissario Manganone. La richiesta è poi arrivata
all'attenzione della Presidenza del Consiglio che ci ha convocati,
per le ore 15,30 di martedì, proprio per stabilire le modalità
dell'audizione di Manganone.
Oggi, invece, riceviamo una convocazione per lunedì da parte del
Presidente della I Commissione, allargata ai Capi Gruppo, e quindi
si tratta della Commissione che si occupa del Casinò, per stabilire
le modalità di una eventuale audizione dell'ex Commissario
Manganone.
Io credo, però, che ci voglia un minimo di coerenza e mi
permetto di dire che i Presidenti delle Commissioni non possono
fare tutto quello che vogliono, ma devono fare quello che è
prescritto che essi facciano. Non possono, quindi, prendere in giro
il Consiglio ed i Capi Gruppo consiliari. Io protesto per questo
atteggiamento che non accetto nel modo più assoluto. Se ci sono
delle beghe all'interno di certi Partiti, è bene che queste beghe
non si ripercuotano sul Consiglio, altrimenti perde prestigio e
dignità. La mia protesta è ferma e vibrata, perché, comunque, io
credo che si debba tenere un comportamento coerente e conseguente,
altrimenti si rischia di cadere nel ridicolo ed in questo caso
"uccide più il ridicolo che la spada", anche se si tratta della
spada del Consigliere Beneforti.
PRESIDENTE
: Colleghi Consiglieri, prima di dare la parola
al Consigliere Beneforti, si tratta di appurare una cosa. Io prima
ho parlato di convocazione da parte del Presidente della I
Commissione, ma se invece si tratta della convocazione della I
Commissione allargata ai Capi Gruppo, cioè della defunta o
terminata Commissione d'Inchiesta sul Casinò, è chiaro che si
tratta di un'iniziativa che va oltre i poteri del Presidente della
I Commissione.
Ha chiesto la parola il Consigliere Beneforti; ne ha
facoltà.
BENEFORTI (D.C.):
Grazie, signor Presidente. Non è che io
voglia stravolgere o assumere poteri diversi da quelli che
competono ad una Commissione.
Non voglio rifare tutta la storia di questa vicenda, perché è
bene fare in fretta, ma il Consigliere Aloisi aveva chiesto
l'audizione di Manganone quando i lavori della Commissione erano
ormai terminati e questa circostanza se la ricordano tutti i
componenti della Commissione.
A parte questo fatto, signor Presidente, io non ho convocato la
Commissione di mia iniziativa. In data 10 luglio, cioè ieri, ho
ricevuto questa lettera, indirizzata al Presidente della I
Commissione e, per conoscenza, ai Componenti della I Commissione
Consiliare Permanente ed ai Capi Gruppo Consiliari:
"Facendo seguito alla lettera prot. 795 del 5 giugno 1986
rimasta senza risposta, La invito a convocare con sollecitudine la
Commissione, allargata ai Capi Gruppo consiliari, per
l'approvazione dei verbali relativi all'attività della Commissione
stessa, per gli accertamenti sulla gestione della Casa da Gioco di
St. Vincent.
Faccio presente che, stante l'essenzialità dei processi verbali,
in caso di inadempienza, mi vedrò costretto ad avvalermi dei poteri
attribuiti al Presidente del Consiglio dall'articolo 9 del
Regolamento interno per convocare direttamente la Commissione, allo
scopo di fare approvare i verbali".
Io ho ricevuto in data di ieri questa lettera, inviatami da
parte del Presidente del Consiglio, che mi sollecitava a convocare
la Commissione Affari Generali allargata ai Capi Gruppo per
approvare i verbali.
Signori, il Consigliere Aloisi aveva inviato una lettera
all'Avv. Gianni Bondaz, Presidente del Consiglio regionale, il 3
giugno e la stessa lettera era stata inviata a me per conoscenza.
In essa si diceva:
"In qualità di Membro componente la Commissione Speciale
d'Inchiesta sulla vicenda Casinò, il sottoscritto, Consigliere
regionale Domenico Aloisi, rivolge alla S.V. formale richiesta di
tutti i verbali della riunione della Commissione Affari Generali
allargata ai Capi Gruppo, relativi agli accertamenti sulla gestione
della Casa da Gioco".
Come già gli avevo detto a voce, io risposi al Consigliere
Aloisi:
"In riferimento alla Sua richiesta del 3 giugno, Le confermo
quanto detto verbalmente. Infatti la Sua richiesta deve essere
portata all'esame della Commissione Affari Generali, allargata ai
Capi Gruppo, per prassi stabilita dalla stessa fin dalla sua
costituzione (perché la Commissione aveva stabilito di non dare i
verbali a nessuno). Dato che la Commissione ha cessato i suoi
lavori, dal sottoscritto saranno esaminate le possibilità esistenti
per un'ulteriore convocazione.
In attesa di darLe ulteriori notizie, come del resto Le avevo
detto verbalmente, Le porgo distinti saluti".
Il 5 luglio mi riscrive l'Avv. Bondaz, Presidente del Consiglio
regionale, dicendomi di convocare la Commissione e si tratta
appunto dell'ultima lettera che mi è giunta ieri. Poichè mi era
stato detto che i lavori della Commissione erano ormai terminati,
non sapevo cosa fare, perchè non potevo convocare Manganone, in
quanto mi si diceva che non dovevo più convocare questa
Commissione. Il Presidente del Consiglio ieri mi ha mandato quella
lettera che io ho ricevuto nella stessa giornata di ieri, nella
quale mi invitava a convocare la Commissione.
Ne consegue che, se io "devo" convocare la Commissione, ciò
significa che la "posso" anche convocare per l'audizione dell'ex
Commissario Manganone. Io, poi, non sapevo, poiché non ne faccio
parte, che c'era stata la Conferenza dei Capi Gruppo, che aveva
deciso a sua volta di sentire il Manganone per martedì, e quindi io
ho ritenuto che, se la Commissione doveva riaprire i suoi lavori
per approvare i verbali, poteva riaprire i suoi lavori anche per
l'audizione dell'ex Commissario Manganone. Se egli ha da dire
qualcosa, la venga pure a dire in Commissione.
Mi sono premurato di andare alla ricerca delle possibilità
esistenti sul mio potere o meno di convocare la Commissione, ma
nessuno ha sciolto il nodo.
Ieri, credendo che il Presidente del Consiglio rappresentasse
l'Ufficio di Presidenza e che quest'ultimo fosse a conoscenza di
questo fatto, ho provveduto a convocare la Commissione. Questi sono
i fatti e nella Commissione che si riunirà lunedì, stabiliremo
quello che dovremo fare e stabiliremo il programma dei lavori della
Commissione per ultimare questi atti conclusivi, dopo di che
decreteremo la chiusura dei lavori della Commissione che del resto
non è ancora stata decretata in maniera ufficiale. In questo
Consiglio è stato solo detto che i lavori della Commissione erano
terminati ed anch'io ho ritenuto che i lavori fossero conclusi.
Se io non avessi ricevuto la lettera di ieri del Presidente del
Consiglio...
(..Interruzione di vari Consiglieri..)
No, ma no! Non fraintendere le mie parole...
Si dà atto che alle ore 11,22 riassume la Presidenza il
Presidente BONDAZ.
PRESIDENTE
: Signori Consiglieri, io non voglio che i
lavori del Consiglio abbiano delle interruzioni per questioni
regolamentari, anche perché ciò non mi sembra giusto. Se ci saranno
degli aspetti da ridefinire convocheremo la Commissione del
Regolamento che provvederà a valutare il da farsi. Oggi il
Consiglio è stato convocato per terminare i suoi lavori prima della
chiusura estiva ed io penso che si debba continuare seguendo
l'ordine del giorno previsto. Ognuno per conto proprio può fare
tutte le valutazioni regolamentari che crede, leggendosi il testo
del Regolamento.
Quanto è stato fatto dal Presidente del Consiglio è stato fatto
in accordo con l'Ufficio di Presidenza e, se l'Ufficio di
Presidenza lo riterrà opportuno, noi convocheremo la Commissione
per il Regolamento. Adesso, invece, do la parola per continuare la
discussione sull'ordine del giorno previsto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK