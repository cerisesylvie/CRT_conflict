Consiglio Regionale della Valle d'Aosta - Oggetto del Consiglio n. 2788 del 22 aprile 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2788 del 22 aprile 1987 - Resoconto
OGGETTO N. 2788/VIII - SITUAZIONE DELL'ORGANIZZAZIONE
CHIRURGICA DELL'OSPEDALE REGIONALE. (Interpellanza)
PRESIDENTE
: Do lettura dell'interpellanza presentata dai
Consiglieri Mafrica e Millet:
Interpellanza
Un drammatico documento del personale delle sale operatorie
aveva posto nel gennaio scorso una serie di problemi all'attenzione
degli organi responsabili:
"Le sedute operatorie - affermava il documento - si protraggono
oltre le ore 14-14,30, non rispettando il lavoro dell'intera équipe
chirurgica, di conseguenza la sanificazione e la sanitizzazione
delle sale stesse non viene eseguita come dovrebbe (viene data più
importanza alla quantità di interventi eseguiti giornalmente che
non alla qualità del servizio, con pericolo di infezioni
chirurgiche)".
"Legato sempre al sovraccarico di lavoro l'apprendimento del
personale non può essere programmato e sufficientemente seguito
(per cui deve svolgere funzioni per le quali non è preparato).
Attualmente proseguiva il documento - vengono utilizzate sale
sporche per interventi che dovrebbero essere eseguiti in condizioni
asettiche.
Chiediamo che gli interventi ambulatoriali vengano eseguiti in
altra sede.
L'attuale condizione di lavoro, legata anche all'organico
sottodimensionato, rende difficoltoso, se non impossibile, il
recupero delle ore straordinarie e la programmazione ed attuazione
del congedo ordinario".
Il Coordinamento sindacale della Sanità (CGIL-CISL-SAVT-UIL)
faceva osservare in data 3.2.1987 che:
"Non solo, quindi, non si è rispettato numericamente l'accordo,
non portando le unità lavorative a 35 elementi, ma in una simile
situazione di sottodimensionamento organico sono state ampliate le
attività operatorie con gravi disagi nella gestione ordinaria dei
congedi, turni e riposi dello stesso personale.
Disagi che portano, inevitabilmente, ad una attività frenetica e
stressante con gravi conseguenze entro il lavoro di "équipe".
Per quanto sopra si richiede l'immediata copertura dell'organico
preventivato".
Alle richieste del personale e delle organizzazioni sindacali il
Presidente del Comitato di Gestione rispondeva, in data 2 aprile,
che non è possibile aumentare l'organico del personale paramedico
perchè non ve ne è di disponibile.
In una sua lettera all'Assessore alla Sanità del 9 ottobre 1986
lo stesso Presidente affermava invece che non solo non vi era
carenza di personale paramedico, ma addirittura vi era nella
attuale pianta organica una eccedenza di 15 posti per i quali "ci
si rimette alla volontà di codesta Spett.le Amministrazione
regionale per quanto riguarda l'utilizzo".
Ritenendo molto grave la situazione denunciata dal personale
delle sale operatorie e dalle organizzazioni sindacali e giudicando
ambiguo e contraddittorio, per usare un eufemismo, l'atteggiamento
del Presidente del Comitato di Gestione dell'U.S.L..
i sottoscritti Consiglieri regionali del Gruppo comunista
Interpellano
l'Assessore alla Sanità ed Assistenza Sociale per
conoscere:
1) qual è il giudizio della Giunta regionale sul drammatico
problema delle sale operatorie, sollevato dai documenti del
personale e delle organizzazioni sindacali;
2) quali sono gli intendimenti dell'esecutivo in merito alle
soluzioni da proporre all'U.S.L. onde garantire la qualità del
servizio chirurgico, la sicurezza dei pazienti e condizioni di
lavoro non pericolosamente stressanti per il personale
interessato.
PRESIDENTE
: Ha chiesto di illustrare l'interpellanza il
Consigliere Mafrica, ne ha facoltà.
MAFRICA (P.C.I.):
Abbiamo avuto modo di conoscere un
documento, che a noi è sembrato drammatico, sulla situazione delle
sale operatorie dell'Ospedale di Aosta. Questo documento è firmato
dal personale della sala operatoria in data 22 gennaio 1987 e viene
non all'improvviso, ma dopo un anno e mezzo di continue discussioni
fra OO.SS. e comitato di gestione dell'U.S.L.. Il personale delle
sale operatorie aveva già protestato per le carenze di organico nel
giugno-luglio 1985; in quella fase era stata anche sottoscritta, da
parte del comitato di gestione, una documentazione con cui si
prendevano determinati impegni per ciò che riguardava il numero di
infermieri da impegnare nelle sale operatorie. Evidentemente, in
quell'anno e mezzo trascorso, non devono essere stati fatti grandi
passi in avanti, se si hanno situazioni di questo tipo.
Dice il documento del personale delle sale operatorie: "è
difficile l'approvvigionamento di materiale sanitario per motivi di
ordine burocratico. La manutenzione per le apparecchiature e la
sostituzione di strumenti chirurgici non è idonea, per cui gli
stessi non sempre sono efficienti (...). Le sedute operatorie si
protraggono routinariamente oltre le 14-14,30, non rispettando il
lavoro dell'intera équipe chirurgica, di conseguenza la
sanificazione e la sanitizzazione delle sale stesse non viene
eseguita come dovrebbe (viene data più importanza alla quantità di
interventi eseguiti giornalmente che non alla qualità del servizio,
con pericolo di infezioni chirurgiche) (...). Per sovraccarico
delle liste operatorie il personale non riesce a controllare le
scadenze di sterilità del materiale ed il quantitativo del
materiale usato. Si è verificato in più di una occasione di non
avere gli strumenti chirurgici sterili per interventi che non sono
routinari; carenza quantitativa degli strumenti chirurgici in
dotazione alle sale con conseguente utilizzo degli stessi per più
di un paziente, nella stessa seduta, e quindi necessità di
allungamento di tempi operatori per la sterilizzazione degli
strumenti (....). Legato sempre al sovraccarico di lavoro,
l'apprendimento del personale non può essere programmato nè
sufficientemente seguito (per cui lo stesso deve svolgere funzioni
per le quali non è preparato). Per migliorare la qualità del
lavoro, il personale della sala sente la esigenza di dividere il
lavoro per ruoli: strumentista, infermiera di sala, (....).
Seguendo gli schemi prestabiliti, eventuale divisione del personale
per specialità, perchè ultimamente le branche chirurgiche sono
nove, compresa la specialità di ginecologia (....). Attualmente
vengono utilizzate sale sporche per interventi che dovrebbero
essere eseguiti in condizioni asettiche. Chiediamo che gli
interventi ambulatoriali vengano eseguiti in altra sede. L'attuale
condizione di lavoro, legata anche all'organico sottodimensionato,
rende difficoltoso, se non impossibile, il recupero delle ore
straordinarie e la programmazione e attuazione del congedo
ordinario ".
Queste osservazioni, che credo siano chiare e manifeste di per
sè, sono confermate da un documento delle OO.SS. del 3.2.87, il
quale parla di quattro argomenti e che, per ciò che riguarda le
sale operatorie, dice: "Non solo, quindi, non si è rispettato
numericamente l'accordo, non portando le unità lavorative a 35
elementi, ma in una simile situazione di sottodimensionamento
organico sono state ampliate le attività operatorie con gravi
disagi nella gestione ordinaria dei congedi, turni e riposi dello
stesso personale. Disagi che portano, inevitabilmente, ad una
attività frenetica e stressante con gravi conseguenze entro il
lavoro di "équipe". Per quanto sopra si richiede l'immediata
copertura dell'organico preventivato".
Che queste osservazioni, fatte da parte del personale delle sale
operatorie, non siano "peregrine" o non siano delle vere e proprie
forzature è anche documentato da una relazione fatta dalla caposala
e trasmessa agli organi competenti dell'U.S.L., in cui la sostanza
dei fatti viene confermata, anche se con un linguaggio meno
immediatamente visivo quale quello usato nel documento del
personale.
Si dice, nella relazione della caposala, che a questa unità -
parla dell'unità di viale Ginevra - "sarebbe da aggiungere una
équipe di 3 operatori per eventuali urgenze, che non sono mai
eventuali ma certe. Allo stato attuale delle cose, se dovesse
venire un'urgenza non differibile, si renderebbe necessario
sospendere una seduta già in corso, con i comprensibili disagi che
ne deriverebbero agli utenti in attesa di intervento. Rendiamo noto
a questo proposito che delle cinque sale, una si tiene sempre a
disposizione per interventi urgenti, ma mancherebbero comunque gli
operatori infermieristici. La suddetta équipe, in assenza di
interventi urgenti, sarebbe comunque impegnata dal controllo delle
scadenze dei farmaci e del materiale sterile, evitando così di
scoprire, al momento dell'intervento, di non avere gli strumenti
chirurgici sterili di uso non routinario. Altra mansione potrebbe
essere quella della pulizia a fondo dei locali, che attualmente
viene svolta molto di rado, generalmente in occasione degli
scioperi, che, si sa, non avvengono con scadenze settimanali, con
gli inevitabili inconvenienti che ne conseguono, dei quali il più
grave è il rischio di infezioni ospedaliere".
Mi era capitato, alcuni mesi fa, di leggere una statistica sulle
infezioni ospedaliere, da cui risultava che la Valle d'Aosta aveva
un livello abbastanza elevato e mi aveva stupito che fosse ad un
tasso superiore ad alcune regioni del sud. Ne avevo dedotto che,
forse, quelle statistiche erano fatte con criteri particolari e
avevo lasciato perdere l'iniziale intenzione di presentare al
riguardo una interrogazione o un'interpellanza.
Devo dire che qui alcuni elementi sono confermati dal personale
che opera in ospedale; in particolare, nella relazione della
caposala si parla di "sommaria pulizia delle sale, le quali
peraltro sono occupate quasi costantemente nell'arco della giornata
e comportano un aumento della carica batterica con conseguente
rischio di gravi infezioni ospedaliere, che, dagli studi di
prevalenza condotti nell'83 e nell'85, risultano essere già
sufficienti senza doverli necessariamente aumentare".
Ci sono ancora due parti che ritengo interessante leggere; a
proposito della pulizia delle sale si dice: "tralasciando i
problemi legati alla struttura architettonica e all'ubicazione dei
vari locali, che sappiamo non risolvibili in tempi brevi, non
possiamo dimenticare la situazione dei pavimenti decisamente
sconnessi. Vi sono infatti dei buchi nei quali frequentemente si
infilano le ruote dei letti che, oltre a provocare spiacevoli
movimenti ai pazienti, impongono al personale lo sforzo di
sollevare tutto il letto per riuscire a spostarlo. Altro aspetto
legato ai pavimenti, alle pareti, il cui rivestimento è strappato
in più punti e in ogni caso non idoneo, è l'aumento della carica
batterica, in quanto la pulizia vi risulta decisamente impossibile
e, almeno per la risoluzione di questi gravi problemi, non ci
sembra ammissibile dover attendere la ristrutturazione delle sale
operatorie".
La conclusione è questa: c'è da parte del personale, la denuncia
di una serie di carenze, che potrebbero essere risolte con un
aumento dell'organico. Risulta che, in una riunione dei primi di
aprile, il Comitato di gestione, pur ammettendo questa necessità di
adeguare l'organico, abbia detto di non sapere dove reperire il
personale infermieristico necessario. La cosa ci sembra piuttosto
strana, perchè, come viene detto nell'interpellanza, in una lettera
del Presidente del Comitato di gestione si afferma che il personale
della pianta organica è sovrabbondante, che ci sono quindici
persone della pianta organica, che possono essere depennate oppure
che l'Amministrazione regionale può decidere di utilizzare come
meglio crede.
Ci rendiamo conto che le sale operatorie sono uno strumento
essenziale, sappiamo che sono sottoposte a continue richieste per i
casi che si presentano e comprendiamo come ci possano essere delle
necessità per cui l'esigenza di operare è immediata; ci chiediamo,
però, perchè non si possano studiare delle soluzioni organizzative
tali da consentire al personale di fare il proprio lavoro bene,
senza essere stressato o costretto a lavorare in questo modo, che
presenta dei rischi per i cittadini. A noi interessa la qualità del
servizio, il modo adeguato di lavorare del personale e ci sembra
che alcuni interventi di tipo organizzativo o logistico potrebbero
essere presi dall'Amministrazione senza grossi sforzi.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Innanzitutto, vorrei chiarire che il
documento citato dal Partito Comunista, firmato dal personale delle
sale operatorie, non l'ha ricevuto nè l'Assessorato, nè la
Direzione sanitaria e nemmeno l'U.S.L.. A me risulta, a questo
punto, che l'abbia ricevuto solo il Partito Comunista. La lettera
di cui parlava il Consigliere Mafrica, quella di Vicquery, che
diceva che il personale era sovradimensionato, era una lettera
preparata dall'U.S.L., che non è stata spedita, in quanto, a
seguito di un controllo, è stato trovato un errore, e che,
comunque, in Assessorato non è arrivata.
Il fatto che il documento citato dal Consigliere Mafrica non sia
pervenuto alla Regione, nè all'U.S.L., nè alla Direzione sanitaria
mi fa piacere, perchè dimostra che il personale ha avuto il buon
gusto di non far sapere queste cose a chi è interessato, in quanto
avrebbe potuto ribattere con numeri che adesso dirò al Consigliere
Mafrica.
Premetto che alcuni lavori di adattamento, sottolineati anche
dalla caposala, sono fattibili, senza compromettere l'attività
completa delle sale operatorie e, pertanto, verranno fatti.
Andando ad analizzare il personale che è in forza attualmente
nelle sale operatorie, personale concordato fra l'U.S.L. e le forze
sindacali, era stabilito di comune accordo che le strumentiste
dovevano essere, al mattino, quattro all'ospedale e una al
Beauregard, al pomeriggio, una all'ospedale e una al Beauregard,
per un totale di sette. Gli infermieri di sala dovevano essere otto
all'ospedale e due al Beauregard, al mattino, due all'ospedale e
due al Beauregard, al pomeriggio. Gli infermieri per risveglio,
mattino e pomeriggio, tre all'ospedale e uno al Beauregard. In
totale 25 unità al giorno. Facendo il calcolo che il personale
dovrebbe lavorare 205 giornate all'anno, togliendo le festività, le
ferie e le assenze per malattie, 17 giorni, così come
l'Organizzazione mondiale della sanità prevede, per coprire questi
48 giorni di assenza di ognuno, perchè è evidente che le sale
operatorie funzionano più di 205 giorni all'anno, avrebbero dovuto
esserci altre sette persone; questo avrebbe portato a 32 le unità
necessarie a coprire il fabbisogno annuo.
L'U.S.L. aveva accettato, a quel momento, di portare le unità a
35 (pur essendo necessarie solo 32 unità), perchè, avendo unificato
i due gruppi delle sale operatorie, quelle di viale Ginevra e del
Beauregard, c'era bisogno di preparare il personale e la
preparazione comporta almeno 4-6 mesi di tempo. Attualmente, sono
33 in forza; una rientrerà al mese di giugno, avendo chiesto ed
ottenuto un permesso per recarsi a fare dei servizi nel Terzo
Mondo, uno rientrerà a settembre dal servizio militare.
Se andiamo a verificare quello che è successo nel 1986, vediamo
che le assenze per malattie sono state di 662 giorni, quindi i 17
previsti sono diventati 20. Le assenze per congedi vari sono state
di 445 giorni, 13 giorni per ogni persona; quindi, se andiamo a
verificare, abbiamo, per ognuno, venti giorni di malattia, tredici
giorni per congedi vari, tredici giorni di recuperi annui di
straordinari, trentun giorni di congedo ordinario, per una media di
settantasette di assenza pro-capite. A questo punto si verifica che
ogni dipendente ha lavorato per 176 giorni all'anno e che lavora
mediamente 14 giorni al mese.
Quindi, non accetto che una persona, che lavora in media 14
giorni al mese, parli di lavoro stressante.
Se dobbiamo sostituire quelle 25 persone, che dovrebbero
lavorare per 205 giorni, in quei 77 giorni di assenza, avremo
bisogno di 11 persone, per sostituirle, anzichè di 7; allora le
unità sarebbero 36. Se andassimo ad aumentare ancora di una unità,
oltre a quelle previste, che saranno completate a settembre,
avremmo personale per coprire tutte le sale operatorie facendo
lavorare il personale 14 giorni al mese. A questo punto mi chiedo
se si ha ancora il coraggio di parlare di ampliamento
dell'organico; bisognerebbe, invece, che quelli che lavorano si
mettessero a controllare i colleghi che non lavorano.
Per quanto concerne invece il giudizio della Giunta regionale
sul pericolo di infezioni chirurgiche, ci sono dei dati ben
precisi, senza avere bisogno di confrontarci con altre regioni.
Prendo spunto da una lettera inviata da uno dei primari di
chirurgia, il quale si lamenta di questo documento, che nessuno ha
visto e che una forza politica ha ritenuto bene di propagandare sui
giornali. Il funzionamento delle sale operatorie, pur essendo
ancora perfettibile, dal punto di vista della sterilità, non ha
niente da chiedere in più, in quanto il servizio di pulizia viene
controllato da chi di dovere. Fornisco alcune cifre: per esempio,
per attività di chirurgia vascolare, non si è verificata alcuna
infezione, quando la media riportata in letteratura, anche in
ospedali americani, che è quella più avanzata, è del 3-8%. In Valle
d'Aosta, in cinque anni di attività, non si è verificato un caso di
infezione.
Si sa che le infezioni tendono ad aumentare le degenze medie: in
Valle d'Aosta la degenza media è di 9-10 giorni, molto al di sotto
di quella che è la degenza media per la chirurgia nelle altre
regioni. È diminuito l'uso di antibiotici, in particolare si
applica la terapia dello "short term" solo per gli interventi a
rischio maggiore; anche questo è possibile solo attraverso
attenzione e norme di sterilità, che vengono adottate da tutti
nelle nostre sale operatorie. Infine, è diminuito l'uso dei tubi di
drenaggio, che ormai vengono posizionati solo in un terzo dei casi
rispetto al passato.
Andando a parlare di quelle che sono le medie nazionali o
internazionali, in Valle d'Aosta l'infezione ospedaliera è
dell'8,7%, che rientra nella media delle infezioni ospedaliere
europee. Le infezioni per ferite chirurgiche è ad Aosta del 6%,
contro il 14% della media nazionale. Come dicevo prima, nel caso
specifico della chirurgia vascolare, non si è verificata nessuna
infezione.
Non sto a dire qual è il nostro giudizio sull'attività che viene
svolta nelle sale operatorie dell'ospedale di Aosta; penso che,
dopo le cifre che abbiamo dato sulle infezioni ospedaliere, sia da
ritenere buona. Non voglio nemmeno dare un giudizio sul
funzionamento del personale delle sale operatorie, in quanto questo
verrà dato al più presto dal Presidente dell'U.S.L. e dal
sottoscritto, con il personale delle sale operatorie, dopo essere
venuti a conoscenza di un documento, che è uscito due mesi fa e che
solo il Partito Comunista conosceva.
PRESIDENTE
: Vorrei ricordare al Consigliere Mafrica,
prima che intervenga, che la Presidenza ha l'obbligo di far
rispettare i tempi regolamentari. Mi rendo conto dell'importanza
dell'argomento, tuttavia la Presidenza non può entrare nel merito
delle questioni che si discutono, ma ha l'ingrato compito di far
osservare il regolamento.
Ha chiesto di parlare il Consigliere Mafrica, ne ha facoltà.
MAFRICA (P.C.I.):
L'Assessore Voyat è riuscito a
inventare un giallo, vedremo di chiarirlo. Ho ricevuto da fonte
sindacale un documento firmato dal personale delle sale operatorie.
Le cose che dicono in quel documento, fino a prova contraria - e
non mi basta il fatto che non l'abbia ricevuto o dica di non averlo
visto l'Assessore - sono veritiere; comunque, quello che mi
interessa sottolineare è che l'Assessore Voyat ha cercato di
sfuggire ai problemi. L'Assessore non ha parlato
dell'organizzazione del lavoro, non ha risposto alle carenze
denunciate in quel documento; ha fatto dei calcoli che potrebbe
fare il manager della Olivetti, con una sorta di "job evaluation",
per stabilire le ore di lavoro, le ferie, i permessi. Ma è questo
il modo di valutare le esigenze della sanità pubblica?
Mi si dice che il personale ha fatto 20 giorni di malattia,
anzichè 17: o hanno dei certificati medici falsi oppure, se sono
malati, ci saranno delle ragioni legate alle cariche batteriche di
quel particolare lavoro (cosa che non voglio trascurare). Si dice
che il personale presta solo pochi giorni di lavoro e si contano 13
giorni per ciascuno di straordinario: ma questo straordinario chi è
che lo fa? Quello stesso personale o un altro?
Questo modo di calcolare i tempi mi sembra che sfugga al
problema della verità o meno dei fatti denunciati. È vero o no -
questo non è stato smentito - quanto ha detto la caposala, che ci
sono difficoltà nella sterilizzazione, nella pulizia dei locali? È
vero o no che il lavoro che si prolunga oltre le 13,30 porta a
delle complicazioni lavorative? Questi sono i problemi da
affrontare.
In sostanza, per l'Assessore tutto va bene, ha letto relazioni
tecniche, che non mi metto a contestare in questa sede, ma che
rimando ad altra sede con il personale interessato, per dimostrare
che la nostra situazione è ottima. Se è così me ne rallegro.
Invece, sono preoccupato che qui ci sia una situazione grave, quale
quella che compare in quel documento citato nell'interpellanza, e
che, con i ragionamenti portati dall'Assessore, si tenda a
nascondere un problema che esiste. Il personale non solo lavora, ma
in questi ultimi tempi abbiamo visto aumentare il numero delle
sedute operatorie senza ampliare l'organico. Se vogliamo fare un
lavoro come si deve, non cerchiamo sempre di minimizzare, ma
affrontiamo i problemi nel modo migliore, senza correre dietro ai
"gialli".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK