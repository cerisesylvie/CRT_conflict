Consiglio Regionale della Valle d'Aosta - Oggetto del Consiglio n. 494 del 28 ottobre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 494 del 28 ottobre 1981 - Resoconto
OGGETTO N. 494/81 - INIZIATIVE PER LA REALIZZAZIONE DI UNA
STRUTTURA PERMANENTE DA ADIBIRE A ESPOSIZIONI, FIERE E ALTRE
MANIFESTAZIONI. (Interpellanza)
Presidente
- Do lettura dell'interpellanza presentata dal
Consigliere Martin:
INTERPELLANZA
RICORDATO che già un anno fa l'interpellante sollevò il
problema riguardante la necessità di poter disporre, nella nostra
Regione, di un grande magazzino, atto ad ospitare esposizioni e
mostre mercato;
TENUTO CONTO che tale necessità è sentita da numerose
categorie che potrebbero, in diversi periodi dell'anno, organizzare
esposizioni e fiere di prodotti tipici e di lavori artigianali,
contribuendo a far conoscere quella parte della Valle d'Aosta meno
nota, ma molto importante per l'economia regionale;
VISTO l'interesse suscitato dal "Comptoir de Martigny" negli
operatori economici valdostani, che si sono detti interessati a
riproporre l'esperimento svizzero in Valle;
Tutto ciò premesso, il sottoscritto Consigliere
regionale
INTERPELLA
la Giunta regionale per sapere se concorda sulla necessità di
avere in Valle una struttura permanente da adibire ad esposizioni,
fiere, ecc. ed in caso affermativo quali iniziative sono già state
intraprese per giungere alla realizzazione dell'opera.
Presidente
- Ha chiesto di parlare il Consigliere Martin,
ne ha facoltà.
Martin (UVP)
- Ricordo nella mia interpellanza che già un
anno fa questo problema era stato portato in aula e non avendo
veduto nel frattempo nulla in proposito, ho pensato di
ripresentarla anche perché c'è stato il famoso Comptoir de Martigny
che, da quanto abbiamo visto sui giornali e anche dalla relazione
che l'Assessore Chabod mi ha fatto vedere poco fa, effettivamente
riveste a Martigny un'importanza notevole ed ha suscitato un'ottima
impressione, tanto è vero che tutti si sono detti favorevoli a
riproporre in Valle d'Aosta l'esperimento svizzero. Questo vorrebbe
dire aprire nuove vie di mercato ai prodotti locali e nuove forme
di marketing sconosciute attualmente alla maggioranza degli
operatori economici; inoltre una volta passata questa grossa
esposizione, il padiglione potrebbe essere adibito ad altre
manifestazioni anche di tipo culturale. So di un interessamento del
Comune di St. Christophe per realizzare insieme alla Regione
qualcosa che possa assomigliare ad un grande magazzino per
permettere durante l'anno l'esposizione di prodotti tipici e di
lavori artigianali della nostra Regione.
Quindi chiederei all'Assessore Chabod se vi è da parte della
Regione qualche novità rispetto alla mia ultima interpellanza
presentata, se vi sono stati dei contatti con qualcuno e se la
Giunta concorda sul fatto che anche in Valle ci voglia questo
padiglione per potervi svolgere fiere durante tutto l'anno.
Presidente
- Ha chiesto di parlare l'Assessore
all'Industria, Commercio, Artigianato e Trasporti, Chabod, ne ha
facoltà.
Chabod (DC)
- Sul problema della Fiera Mostra Mercato,
come ho già fatto avere prima una relazione al Consigliere Martin,
riferisco - senza svolgere tutta la relazione - che loro hanno
molto più buon senso di noi, ad un certo momento i privati prendono
le iniziative, mentre invece da noi purtroppo se non c'è la Valle
che parte per prima le cose non si fanno. Nel corso dell'incontro
sono stati analizzati tutti gli aspetti finanziari e giuridici
organizzativi ed amministrativi del Comptoir. Dalle notizie e dai
dati forniti dagli organizzatori si è ricavato che la struttura
immobiliare dove si svolge il Comptoir appartiene ad una
Cooperativa costituitasi appositamente, il cui capitale sociale è
di £ 2 milioni di franchi svizzeri. È stata sottoscritta per il 50%
dal Comune di Martigny, il quale ha concesso gratuitamente l'area,
e per la rimanente quota da privati cittadini od operatori
economici. L'esperienza svizzera non è trasferibile completamente
nella nostra realtà, essendo diverse le condizioni economiche ed
amministrative della Regione. Purtuttavia un aspetto che può essere
preso a modello nella nostra iniziativa è la partecipazione dei
singoli cittadini, degli operatori economici e dello sforzo
finanziario necessario per la realizzazione dell'opera. Abbiamo
invitato a Martigny anche degli operatori di banca, perché là le
banche hanno partecipato e si sono interessate, perché c'è un giro
di affari. Nella seconda metà di novembre convocheremo di nuovo
tutti quelli che sono andati a Martigny, allargando l'invito magari
anche a qualcun altro. La Giunta ha detto per adesso di parlarne
perché deve avere prima l'iniziativa da parte dei privati e degli
operatori economici e dei Sindaci soprattutto. La Giunta
parteciperà in un secondo tempo.
Presidente
- Colleghi Consiglieri, riprenderemo i lavori
alle ore 16.00; ricordo che le interpellanze continuano con quelle
del Consigliere Maquignaz e dovranno rispondere l'Assessore alla
Pubblica Istruzione, Viglino, e l'Assessore ai Lavori Pubblici.
Pertanto pregherei questi Assessori di essere presenti oggi
all'inizio della seduta.
La seduta è tolta.
La seduta termina alle ore 12,49.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK