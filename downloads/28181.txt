Consiglio Regionale della Valle d'Aosta - Oggetto del Consiglio n. 87 del 15 maggio 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 87 del 15 maggio 1970 - Resoconto
OGGETTO N. 87/70 - Elezione del Consigliere Dott. Cesare
Dujany a Presidente della Giunta regionale.
Ramera (D.C.)
- È con sincera emozione e con la piena
consapevolezza di aver ricevuto un mandato arduo per la mia modesta
persona e forse vano da parte del mio partito, in un momento così
importante e decisivo per le sorti di questa crisi che mi accingo a
parlare in nome della Democrazia Cristiana a degli amici
democratici-cristiani, chiedendo venia ai Consiglieri degli altri
settori politici che siedono in quest'aula, e a Lei Signor
Presidente, che questo mio intervento non sarà che il discorso di
un amico a degli amici, nell'estremo tentativo di mediare il grave
dissidio in atto nel nostro Partito; congiurando questi amici a
voler meditare ancora un attimo, se ancora vi è questa possibilità
di meditazione, prima di mettere in atto quello che essi hanno in
animo di fare, abbandonando quella trincea politica nella quale
insieme abbiamo lottato per anni, e che per anni ci ha visti
insieme protagonisti delle alterne fortune del nostro Partito.
So benissimo, amici di forze nuove, dei limiti della mia persona
e della mancanza di quella eloquenza convincente e di quella forza
persuasiva che forse altri, meglio di me, avrebbero per dirvi e
spiegarvi tutto il dramma che il Partito vive in questo momento, e
con il Partito, i suoi elettori che due anni or sono ci dettero il
suffragio convinti della bontà di quelle tesi che insieme avevamo
sostenuto sulle piazze di tutte le contrade della nostra Regione,
convinti loro e noi stessi che quelle attese e quelle aspirazioni
che avevamo suscitato si sarebbero realizzate nel comune lavoro che
insieme avremmo portato a compimento, unitamente ai nostri alleati
socialisti e del Movimento autonomistico valdostano.
Sono consapevole, amici, di questa mia pochezza, di questa mia
insufficiente capacità di dirvi tutto quello che vorrei, ma so
altresì che voi ancora una volta riconoscerete in me l'amico che
sempre ha avuto l'ingrato compito di mediare nel partito, anche nei
più accesi scontri tra le opposte correnti. Nel supremo interesse
dell'unitarietà della Democrazia Cristiana, al servizio dei
maggiori e preminenti interessi della collettività valdostana. So
che questo, me lo riconoscerete, amici, e per questo motivo ho
accolto, e direi, sollecitato, l'invito rivoltomi dal partito per
ricercare fino all'estremo, al di là ancora, quelle possibilità
d'intesa che forse tuttora esistono, per scongiurare una frattura
che sarebbe oltremodo negativa per voi che andate, per noi che
restiamo, e quel che maggiormente conta, per coloro che in noi, nel
nostro Partito, e nel nostro simbolo hanno avuto fiducia, e che
hanno dato il loro incondizionato consenso e che già oggi ci
guardano smarriti perché non riescono a comprendere quel che accade
e non giustificano il nostro contrasto.
Ho detto volutamente "nostro" contrasto, perché non mi sento in
cuor mio di addebitare a voi soli responsabilità e colpe che sono
anche di altri. Gli errori non sono mai di una sola parte e ben lo
posso affermare io che nella prova di forza adoperata dalle due
maggiori componenti del nostro Partito, ho cercato in ogni
occasione, e di questo so che me ne darete atto, di essere al di
sopra dello scontro, per poter più obiettivamente giudicare e per
opportunamente evitare che proprio la vostra parte venisse
umiliata.
Vi sono stato vicino, mi sono battuto, ed anche questo me lo
riconoscerete, pienamente cosciente di compiere un atto di
giustizia, perché consapevole che in politica deve esistere un
possibilismo di contrattazione e di convenienza, e perché so che
dalle umiliazioni possono alle volte derivare rancori o reazioni di
rivolta non sempre contenibili, ma so altresì che, per quante
ragioni si possono avere e per quanta rabbia si abbia in corpo a
seguito di mortificazioni ricevute, tutto questo non giustifica che
si possa abbandonare il Partito al quale avete dato notevole
contributo di idee, di sacrifici e di vigore combattivo, solo per
una
revanche
che sarà di grave nocumento e per voi e per
noi. E voi sapete che chi ve lo dice ha subito più di una
umiliazione e che pertanto, meglio di ogni altro, può comprendervi,
ma non potrà giustificarvi se lascerete il Partito.
Per questo desidero invitarvi ad una ultima meditazione: prima
di compiere il grave gesto che da più parti si dà per scontato, e
che da più parti viene auspicato, perché si sperano maggiori
fortune per loro, da una nostra scissione, anch'io, e lo sanno bene
gli amici di Aosta, ho avuto di questi pensieri; anch'io e gli
amici della mia corrente, abbiamo per un attimo subito questa
tentazione, quando, dopo aver guidato la D.C. cittadina al
grandioso successo elettorale di Aosta, che doveva chiudere le
porte al centro sinistra anche alla Regione, e questo dopo anni di
diuturno lavoro, e di enormi sacrifici cui pure voi avevate dato il
vostro apporto, ci vedemmo defraudare dalla vittoria, e ci vedemmo
accantonati come pezzi che ormai, a risultato ottenuto, non
servivano più. Anche noi allora, sotto lo scotto bruciante di
questa mortificazione, e poi ancora in più recenti avvenimenti,
abbiamo avuto la tentazione di lasciare, di abbandonare, ma poi,
dopo una più meditata riflessione è prevalso sempre lo spirito di
partito, pur nella convinzione che certe cose non andavano e vanno
modificate, ma per fare queste, per ottenere diverse condizioni di
coabitazione, di reciproco rispetto delle idee e di giusta
collocazione delle varie componenti, abbiamo ritenuto che la
battaglia andasse condotta non fuori, ma nell'ambito del partito e
siamo rimasti, e per questo sono qui amici a chiedervi di meditare
ancora e di restare insieme.
Amico Dujany, che siedi sui banchi di questo Consiglio dal 1949,
che hai dato 21 anni di attività sotto le nostre bandiere dello
scudo crociato, il Partito ti offre la designazione in suo nome,
alla massima carica regionale.
Vuoi respingerla solo perché vi sono state delle incomprensioni
o dei gesti che possono pur sempre essere riveduti o ridiscussi e
per questo mi avrete come garante al vostro fianco, nella libera
dialettica interna del partito e accettare la Presidenza
all'insegna di altre bandiere, buttando alle spalle il suo passato
e passando sopra ai 26.000 elettori che hanno fatto del nostro il
primo partito della Regione e abbandonando gli amici e penso di
potermi annoverare tra questi, data la lunga amicizia che ci lega
con i quali hai finora collaborato? Il Partito mi ha affidato il
mandato di farti conoscere il suo pensiero e ti leggo il documento
che già conosci, e che ti designa candidato alla Presidenza.
"Il Comitato regionale della Democrazia Cristiana, riunitosi
oggi 14 maggio, udita la relazione del Segretario regionale del
Partito, il quale ha riferito sui contatti avuti dalla delegazione
composta dallo stesso segretario e da un membro designato dal
Comitato stesso dal capogruppo consiliare dalla quale emerge
che:
1) l'Union Valdôtaine si è dichiarata disposta a dare
l'appoggio esterno ad una Giunta che non sia basata sulla formula
di centro-sinistra, bensì sia decisamente spostata a sinistra e
della quale facciano parte soltanto Consiglieri D.C. appartenenti
alla corrente di Forze Nuove;
2) il Partito socialista ha assunto un atteggiamento
interlocutorio, riservandosi di dare una risposta a seguito delle
decisioni assunte dalla D.C., pur manifestando numerose vive
perplessità sull'atteggiamento assunto dall'Union Valdôtaine che si
pone in contrasto con l'indirizzo politico costantemente seguito
dalla D.C. valdostana;
Preso atto della rinuncia dell'amico Bordon, designa, l'amico
Cesare Dujany all'incarico di Presidente della Giunta, purché
globalmente questi, in sede di Consiglio regionale prenda posizione
in ordine:
a) alla garanzia che la line apolitica di centro sinistra,
ribadita nei congressi nazionali e regionali del Partito sia
comunque rispettata senza cedimenti né diretti né indiretti, sia a
destra che a sinistra dello schieramento politico attualmente
esistente al Consiglio regionale;
b) alla necessità che tutti gli accordi in ordine
all'impostazione del bilancio e alla formazione della Giunta,
vengano presi di comune accordo col Comitato regionale, senza
prestarsi ad esterne imposizioni sugli uomini che la D.C. indicherà
per rappresentarla in Giunta e per tutelarne l'attuazione del
programma;
c) all'indirizzo manifestato dal Comitato regionale il quale,
nel rispetto di un preciso mandato statutario dichiarando la
cessazione di appartenenza al Partito degli ex soci della D.C. che
si sono presentati in liste diverse, in antitesi a quella dello
scudo crociato per la elezione al Consiglio comunale di Aosta, ha
espresso la solidarietà piena ed incondizionata a tutti gli amici
impegnati nella lista D.C. del Comune di Aosta, tra cui il Sindaco
uscente, il Senatore e il Segretario regionale del Partito, e ciò
in contrasto con l'affermazione di solidarietà ai dissidenti,
espressa nella riunione di ieri del Comitato regionale stesso dagli
amici di Forze Nuove".
Come tutti i documenti, è forse verboso, è forse anche fumoso,
ma è tuttavia chiaro che la D.C. intera, ti offre di essere il
nostro Presidente, di raccogliere nel nome della Democrazia
Cristiana, quella prestigiosa anche se pesante eredità che fu già
di altri nostri uomini, dei tuoi amici quali l'Avvocato Bondaz, il
compianto Cesare Bionaz e di Mauro Bordon. Pensaci amico Dujany,
medita ancora; te lo dice un amico veramente amico; pensateci tutti
insieme, amici di Forze Nuove, semmai con una sospensione dei
lavori, che ci consenta di vederci e parlarci ancora, se lo
ritenete opportuno; fermatevi, eleggendo solamente Dujany a
Presidente, ma non fatelo quel passo che vi porta fuori dalla porta
del nostro Partito, di quel Partito che, pur con tutte le sue
carenze è stato finora la nostra grande assise e lo sarà ancora
perché uniti siamo stati e saremo sempre forti, mentre divisi
tradiremo noi stessi, le nostre convinzioni, e soprattutto
tradiremo il grande elettorato che qui ci ha mandati per
rappresentarlo.
Ricordate che ci guarda il Partito intero sul piano nazionale,
nel quale militano i vostri stessi amici di corrente, che ci guarda
anche l'Italia, impegnata come è nella grande battaglia
amministrativa del 7 giugno; ascoltate, non la mia voce modesta, ma
il vostro cuore e restate con noi democratici cristiani.
Montesano (P.S.D.I.)
- Chi chiede la parola?
Pollicini (D.P.)
- Amico Ramera, Ti ringrazio del tuo
appello, e devo riconoscere qui, davanti all'aula consiliare, che
ti sei adoperato in modo encomiabile per scongiurare la
mortificazione del gruppo di Forze Nuove. Tu ed altri tuoi amici,
lo stesso Segretario nazionale del Partito, che domenica scorsa ci
ha ricevuti a Torino, per scongiurare, ma neanche l'appello, del
Segretario nazionale del Partito, della tua corrente, che è leader
in politica, perlomeno, di partito, della tua corrente, è stato
accolto da quelli che non hanno accolto neanche il tuo. Quindi, non
stupirti del tuo insuccesso; lo stesso insuccesso lo ha subito
Forlani.
Ebbene, io ti sono riconoscente di quello che hai fatto per noi;
però ti devo dire, amico Ramera, che non ci fidiamo più del
Partito.
È mio dovere comunicare, signor Presidente, signori Consiglieri,
al Consiglio regionale, l'uscita mia e degli amici Dujany,
Maquignaz, Lustrissy, Rollandoz, Personnettaz e Benzo dal gruppo
consiliare della democrazia cristiana e della costituzione di un
nuovo gruppo consiliare autonomo.
La decisione avviene al termine di una lunga e travagliata
vicenda che ha avuto come principale protagonista la democrazia
cristiana, ma ha interessato e interessa tutte le forze politiche
valdostane. Al di là delle visioni e degli aspetti settoriali, la
nostra scelta è in funzione del futuro della Valle d'Aosta, un
futuro che vogliamo all'insegna del progresso economico, sociale e
civile, e del consolidamento dell'autonomia valdostana.
Non ci nascondiamo oggi l'importanza e i rischi della scelta che
abbiamo compiuto con pieno senso di responsabilità. Abbiamo voluto
essere ottimisti, e credere che esistono attualmente in Valle
d'Aosta le forze e le condizioni necessarie per una politica di
crescita democratica della nostra Regione.
Sotto certi aspetti, non sono mutati per noi i temi e gli
obiettivi di una battaglia politica che sino a ieri abbiamo
condotto all'interno della D.C., convinti che i principi ispiratori
di quel partito potessero pienamente soddisfare le esigenze, non
solo nostre, di una comunità che, superato un vecchio equilibrio
politico, fondato sulla povertà e sull'ignoranza, volesse
raggiungere traguardi nuovi per un paese maturato e cresciuto in
oltre 20 anni di esperienze democratiche e autonomiste.
Non abbiamo nulla da rinnegare dei principi di fondo che hanno
ispirato i fondatori del Partito che ha chiamato a raccolta i
cattolici, per un impegno civile al servizio del Paese. Anzi, è per
lealtà verso quei principi e coerenza alla nostra azione di ieri
che oggi, di fronte all'impossibilità di portare avanti una
politica democratica progressista, e autonomista all'interno della
democrazia cristiana, di fronte alla pesante azione condotta da
gruppi di potere, operanti all'interno del Partito, tendente a
rendere nulla la nostra forza all'interno del Partito con sistemi
che poco o nulla hanno a che fare con le più elementari regole del
gioco democratico che scegliamo con responsabilità e coraggio una
via di un impegno politico autonomo.
La scelta che abbiamo operato era in noi, in alternativa ad
altre due possibili soluzioni: restare dentro il Partito, subendo
le pesanti condizioni dei gruppi di poteri dominanti e rinunciare
al nostro ruolo, alla linea politica che si richiama all'esperienza
dei cattolici democratici autonomistici e progressisti, oppure
scegliere la via del silenzio, cercando in altri campi l'occasione
per portare avanti le nostre idee.
Comunque, la scelta non è stata facile, né poteva essere
improvvisa, e giunti al termine di una meditata analisi delle
nostre forze e di quelli che agiscono nella nostra Regione, abbiamo
dovuto superare il difficile e scomodo momento in cui, dopo tanti
anni di presenza in un Partito nel quale abbiamo profuso le nostre
energie e la nostra passione politica, abbiamo capito che in quel
Partito non ci era più lasciato lo spazio per sopravvivere se non
rinunciando alle nostre idee, e che l'unica cosa che ci rimaneva da
fare era di compiere la scelta meno comoda, meno facile, ma che ci
desse la possibilità di essere noi stessi: un attivo impegno
politico, autonomo.
Sotto certi aspetti la scelta può servire a rendere più chiari e
precisi connotati di un impegno politico che sino ad oggi ha dovuto
fare i conti con le diverse forze ed interessi presenti nella D.C.,
e rappresenta un'occasione per indicare quali siano le forze nel
paese alle quali ci rivolgiamo, per portare avanti insieme una
politica nuova.
Resta punto fermo la nostra piena adesione ai principi di fondo
che ci provengono dal nostro essere cristiani, come sono
altrettanti punti inamovibili la nostra fede nella democrazia,
nella libertà e nella autonomia della nostra Valle, sono i valori
nei quali abbiamo creduto e crediamo e che vogliamo incarnati dalla
nostra società e non ridotti a livello di semplici ed innocue
enunciazioni verbali.
Non sono queste solo esigenze ed aspirazioni. Riteniamo che la
nostra comunità valdostana, in questo travagliato e complesso
momento di trasformazione e di crescita voglia sostanzialmente
queste cose.
I lavoratori: i lavoratori democratici, operai ed agricoltori,
vogliono uscire da una tradizionale condizione di emarginazione
dalla vita politica e partecipare attivamente e con pieno diritto
alle scelte che interessano il loro futuro, rinunciando alle
tentazioni demagogiche e autoritarie.
I giovani democratici vogliono che la società nella quale
dovranno vivere domani possa superare i limiti e le contraddizioni
di quella attuale, e soddisfare concretamente il loro desiderio di
libertà e di giustizia. Coloro che hanno creduto e credono
nell'autonomia della Valle d'Aosta, come modo per essere
responsabili del proprio destino, come strumento insostituibile di
crescita e di sviluppo civile e umano, come esigenza radicata nella
comunità valdostana, avvertono la necessità nella mutata e mutevole
realtà odierna di una politica fortemente caratterizzata in senso
autonomistico, che sia avvincente nei confronti di quelle forze e
di quegli interessi che ne hanno frenato lo slancio e ostacolato il
cammino.
Ci pare giunto il momento, a 25 anni dalla lotta di Liberazione,
di sostenere la validità dei motivi che ispirarono la parte
migliore della nostra terra e che oggi trovano nelle forze che
vogliono un paese più democratico e più giusto, più libero, i
naturali continuatori.
Profondamente convinti di non essere gli esclusivi interpreti
delle istanze di progresso, di sviluppo e di crescita della
comunità valdostana e rispettosi delle altre forze politiche
presenti in Consiglio, nelle diverse posizioni nelle quali
agiscono, rivolgiamo la nostra attenzione e ci rendiamo disponibili
nei confronti di quelle forze autonomistiche democratiche che
vogliono la creazione di un nuovo equilibrio politico che sappia
rispondere positivamente alle esigenze della Valle d'Aosta degli
anni '70.
Il gruppo autonomo testé costituito esprime piena solidarietà
alla lista degli amici di Aosta dei Democratici Popolari; è nostra
ferma volontà rappresentare una alternativa democratica ed
autonomistica, creare le condizioni per un diverso modo di
confronto tra le forze politiche escludendo la possibilità di
confusioni di tipo Milazziano.
Montesano (P.S.D.I.)
- Altri che chiedono la parola?
Milanesio
(P.S.I.)
- Le dichiarazioni, prima del
Consigliere Ramera, improntate, diciamo così, alla mozione degli
affetti, e successivamente l'atteggiamento risoluto del Consigliere
Pollicini, a nome dei suoi amici, hanno portato alla ribalta di
questo Consiglio e dell'opinione pubblica della Valle d'Aosta,
direi, dell'Italia intera, un fatto nuovo, un fatto politico di
grande rilevanza che appunto è la scissione della Democrazia
Cristiana della Valle d'Aosta.
È chiaro che si pongono problemi nuovi per tutti i partiti e le
forze che operano in questo Consiglio, si pongono problemi di
scelta, problemi di convergenza, per dare una soluzione a quel
problema che sta al di sopra di tutti noi che è quello
dell'amministrazione pubblica, che è quello di dare un governo
efficiente, democratico, progressista alla nostra Regione.
La crisi del Governo regionale si era iniziata alcuni mesi or
sono e sembrava non se ne intravedesse uno sbocco concreto e
positivo, tanto che da parte di alcune forze si era invocato il
ricorso al corpo elettorale e altre, che erano restie a questa
soluzione incominciavano ad intravedere questa via come l'unica via
possibile da percorrere. Oggi, siamo di fronte al fatto nuovo, al
fatto nuovo che evidentemente si è preparato e si è maturato in
questi ultimi giorni, in queste ultime settimane, fatto politico di
grande rilievo, sul quale noi socialisti esprimiamo sostanzialmente
un giudizio positivo, un giudizio positivo, perché le
contraddizioni interne al Partito della democrazia cristiana sono
esplose, sono esplose con la costituzione di due raggruppamenti
cattolici, la democrazia cristiana e i democratici popolari.
Questo non significa, da parte del Partito socialista, che vi
siano, per così dire, i buoni e i cattivi, significa semplicemente
che, per ovvie ragioni, per quello che ci riguarda, gli alleati
naturali del Partito socialista sono i democratici popolari, sono
cioè coloro i quali hanno scelto delle posizioni politiche,
nell'enunciazione di Pollicini, almeno questo è stato evidente,
delle enunciazioni politiche che li situano chiaramente e
decisamente su posizioni di progresso, su posizioni di collegamento
profondo e intimo, con le esigenze della classe lavoratrice in
generale, e con le esigenze autonomistiche della Valle d'Aosta.
Io, a questo proposito, proprio perché il mandato del mio
partito era un mandato direi, interlocutorio, ma, badate bene,
interlocutorio perché avevamo letto sui giornali tante cose, e
molto spesso sappiamo che i giornali, per esigenze, almeno, certi
giornali, per esigenze interne o di partito, hanno interesse a
deformare o, a confondere quella che può essere la verità o la
realtà delle cose, ebbene, noi non sapevamo e non è questa una
confessione di ignoranza o di poca sagacia politica, non sapevamo
fino a questo momento cosa in realtà sarebbe successo.
Quindi io, che ho il mandato da parte del mio partito di
ricercare quelle convergenze, all'interno del Consiglio, che
scongiurino le elezioni anticipate e che consentano alla Valle
d'Aosta di riavere al più presto un governo, un governo che vari un
bilancio, e che superi quella paralisi amministrativa e politica
che già ha tanto nociuto ai cittadini della Valle d'Aosta, sia in
modo, diretto che in modo indiretto, ebbene, io chiedo almeno una
mezz'ora di sospensione per poter valutare, assieme alle altre
forze politiche presenti in Consiglio, la possibilità di
individuare delle convergenze concrete per tentare di risolvere il
problema del Governo della Valle d'Aosta.
Io dichiaro fin d'oggi, come da questo momento, che noi abbiamo
intrapreso delle trattative, avevamo intrapreso delle trattative
con l'Union Valdôtaine, con la democrazia cristiana e con il MAV;
queste trattative si erano arenate su una pregiudiziale da noi
condivisa e che riguardavano il cumulo delle cariche e la necessità
che si ovviasse a questo inconveniente.
Le trattative vennero invece ufficialmente tra Union Valdôtaine,
e Democrazia Cristiana per questa ragione, cioè, perché la
Democrazia Cristiana nel suo complesso non aderiva a questa
pregiudiziale. Ora, è possibile, io credo, politicamente, forse
anche numericamente, trovare una convergenza che possa, sulla base
di una intesa che potrebbe anche essere temporanea, dare uno sbocco
all'attuale crisi politico amministrativa. Noi socialisti siamo
disponibili per cercare questa via e per questo chiediamo questa
breve sospensione per poter confrontare un momento le opinioni fra
queste forze politiche.
Montesano (P.S.D.I.)
- Chi altro chiede la parola?
Allora, vi sono due richieste di sospensione. Una fatta dal
Consigliere Ramera e l'altra fatta dal Consigliere Milanesio. Se il
Consiglio è d'accordo unanimemente, io evito di mettere in
votazione questa richiesta, altrimenti, io concedo la sospensione.
Di quanto tempo? ...mezz'ora. Allora, la seduta è sospesa per
mezz'ora e quindi...
Seduta sospesa dalle ore 17,02 alle 17,36
Montesano (P.S.D.I.)
- Io prego di attendere un po',
perché i Consiglieri possano prendere posto.
Allora, chi chiede la parola? Attendiamo ancora un
momentino...
Bene, si dà corso alla seduta... Chi chiede la parola? Chi ha
interesse a farsi ascoltare, almeno solleciti i colleghi a venire
in aula.
Ripeto ancora: chi chiede la parola? La parola al Consigliere
Pollicini.
Pollicini (D.P.)
- Signor Presidente, a nome di una nuova
maggioranza consiliare, formata dall'Union Valdôtaine, dal Partito
Socialista Italiano, dal MAV e dal Gruppo Autonomo, propongo che
alla carica di Presidente della Giunta regionale, sia designato il
Dr. Cesare Dujany, un uomo che ha militato nella Resistenza, che
alla Liberazione è stato eletto Consigliere comunale di Chatillon e
assessore; quindi, Sindaco dello stesso comune, che dal 1949 siede
in questi banchi quale consigliere regionale sino al 1966, e
assessore alla Pubblica Istruzione da quell'epoca. Convinto
assertore dell'autonomia valdostana, il Dr. Cesare Dujany ha la
fiducia della nuova maggioranza, prega di considerare questa
designazione non una designazione in antitesi ad altre, ma la
miglior designazione in questo momento per la soluzione della crisi
regionale, la votazione del bilancio, di cui già sentiamo gli
effetti negativi nella Valle, e l'inizio di una nuova politica
autonomista per il progresso della Valle d'Aosta.
Montesano (P.S.D.I.)
- Chi chiede la parola? Nessuno
chiede la parola? La parola al Consigliere Germano.
Germano (P.C.I.)
- Signori Consiglieri, ancora una volta
le vicende politiche valdostane, per l'originalità delle soluzioni,
e per la singolare caratteristica di precedere sovente avvenimenti
e scelte nazionali, sono al centro dell'attenzione dell'opinione
pubblica.
Si tratta di un fenomeno politico importante, che investe il
partito di maggioranza relativa, cioè la Democrazia Cristiana; si
tratta del problema riguardante la fine dell'interclassismo della
Democrazia Cristiana, cioè di questa grossa formazione politica che
ha sempre raccolto, anche in ragione di motivi religiosi, i voti
dei lavoratori, assieme a quelli dei loro padroni ed ha utilizzato,
soprattutto su scala nazionale, la massa di questi voti
nell'interesse del massimo profitto capitalistico, rompendo prima
il governo di unità antifascista e cacciando via, per ordine
americano, i comunisti e i socialisti dal Governo nel lontano 1947,
ed impostando poi la sua azione nei governi che si sono succeduti
nel nostro paese, centro destra, centrismo e centro sinistra, in
modo da basare lo sviluppo dell'Italia sulla restaurazione
capitalistica prima e sullo sviluppo nei grandi monopoli poi.
Questo partito in Valle d'Aosta, come anche in molte parti
d'Italia, di fronte allo sviluppo delle lotte operaie, contadine e
giovanili, di fronte alla crescita della coscienza politica delle
masse lavoratrici, è oggi scosso da una crisi profonda. I
lavoratori cattolici, della Nazionale Cogne e di altre fabbriche
della Valle d'Aosta, protagonisti, assieme e quelle, comunisti,
socialisti ed unionisti, delle grandi lotte dell'autunno e della
primavera, hanno preso coscienza che la destra D.C. non può più
essere delegata a rappresentare i loro interessi; hanno preso
coscienza che devono essere loro stessi in un rapporto nuovo con
comunisti, socialisti ed unionisti, a dire la loro parola nei
problemi che li interessano, che sono i problemi, non solo della
fabbrica, ma anche della società. Hanno preso coscienza che per
avviare una politica di riforme che risolva i problemi della
salute, della scuola, della casa, dei trasporti, del carovita, del
fisco, occorrono nuove maggioranze e nuovi schieramenti
politici.
Voglio ricordare qui quanto uno dei più qualificati esponenti
democratici popolari della sinistra D.C., il capogruppo al
Consiglio regionale, al Consiglio comunale, Roberto De Vecchi, in
un suo interessante intervento in Consiglio, durante la crisi
regionale, aveva affermato: De Vecchi diceva "
all'interno della
democrazia cristiana sta avvenendo una battaglia che è quella della
società italiana: la lotta è ingaggiata fra due forze, da una parte
i gruppi di potere consolidati, espressione di ben individuati
interessi o clientele, i quali tendono a conservare, con tutti i
mezzi un potere decisionale che sta loro sfuggendo; dall'altra
parte vi sono gruppi che pensano ed operano in termini
politici"
, e questo discorso lo abbiamo sentito anche qui oggi
e pretendono sia data una risposta positiva ai grossi e gravi
problemi che travagliano la nostra società.
Sono queste dunque, io penso, le ragioni di fondo, per cui la
sinistra D.C. valdostana si è ribellata alle prepotenze della
destra D.C. ed ha deciso di presentare al Comune di Aosta una
propria lista in concorrenza a quella della destra, mentre abbiamo
sentito oggi il gruppo della sinistra D.C. si costituisce in un
nuovo gruppo per, come dice Pollicini, realizzare, un attivo
impegno politico autonomo e decide, come ha detto Pollicini pure,
di presentare l'Assessore Dujany come nuovo Presidente della
Giunta, con proposte di nuove alleanze, per la soluzione della
crisi regionale. Questi gli aspetti nuovi e caratteristici della
nuova situazione politica valdostana, situazione del resto comune,
anche se in modo ancora limitato, ad altri comuni italiani, ad
esempio a Rapallo, a Carignano, a Omegna sono state presentate
altre due liste D.C., come in numerosi centri dell'Italia e
soprattutto in Sardegna.
Come si presenta dunque la situazione politica nella nostra
Valle?
La destra D.C., con caparbietà, ha condotto avanti il suo
disegno di arrivare allo scioglimento del Consiglio regionale per
potere, con nuove elezioni, usando le solite armi della corruzione
e del terrorismo, punire la sinistra D.C., ridurla nella sua
rappresentanza per poter poi più facilmente emarginarla; quello che
è avvenuto in Comune di Aosta, è altamente istruttivo ad una
corrente che nel Partito rappresenta una percentuale anche
maggiore, ci assegnavano sei posti su 40 candidati, e cioè il 15%
dei posti, mentre alle altre correnti che rappresentavano poco più
del 50% degli iscritti, si assegnava l'80% dei rappresentanti; del
resto anche l'intervento accorato del Consigliere Ramera ci ha
rilevato che lo stesso è oggetto di "prepotenze" e il Consigliere
Ramera ambisce ad essere martire, va bene, questa è la democrazia
della destra D.C..
Ebbene, come intendeva e come intende ancora oggi la destra D.C.
portare avanti il suo disegno? Il problema di creare un caos
amministrativo, facendo in modo che una paralisi economica facesse
sentire le sue conseguenze deleterie, e anche in questo mi ricorda
il Dante che diceva "Nave senza nocchiero in gran tempesta".
Facciamo sì che la Valle d'Aosta non abbia nessuno che la guidi e
così occorrono nuove e risolutive elezioni regionali. Questo
disegno l'ha portato avanti, e vorrebbe portarlo avanti ancora
oggi, ancora oggi e a questo proposito sarebbe interessante poi,
per una analisi storica, conoscere proprio bene chi sono stati i
franchi tiratori e quali erano gli obiettivi della loro azione, se
non erano legati anche a questo, a questo disegno.
Ma andiamo avanti, questo ormai è chiarissimo è il disegno della
destra D.C.. Per batterlo occorre che le sinistre laiche,
autonomiste e cattoliche riescano nel pieno della loro autonomia e
superando steccati e barriere riescano a dare alla Valle d'Aosta
una nuova amministrazione che, cambiando radicalmente metodi ed
impostazioni amministrative, sia in grado di affrontare i problemi
seri e gravi che le lotte dei lavoratori hanno posto al centro
della vita politica ed amministrativa della Regione.
Lo abbiamo detto altre volte e lo ripetiamo, questa maggioranza,
larga e sicura, c'è in questo Consiglio ed è composta dalle
formazioni di tutta la sinistra laica, autonomista e cattolica, e
sappiamo anche che questa maggioranza è l'unica che in prospettiva
modificherà radicalmente la situazione in Valle d'Aosta, avviandola
verso un vero progresso sociale e l'attuazione piena
dell'autonomia.
Questa maggioranza però non è stata proposta dal Consigliere
Pollicini; vi sono evidentemente degli ostacoli, vi sono dei
residui anticomunisti anche nell'ambito della sinistra D.C., manca
soprattutto una iniziativa unitaria e coerente da parte del Partito
socialista, ma direi che questo non è il momento di approfondire
ulteriormente questo argomento, argomento che ci divide anche se
c'è qualcuno che ha queste responsabilità.
Il problema più serio del momento è quello di battere il disegno
conservatore della destra D.C.; occorrono perciò anche soluzioni
provvisorie come quella che è stata presentata, e urgenti che
servano nel contempo a superare la crisi e la paralisi
amministrativa, a cominciare ad avviare a soluzione alcuni grossi
problemi.
Io accennerò solo ad alcuni grossi problemi, perché mi riservo
di approfondirli nel prossimissimo, direi, almeno me lo auguro,
dibattito che dobbiamo fare sul bilancio; bisogna che questa
maggioranza approvi il bilancio, per togliere ogni motivo alla
destra D.C. di procedere allo scioglimento del Consiglio e di
procedere a nuove elezioni.
Mi riservo di approfondire poi in quella sede, per ora mi limito
ad elencare che occorre una iniziativa autonomista unitaria per
risolvere alcuni punti, il problema della revisione del riparto
fiscale, problema di fondo della nostra autonomia, assieme agli
altri problemi dell'autonomia, che non hanno ancora trovato
attuazione. Occorre che per lo sviluppo economico, collegato alla
difesa della salute dei lavoratori della Nazionale Cogne, si
affronti il problema in modo serio, non approvando ordini del
giorno e poi non muovere neanche un dito per realizzare questi
ordini del giorno. Occorre che per l'avvio di una programmazione
economica che contempli un piano economico di sviluppo e un piano
urbanistico del territorio per tutta la Valle si proceda molto
rapidamente; occorre anche che per la soluzione del problema della
casa si vedano le modifiche all'attuale legge già discusse in
Commissione, l'elaborazione di una nuova legge e le iniziative già
discusse in Commissione. Occorre anche che per l'attuazione più
rapida ed avanzata possibile dell'ordine del giorno per il diritto
allo studio, votato all'unanimità da questo Consiglio, si proceda
più rapidamente. Queste le questioni di fondo che noi riteniamo
siano davanti a questa nuova Giunta.
Noi comunisti, per fare queste cose, siamo a disposizione perché
siamo interessati alla soluzione dei problemi, così come siamo
interessati a tutti quei passi e a quelle soluzioni politiche che
partendo dal fallimento del centro sinistra e ricollegandosi alle
sponte rinnovatrici che provengono dai movimenti di lotta, aprano
la strada a nuovi schieramenti, a nuovi equilibri politici; siamo,
cioè, convinti che una nuova maggioranza maturerà solo col tempo,
col lavoro e nella chiarezza, per ora consideriamo fatto positivo
che la situazione sia in movimento. Non possiamo però votare per
questa Giunta, anche se la consideriamo un netto passo in avanti
rispetto al passato. Quindi voteremo in bilancio.
Tonino (P.S.I.U.P.)
- Prima di entrare nei meriti della
proposta del Consigliere Pollicini per la designazione del
Presidente della Giunta nella persona del Dr. Cesare Dujany, e
prima di fare conoscere quello che sarà il mio giudizio che
esprimerò a nome del mio partito, perché in quel modo ha deciso il
Partito, mi sia permesso di fare alcune considerazioni sui
clamorosi fatti successi in questi ultimi tempi, sia per quanto
riguarda la presentazione delle due liste, una da parte della
Democrazia Cristiana e l'altra dei Democratici Popolari,
dissenzienti della Democrazia Cristiana al Comune di Aosta, sia,
come logica conseguenza, ciò che sta avvenendo in questo Consiglio
regionale, in questo momento con l'annunciazione testé fatta dal
Consigliere Pollicini.
Ho parlato di fatti clamorosi, quantunque si potrebbe dire,
fatti conseguenti ad un metodo politico che si è voluto instaurare
nella Regione, ben sapendo che un tale metodo che era il
centro-sinistra non era la volontà espressa dalle massi popolari,
ma una forma politica che andava contro le esigenze del momento,
problemi di fondo che rimanevano irrisolti, un completo immobilismo
mentre dall'altra parte i lavoratori, i contadini, le masse, gli
studenti riuscivano uniti a portare avanti un grosso movimento di
lotta dentro e fuori dalla fabbrica, mettendo in risalto e facendo
scoppiare le grosse contraddizioni di una forma politica che non
voleva risolvere i grossi nodi, ma che viceversa inchiodava la
libertà dei lavoratori e basterebbe a questo riguardo accennare a
tutta una lunga serie di denunce contro i lavoratori, contro gli
studenti, contro gli esponenti politici, basterebbe vedere come
dietro la bella facciata di una città come Aosta, definita città
europea, vi fosse uno scottante dramma sociale, il dramma della
casa e della salute, centinaia di famiglie vivono e vivono in
condizioni bestiali, basta inoltrarsi nei centri cosiddetti storici
della Città per rendersi conto delle condizioni in cui vive quella
povera gente, case malsane, umidità ovunque, con un servizio
igienico per sei o sette famiglie, topi dappertutto, conseguenza di
questa inconcepibile situazione sono le malattie, gli infarti, in
alcuni casi anche la morte. Ultimamente sono state sfrattate delle
famiglie dove la Regione ha acquistato gli immobili per demolirli;
noi, come Partito, siamo favorevoli che la Regione demolisca quelle
catapecchie, ma nel medesimo tempo diciamo anche che non si butta
la gente sulla strada, si deve trovare una soluzione idonea per
quelle famiglie. L'Istituto delle case popolari, per quanto
concerne l'assegnazione degli alloggi doveva cessare di fare una
politica clientelare, cioè l'alloggio per chi ha una certa tessera
in tasca, ma doveva fare ed agire in un altro modo. Ecco che anche
questa è una grossa contraddizione che è scoppiata nelle mani di
certi conservatori e di chi li appoggiava, e non voglio qui
annoverare tutto il fallimento di una politica che, anziché
affrontare i problemi reali del paese, si era preoccupata di
portare avanti una certa politica paternalistica clientelare con
sfondo un cumulo di incarichi ben retribuiti, la mafia, insomma.
Ecco, quindi che analizzando tutto questo putiferio, tutta questa
fallace manovra portata avanti alle spalle di una nuova classe
operaia, ormai matura e consapevole del suo proprio ruolo, noi,
come socialisti di unità proletaria riteniamo positiva la
spaccatura nell'interno della democrazia cristiana, anche se
permane a mio avviso uno stato di confusione, motivo per cui, pur
prendendo atto con una certa soddisfazione del fallimento del
centro-sinistra, il quale ha travolto anche il partito dello scudo
crociato mettendo in contraddizione chi come il ragioniere Bordon,
sosteneva nel passato a più riprese che la Democrazia Cristiana era
unita più che mai nei suoi intenti, mentre invece oggi stesso si
renderà conto della sua inesattezza e pur prendendo atto del
fallimento, del disegno della socialdemocrazia borghese e del
connubio PSI-DC, il dubbio che a parer nostro rimane è questo;
cambierà l'orientamento delle scelte di fondo che il movimento di
massa attende? Si porterà avanti una politica orientata non solo a
parole ma con i fatti, atta a cambiare le cose e andare incontro
alle impellenti esigenze dei lavoratori e delle popolazioni? Ci
sarà un reale spostamento di indicazioni e che abbia come obiettivo
il riconoscimento di un reale potere della classe lavoratrice?
Saranno spazzate via per sempre le impostazioni del centro
sinistra? Sono queste le domande che mi pongo e la conseguente
risposta deliberativa del Comitato esecutivo del PSIUP sarebbe
questa: è presto per dare un giudizio positivo sulla nuova
maggioranza che si vuole mettere assieme; e quindi, nel dubbio, pur
non negando che qualche cosa si sta muovendo anche nelle masse
cattoliche del dissenso, e che negli strati operai dell'elettorato
socialista una nuova coscienza si sta sviluppando, sta per prendere
il posto, prima dell'avventurismo passato, la posizione ufficiale
deliberata, del Comitato esecutivo del PSIUP del quale mi faccio
portavoce, è la seguente.
Ci troviamo di fronte ad una crisi che dura da circa un anno, la
Regione, con la responsabilità del centro-sinistra si trova ad
essere paralizzata, i dipendenti della Regione vengono licenziati;
la conseguenza di questa lunga crisi si ripercuote già nelle
imprese appaltatrici dei lavori della Regione, per cui anche in
qual largo settore si registrerà una disoccupazione allarmante, non
si faranno più le opere. C'è un caos politico tale che
difficilmente potrà essere superato, col rischio di trovarsi
quest'autunno in una nuova crisi, quindi di fronte ad una
situazione del genere noi riteniamo, e non è da oggi, che per
risolvere questa crisi, questa confusione, si debba sentire ancora
una volta, permettetemi che ve lo dica, la volontà della
popolazione valdostana e quindi il ricorso a nuove elezioni,
affinché da una nuova consultazione ci venga data l'indicazione di
chi deve governare la Regione. Naturalmente questa nostra richiesta
di nuove elezioni non ha la medesima sostanza politica di chi, come
il Partito Liberale Italiano e altre forze di destra chiedono la
stessa cosa. È ovvio che questa mia ulteriore richiesta di nuove
elezioni ha come logica conseguenza il mio voto contrario alla
proposta del Consigliere Pollicini per la designazione del
Presidente della Giunta regionale nella persona del Dr. Cesare
Dujany. Può darsi che il mio atteggiamento di oggi, che è
conseguente ai deliberati dell'esecutivo del mio partito potrebbe
mutare un domani, sempre se la mia proposta per nuove elezioni non
sarà accettata; quindi dipenderà dalla vostra maggioranza, se la
otterrete, di chiarire alcune cose ancora rimaste nel buio e che
per noi sono essenziali, dipenderà soprattutto dal modo in cui
imposterete i gravi problemi che vi sono sul tappeto, che sono
irrisolti da tempo, e da quelli nuovi che sono venuti alla ribalta,
come per esempio può essere quello dei dipendenti licenziati
dell'Assessorato al Turismo e poi alcuni di questi, in seguito
all'interessamento dei sindacati, sono stati riassunti e messi a
lavorare in cantieri di lavoro, ma questi operai, che sono in parte
invalidi o ammalati di silicosi, non lo possono sopportare questo
nuovo sforzo, questo nuovo lavoro, quindi come primo impegno deve
essere quello del cambiamento del posto di lavoro per costoro e
l'immediata soluzione di tutti gli altri che sono ancora a casa.
Molti sono ancora gli altri problemi che se affrontati con una
certa responsabilità potrebbero fare mutare il mio attuale
atteggiamento, sono in parte quelli già elencati nell'inizio del
mio intervento, quindi, il mio voto, che è contrario, deve essere
considerato anche come voto di attesa su quello che saprete
fare.
Ramera (D.C.)
- Ritengo che, dopo quanto avevo detto
prima, non sia oggi il giorno per la polemica; avremo modo, come ha
detto l'amico Germano, di sostenerla prossimamente e avrò modo di
dirvi quello che già avevo annunciato così, privatamente, che la
Democrazia Cristiana si trova nelle stesse condizioni del Partito
Comunista, ma te lo dirò poi un'altra volta che cosa... siamo in
buona compagnia... voi avete perso quelli del Manifesto, noi
abbiamo perso quelli, non del Manifesto, comunque siamo però il
Partito ufficiale entrambi.
Detto questo non entrerò in polemica con nessuno, mi spiace
constatare che il mio appello sia andato a vuoto, che gli amici che
ci hanno lasciato non abbiano considerato in alcun modo le mie
parole e pertanto, non per motivi di ripicco personale o di nulla,
quanto ho detto dell'amico Dujany rimane, tuttavia non possiamo
naturalmente votarlo in questa occasione e pertanto ci asterremo
dalla votazione.
Chamonin
(M.A.V.)
- Nous regrettons profondément
et nous le disons en toute franchise et amitié, que le discorde de
sentiments et d'opinions qui a agité l'intérieur de la démocratie
chrétienne ces derniers temps, ait porté fatalement à cette
profonde dissension. Nous ne sommes pas ici pour critiquer la
situation dans laquelle est venue à se trouver le parti qui
détenait la majorité relative en ce Conseil. Je l'ai dit déjà en
plus d'une occasion et je le répète aujourd'hui, nous retenons de
n'avoir aucun droit de discuter les problèmes intérieurs des
différents partis ou mouvements présents sur la scène politique
valdôtaine. Nous pouvons quand même nous en plaindre pour les
implications de nature politique et administrative que cela peut
comporter et qui surpassent de beaucoup le simple intérêt de ce
parti.
Nous ne pouvons aussi encore une fois que prendre acte avec
regret de la confirmation de la décision de l'Union Valdôtaine,
d'ailleurs plusieurs fois précédemment annoncée, de ne vouloir
encore, pour le moment, entrer dans la composition d'une Junte de
manière à faire entendre de plein droit, en pleine responsabilité
et avec toute l'autorité lui dérivant du poids des électeurs,
qu'elle représente les aspirations et la volonté d'une si grosse
tranche de l'électorat régionaliste valdôtain. C'est avec le regret
le plus sincère d'un valdôtain en bonne foi que je prends acte de
cette décision et si mes paroles pouvaient servir à quelque chose
je prierais de la manière la plus chaleureuse les organes de
direction de l'Union Valdôtaine de vouloir reprendre en
considération la possibilité de changer cette décision.
Ceci dit nous annonçons que le Mouvement autonomiste Valdôtain
pour la continuation d'une ligne politique que nous poursuivons
depuis plusieurs mois et qui avait porté au choix de notre
collocation active au sein de la précédente majorité et par
cohérence à ses précédentes décisions a décidé de donner son appui
à la formation d'une Junte régionale qui nous semble, au moment
actuel la seule possible, étant donné les forces présentes en ce
Conseil, Junte qui devra porter comme premier argument en
discussion le budget régional pour l'année 1970. En effet nous ne
pouvons pas nous permettre en ce moment, pour des querelles plus ou
moins personnelles et qui risquent de devenir simplement mesquines
et ridicules, nous ne pouvons pas nous permettre, disais-je, de
proroger l'approbation de ce budget, acte administratif d'une
importance telle de surpasser et de loin l'intérêt même de la
politique régionale, et les intérêts particuliers des différents
partis et mouvements. Nous ne pouvons pas nous permettre de
continuer à mortifier d'une telle façon la vie administrative de la
Région avec les conséquences si graves et si dangereuses pour
l'économie générale de notre pays, que tout le monde peut
facilement imaginer. Nous voterons donc pour le Président qui nous
a été désigné, pour les collaborateurs qu'il voudra choisir, et
pour le budget que la Junte voudra présenter à notre approbation.
Cette Junte pourra s'appuyer sur une majorité qui, bien que de
justesse, soit en participation directe, soit en appuis extérieurs
a le nombre et les hommes pour gouverner, elle pourra durer plus ou
moins longtemps selon les circonstances qui se présenterons et les
volontés qui la régissent. Nous souhaitons seulement que ces
volontés, aujourd'hui coalisées et ayant comme unique objectif,
nous osons l'espérer, le bien de notre Région, ne veuillent pas,
dans un avenir trop proche, pour des objectifs particuliers
d'intérêts immédiats, faire tomber cette Junte à la première
occasion.
Montesano (P.S.D.I.)
- Altri che chiedono la parola?
Allora, il contenuto della gran parte degli interventi è stato poi
improntato alla dichiarazione di voto, quindi io credo che si possa
chiudere questa discussione, che ha compreso appunto le
dichiarazioni di voto. Ci sono degli altri rappresentanti che
vogliono fare la dichiarazione di voto?
Caveri
(U.V.)
- Tanto per intenderci, io prenderei
la parola dopo la dichiarazione del Presidente della Giunta, se Lei
non ha niente in contrario.
Montesano (P.S.D.I.)
- No, niente in contrario, io
parlavo delle dichiarazioni di voto sulla proposta fatta dal
Consigliere Pollicini.
Pedrini
(P.L.I.)
- Io parlo dopo l'Avvocato
Caveri... (
risate
)
Montesano (P.S.D.I.)
- Non ha nulla in contrario Lei? No?
Allora resta a me dichiarare qui, in rappresentanza del Partito
socialista unitario, l'astensione del voto, e si può procedere
quindi senz'altro alla votazione e richiamando chi ha dichiarato
l'astensione all'attenzione del Segretario per la distribuzione
delle schede. Quindi, chi ha dichiarato la sua astensione, prego di
alzare la mano chi ha dichiarato l'astensione, perché non si reca a
votare... Facciamo l'appello e andiamo avanti; allora, si procede
alla votazione; viene fatta per schede, viene eletto il Presidente
della Giunta, il quale è designato dal gruppo, cui il capogruppo è
il Consigliere Pollicini, però non è; non si ha il divieto di
iscrivere altri nomi; insomma, il Presidente della Giunta è, c'è
una proposta, altre proposte non ce n'è, però non c'è nessun
ostacolo a che si mettano anche altri nomi.
(
si procede alla votazione
) ... elezione, cioè, c'è la
maggioranza assoluta sui consiglieri in carica, cioè a dire su
35.
Risultato della votazione: presenti 33 - votanti 26 -
maggioranza 18 - favorevoli 18 al Dr. Dujany, contrari uno,
astenuti 7.
Proclamo che il Consiglio regionale ha eletto il Dr. Cesare
Dujany a Presidente della Giunta regionale e invito il Dr. Dujany a
prendere posto al banco del Governo.
(
applausi
)
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK