Consiglio Regionale della Valle d'Aosta - Oggetto del Consiglio n. 1852 del 20 febbraio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1852 del 20 febbraio 1986 - Resoconto
OGGETTO N. 1852/VIII - RITIRO DELLA MOZIONE CONCERNENTE:
"ESAME DEL PROGRAMMA TRIENNALE DELLA DELTASIDER NEL QUADRO DELLA
DIFESA DEL RUOLO PRODUTTIVO DELLO STABILIMENTO".
PRESIDENTE:
Do lettura della mozione presentata dai
Consiglieri Mafrica, Cout, Tonino, Millet e Bajocco, iscritta
all'ordine del giorno della scorsa seduta consiliare:
MOZIONE
RICORDATO che una mozione approvata dal Consiglio regionale
nel mese di ottobre incaricava il Presidente della Giunta di
organizzare incontri a livello locale della Conferenza dei
Capigruppo e della Commissione consiliare competente sia con la
direzione aziendale della Deltasider che con il Consiglio di
Fabbrica e le Organizzazioni Sindacali;
CONSIDERATO che a fine novembre la Deltasider ha consegnato
alla Regione un programma di attività ed iniziative per il triennio
1986/88;
RAMMENTATO che in tale programma la Deltasider richiede alla
Regione un contributo finanziario, non quantificato, ma che fa
riferimento a perdite stimate in oltre 90 miliardi e a nuovi
investimenti per circa 70 miliardi;
RIBADITO che consultazioni della Regione in merito al
programma Deltasider con il Governo e con gli Enti a partecipazione
statale interessati, devono essere rivendicate come necessarie, ai
sensi delle norme di attuazione dello statuto speciale;
AL FINE di condizionare eventuali finanziamenti regionali
alla Deltasider al raggiungimento di precisi obiettivi sul piano
dell'occupazione, della competitività degli impianti, delle quote e
dei tipi di produzione dello stabilimento siderurgico aostano,
nonchè al conseguimento di precisi impegni degli enti a
partecipazione statale, in particolare l'I. R. I., per un rilancio
della siderurgia e dell'occupazione in Valle;
il Consiglio regionale della Valle d'Aosta
Delibera
di impegnare la Giunta regionale:
1) ad organizzare entro trenta giorni gli incontri dei
Capigruppo e della Commissione competente con la direzione
aziendale, il Consiglio di fabbrica della Cogne e le Organizzazioni
sindacali per un approfondito esame del programma triennale della
Deltasider;
2) di promuovere tutte le iniziative necessarie per un'azione
fortemente unitaria ed al massimo livello per la difesa, il
consolidamento e lo sviluppo del ruolo produttivo dello
stabilimento siderurgico aostano.
PRESIDENTE:
Ha chiesto di parlare il Consigliere Millet;
ne ha facoltà.
MILLET (P.C.I.):
Abbiamo presentato questa mozione con lo
scopo di stabilire degli impegni nel tempo per affrontare la
discussione su quel programma triennale. Già in sede di
Commissione, con il Presidente Pollicini, c'era stata una prima
discussione allo scopo di fissare entro un mese l'incontro con la
Direzione della Cogne e delle forze sindacali per verificare quali
sono le opinioni in merito.
Riteniamo che la questione del programma sia un fatto
discutibile ma è comunque un punto di riferimento, per cui è
necessario che il Consiglio regionale e le varie forze politiche
abbiano una posizione possibilmente unitaria, in modo da agire in
modo più incisivo verso le Partecipazioni Statali. Lo scopo della
mozione è quello di sapere se la Giunta è d'accordo con questi
intendimenti, ed in caso affermativo e se i tempi vanno bene,
auspichiamo l'approvazione della mozione.
Nelle premesse della mozione è illustrata la nostra posizione;
in Commissione, insieme ai gruppi degli A.D.P. e P.R.I., abbiamo
presentato un programma che illustra la nostra posizione rispetto a
questo problema, per cui vorremmo verificare se da parte della
Giunta vi è la possibilità di concordare sul deliberato di questa
mozione.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Sulla mozione così come è presentata la
maggioranza ha deciso di astenersi per le seguenti motivazioni.
L'occasione della vicenda Ilssa-Viola ci ha dato la possibilità
di verificare, insieme al problema Ilssa Viola, quelli che possono
essere gli intendimenti delle autorità centrali rispetto al
problema siderurgia in generale, anche alla luce delle ultime
decisioni, quelle che in pratica interessano la vicenda e
l'evoluzione della siderurgia in Italia dal 1° gennaio 1986.
Secondo noi, la procedura che dovremmo seguire è di altro tipo
rispetto a quella proposta dalla mozione e cercherò di
specificarla.
La Giunta, e non solo la Giunta (diciamo la rappresentanza che è
stata nominata dal Comitato regionale per i problemi
dell'Ilssa-Viola e più ampiamente per i problemi della siderurgia)
sta verificando a Roma, in una serie di incontri, quali sono le
volontà delle partecipazioni statali, dell'I.R.I. e della Finsider;
tra parentesi nell'ultimo incontro avuto con il Ministro Altissimo
lo stesso Ministro si era impegnato a creare l'occasione per avere
un incontro più ampio a livello internazionale.
Ecco, queste sono le premesse per andare ad un dibattito
all'interno di un Comitato rappresentativo, non procedere alla
rovescia! La Giunta fra l'altro ha già deliberato di ricercare con
Deltasider e con il Centro Sperimentale Metallurgico una possibile
forma di collaborazione per portare in Valle d'Aosta attività di
ricerca e sperimentazione che possano consolidare e potenziare
l'attività della siderurgia nella nostra Regione, negli
stabilimenti di Aosta e di Verrès in particolare, agganciando
un'attività di ricerca e di nuove produzioni che possano ancor più
giustificare la presenza di questo stabilimento ad Aosta.
In secondo luogo, lo ha già sottolineato il Consigliere Millet,
la III^ Commissione ha già iniziato un approfondimento su quel
documento programmatico della Deltasider.
La mozione, così come viene formulata, ci sembra insufficiente
nella parte deliberativa, ecco il perchè, non polemico,
dell'atteggiamento della maggioranza. La proposta sarebbe quella di
utilizzare quello stesso comitato che è già costituito, integrarlo
e trasformarlo da Comitato per i problemi dell'Ilssa-Viola in
Comitato per i problemi della siderurgia in Valle.
In quel comitato vi era la presenza degli amministratori
comunali e di Comunità Montane e di rappresentanze di lavoratori,
in modo particolare dell'Ilssa per cui si tratterebbe di ampliarlo
estendendolo al problema della Deltasider. Questo ci consentirebbe
di realizzare il punto 2, che è quello di garantire, come è stato
per l'Ilssa-Viola, una evoluzione dei rapporti, tenuti in maniera
unitaria.
La proposta che faccio (al di là del fatto di mettere in
votazione questa mozione) è quella, se è possibile, di ritirarla e
di portarla in discussione in questo comitato, dove potremo
definire una procedura in modo da affrontare il problema in maniera
unitaria.
PRESIDENTE:
Ha chiesto di parlare il Consigliere Mafrica;
ne ha facoltà.
MAFRICA (P.C.I.):
Sarebbe stata troppa grazia vedersi
approvare le mozioni in una giornata, ci rendiamo conto che la
maggioranza non può arrivare a tanto!
Per passare al merito della questione, con questa mozione
mettevamo sul tappeto due problemi: da una parte l'intervento
fortemente unitario per la difesa, il consolidamento e lo sviluppo
del ruolo produttivo dello stabilimento siderurgico aostano, ed in
questo senso dobbiamo dire che alcuni contatti presi e lo sviluppo
di questi contatti possono ricevere un giudizio positivo e possono
essere ritenuti come una strada da percorrere.
Siamo d'accordo che possa essere il comitato per l'Ilssa-Viola
ad occuparsi della questione siderurgia in generale e ad affrontare
anche la questione Deltasider.
Abbiamo qualche perplessità sulla specificità della questione
Deltasider, perchè quest'ultima ci ha presentato un programma
triennale che porta da tremila a duemila gli addetti, a condizione
che ci sia un intervento regionale che non viene esplicitamente
quantificato però viene commisurato a perdite per 90 miliardi ed
investimenti per 70 miliardi. Ora, mentre discutiamo con Prodi ed
Altissimo, la Deltasider Direzione concretamente sta già operando;
l'F.L.M. in questi giorni ha protestato perchè sono stati messi in
cassa integrazione i lavoratori che facevano le pulizie, quindi
questi verranno pagati dall'I.N.P.S. e le pulizie verranno affidate
ad una impresa esterna. Nel piano Deltasider, oltre alla questione
finanziaria e quindi il rapporto Regione/ Deltasider/siderurgia, ci
sono questioni concrete di organico e di rapporti all'interno dello
stabilimento, modalità produttive che stanno andando avanti.
Sollecitavamo al punto primo di avere anche, senza rinunciare agli
interventi a livello politico, un confronto più tecnico ed
operativo con la Direzione Deltasider.
Però tenuto conto del fatto che le modalità potrebbero essere
discusse in questo comitato ritiriamo la mozione e ribadiamo il
nostro impegno e la richiesta di impegno da parte dell'esecutivo in
questo senso.
PRESIDENTE:
La mozione è stata ritirata, i lavori del
Consiglio sono terminati. Il Consiglio verrà riconvocato a
domicilio.
Prego i Capigruppo di recarsi nella Sala delle riunioni per una
riunione riguardante il frontone del Palazzo regionale.
La seduta è tolta.
L'adunanza termina alle ore 12,13.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK