Consiglio Regionale della Valle d'Aosta - Oggetto del Consiglio n. 997 del 24 gennaio 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 997 del 24 gennaio 1990 - Resoconto
OGGETTO N. 997/IX - Ratifica di deliberazioni adottate dalla
Giunta regionale in via d’urgenza.
Beneforti (Vicepresidente del Consiglio)-
L’Assessore alla Sanità ed Assistenza Sociale ha
chiesto l’iscrizione d’urgenza di due
provvedimenti: uno concernente l’approvazione del
piano di riparto dei finanziamenti da assegnare per il 1990 agli
enti gestori degli asili nido, in applicazione della legge
regionale 9 gennaio 1986, n. 3, l’altro concernente
il piano di riparto dei finanziamenti da assegnare ai comuni per il
1990, in applicazione della legge regionale 15 dicembre 1982,
n.93.
Questi due provvedimenti vengono distribuiti e successivamente
chiederemo l’iscrizione d’urgenza
all’ordine del giorno.
Oggetto n. 10000 in data 3 novembre 1989: Lavori di
completamento della costruzione della microcomunità per anziani in
Comune di Introd - Appalto dei lavori a licitazione privata -
Approvazione del progetto esecutivo - Approvazione ed impegno di
spesa.
Presidente
- Pongo in votazione la ratifica della
deliberazione in oggetto:
Esito della votazione
Presenti, votanti e favorevoli: 21
Il Consiglio approva all’unanimità
Oggetto n. 10448 in data 17 novembre 1989: Esecuzione di
lavori di costruzione di garages presso la casermetta forestale di
Chatillon - Approvazione del progetto - Approvazione ed impegno di
spesa - Appalto dei lavori a licitazione privata.
Presidente - Ha chiesto di parlare il Consigliere Gremmo, ne
ha facoltà.
Gremmo (UAP)
- Per motivare il mio voto favorevole volevo
fare un’osservazione ad alta voce, poco pertinente,
quindi mi scuserà il Presidente.
Il costo del garage di Chatillon è pari più o meno a quello che
costerà un anno di funzionamento dell’eventuale
nuovo Comune di Breuil-Cervinia.
Presidente
- Pongo in votazione la ratifica della
deliberazione in oggetto:
Esito della votazione
Presenti, votanti e favorevoli: 25
Il Consiglio approva all’unanimità
Oggetto n. 10483 in data 17 novembre 1989: Lavori di
realizzazione del collegamento ferroviario per il trasporto di
persone Cogne-Charemoz (II lotto) - Approvazione perizia suppletiva
e di variante - Concessione proroga - Approvazione ed impegno di
spesa.
Presidente - Ha chiesto di parlare il Consigliere Mafrica, ne
ha facoltà.
Mafrica (PCI)
- Questo trenino Cogne-Charémoz procede
proprio con una velocità piuttosto ridotta perchè credo che sia già
passata più di una legislatura da quando si è dato inizio ai
lavori. Con questa deliberazione ci troviamo di fronte ad una nuova
perizia suppletiva di una certa consistenza, perchè si tratta di
900 milioni, e ad una ulteriore proroga.
Vorremmo sapere quali sono stati gli inconvenienti che hanno
portato ai ritardi, quali sono state le ragioni che hanno indotto
la Giunta ad accettare questa perizia suppletiva; vorremmo avere
anche qualche notizia in merito ai tempi entro i quali si pensa di
completare l’opera.
Presidente
- Ha chiesto di parlare
l’Assessore ai Lavori Pubblici Fosson, ne ha
facoltà.
Fosson (DC)
- Non è proprio una legislatura; il primo
appalto era del 1986 ed era l’appalto del primo
lotto.
Le motivazioni della perizia e della proroga sono elencate,
anche se in maniera estremamente sintetica, nella deliberazione e
fra l’altro sono poi comprovate da una tabella di
raffronto dove vengono analiticamente riportate tutte le quantità
in più e in meno.
Si è trattato di demolire e di ricostruire alcuni tratti di muri
esistenti che si sono rivelati staticamente insicuri, e soprattutto
si è trattato di fare una recinzione completa di tutta la linea al
di fuori della galleria - ed è in pratica la linea che dalla
galleria arriva fino alla stazione di Cogne -, così come richiesto
dal Ministero dei Trasporti. Sostanzialmente sono queste le
motivazioni.
I lavori stanno procedendo e ritengo che con la stagione
primaverile questo lotto sia completo; stiamo predisponendo, perchè
ci è già pervenuto ed abbiamo ancora qualche problema di
disponibilità dei terreni, l’appalto del terzo
lotto, e cioè quello che collegherà la funivia Aosta-Pila con la
galleria. In pratica è il completamento di tutta la linea
ferroviaria dalla funivia di Pila fino alla stazione di Cogne. Per
quanto ci riguarda l’appalto è pronto, sta per
essere approvato; abbiamo ancora da risolvere alcuni problemi di
disponibilità dei terreni, risolti i quali si procederà con la
gara.
Presidente
- Pongo in votazione la ratifica della
deliberazione in oggetto:
Esito della votazione
Presenti: 25
Votanti: 22
Favorevoli: 22
Astenuti: 3 (Dolchi, Mafrica e Riccarand).
Il Consiglio approva
Oggetto n.10717 in data 17 novembre 1989: Società
Converter s.r.l. -Interventi per l’insediamento e il
funzionamento di attività produttiva in Comune di Pont-
Saint-Martin - Approvazione dello schema di
convenzione.
Presidente - Ha chiesto di parlare il Consigliere Mafrica, ne
ha facoltà.
Mafrica (PCI)
- La società Converter si presenta con un
capitale sociale, per quello che possiamo vedere nella
deliberazione, di 30 milioni. Questa società intende aprire uno
stabilimento che dovrebbe portare una occupazione complessiva di 60
unità entro 15 mesi dalla costruzione dello stabilimento. In cambio
la Regione interviene con il 20% del capitale sociale, un mutuo di
12 miliardi, un prestito obbligazionario di 1 miliardo 600 milioni.
Quindi, siamo intorno ai 14 miliardi di investimento; semmai
l’Assessore può precisare.
Vorremmo chiedere all’Assessore come mai qui si
prevede una partecipazione del 20%, quando di solito o non
c’è oppure è del 35%.
Poi vorremmo soprattutto sapere se per questo tipo di
investimento, che è importante, che riguarda cifre consistenti,
c’è stata una preventiva analisi tecnica della
situazione economica e finanziaria della società e delle
possibilità che ha questo particolare mercato.
Ci interesserebbe anche sapere se esiste qualche collegamento
fra questa società e la società Sorgenti del Monte Bianco, perchè
abbiamo notato nel registro dei soci dei nomi che sembrano essere
in parte coincidenti.
Quindi vorremmo capire quale rapporto esiste fra la Converter e
la società Sorgenti del Monte Bianco.
Presidente
- Ha chiesto di parlare
l’Assessore all’Industria, Commercio,
Artigianato e Trasporti Lanivi, ne ha facoltà.
Lanivi (ADP)
- Volevo aggiungere alcune cose per una
maggiore visibilità della proposta.
La proposta Converter era inserita fra quelle da prendere in
considerazione per la reindustrializzazione
dell’area ex Ilssa Viola e nella deliberazione della
Giunta regionale del 5 maggio 1989 figura
nell’elenco delle aziende che dovranno insediarsi, o
su cui la Giunta dava un giudizio positivo per
l’insediamento nell’area ex Ilssa
Viola.
L’illustrazione della iniziativa è stata fatta
nella III Commissione; a seguito di quella riunione
c’è stata una visita di gran parte dei membri della
III Commissione a Settimo Torinese allo stabilimento Tecnojolly, i
cui responsabili azionisti figurano come azionisti maggioritari
nella società Converter, in particolare al 90%.
In quella sede è stata consegnata una nota circa la solidità
finanziaria del gruppo che assumerà la responsabilità della società
Converter, e ci è stato risposto, in merito
all’interrogativo sollevato in sede di Commissione,
nella riunione ad Aosta, circa i collegamenti con centri
universitari per la ricerca, che, oltre agli uffici ed ai servizi
all’interno dell’azienda, la
Tecnojolly ha un rapporto con il Politecnico di Torino.
Ci è stata data notizia - e questo spiega
l’indicazione di fatturati nei primi cinque anni di
attività della Converter - di un accordo già stipulato fra
Tecnojolly e Converter per la produzione di questi prodotti nei
prossimi anni.
Ci è stata data altresì notizia di un accordo ormai in fase
finale con una società del Gruppo Montedison, la Moplefan, che
dovrebbe diventare azionista della Converter, per cui
l’insediamento produttivo in Pont-Saint-Martin
dovrebbe essere il centro direzionale e guida
dell’insieme di società, e cioè Converter da un
lato, l’attuale Tecnojolly e la società Moplefan del
Gruppo Montedison, che operano anche se con ruoli diversi in questo
settore.
Il capitale sociale della società nell’attuale
fase è di 30 milioni; in questo momento si tratta di una s.r.l. che
dovrà essere trasformata in s.p.a. e il capitale sociale dovrà
arrivare, prima dell’avvio
dell’attività, a 4 miliardi.
Si chiede perchè la Regione partecipa, tramite la Finaosta, per
il 20%. La partecipazione azionaria non è un fatto obbligato, ma è
uno degli interventi che la Regione prevede; questa è la misura che
ci è stata richiesta ed è possibile che non sia utilizzata, anche
se prevista in convenzione.
Nel nuovo assetto societario della Converter s.p.a. (e non più
Converter s.r.l.) la presenza o meno della Moplefan, che dovrebbe
entrare in partecipazione in maniera consistente, e cioè al 49%,
potrà - ecco perchè ho fatto delle riserve prima circa la
partecipazione della Regione nel capitale sociale - modificare la
presenza della Regione tramite Finaosta nella società stessa.
Per quanto riguarda il mercato, potrò fornire al Consigliere
Mafrica i risultati dell’analisi di mercato in
questo settore. In questo momento ho i dati circa i fatturati e la
penetrazione nel mercato nazionale e nel mercato internazionale
dell’azienda attualmente funzionante, cioè la
Tecnojolly.
Nel mercato nazionale l’azienda si colloca fra le
prime 4 aziende nazionali nel settore ed ha una penetrazione di una
certa consistenza anche nel mercato internazionale; potrò
eventualmente fornire questi dati in maniera precisa al Consigliere
Mafrica.
Posso dire però che all’estero la Tecnojolly ha
una sua organizzazione sia nei paesi arabi che
nell’Est europeo (Russia, Polonia, Bulgaria), che in
Francia, in Germania e negli USA, dove è presente con una sua
propria struttura commer-ciale.
L’ultima domanda riguarda i collegamenti fra
Sorgenti Monte Bianco e Converter. Gli imprenditori erano presenti
nella società Sorgenti Monte Bianco, ma non lo sono più; hanno
lasciato le quote di partecipazione Sorgenti Monte Bianco per
concentrare tutte le energie in questo tipo di operazione. Quindi
non vi è una parallela partecipazione nell’una e
nell’altra società.
Ancora, e termino perchè credo di aver risposto a pressochè
tutte le domande, in sede di Commissione era stata sollevata una
riserva sul punto 2.4 della convenzione, là dove viene affermata la
disponibilità della Regione a consentire alla società di acquistare
il fabbricato. Dato che questo insediamento industriale viene a
collocarsi nell’area Ilssa-Viola, che tale area è di
proprietà regionale, che vi è un disegno unitario di urbanizzazione
dell’intera area - il progetto esecutivo è già stato
consegnato in questi ultimi giorni all’Assessorato
dei Lavori Pubblici - alcuni Consiglieri temevano che questa
possibilità data alla società potesse scardinare il senso di
unitarietà dell’utilizzo dell’intera
area. In verità questa disponibilità è data più in parte teorica
che pratica, però la Giunta ha ritenuto di accogliere questo tipo
di raccomandazione.
A tale scopo pregherei il Consigliere Louvin di presentare
questo emendamento, che rappresenterebbe una ulteriore garanzia
rispetto alle preoccupazioni sollevate in seno alla
Commissione.
Questo emendamento la Giunta regionale è favorevole ad
accoglierlo.
Presidente
- Ha chiesto di parlare il Consigliere Louvin,
ne ha facoltà.
Louvin (UV)
- Nous avons suivi avec beaucoup
d’attention dans la Commission
l’exposition de l’Assesseur au sujet
de cette nouvelle installation industrielle. Nous tenons à
souligner que nous sommes favorables à l’entrée dans
le système industriel valdotain des petites et moyennes
entreprises, qui par leurs dimensions, par la technologie
qu’elles peuvent apporter et également par les liens
qu’elles ont avec le centre de recherche, peuvent
assurer une différenciation de typologie productive dans la Région
et en meme temps mieux qualifier la production industrielle
valdotaine.
Nous sommes donc favorables à cette convention qui a été
proposée par le Gouvernement régional, nous exprimons un avis
favorable avec cette modification que nous suggérons au texte de la
convention, qui a déjà été illustré par
l’Assesseur.
Il s’agit d’un court amendement au
point 2.4 de la convention, là où on prévoit une option en faveur
de la société Converter pour l’achat de
l’immeuble soit pendant la période de location
gratuite, soit pendant la période de location onéreuse de
l’immeuble.
C’est à ce sujet que nous souhaitons mettre une
clause de sauvegarde des intérets régionaux; là donc où
l’on dit:
"Consentire alla società di acquistare
gli immobili"
d’insérer après le mot
"acquistare"
la phrase
"Compatibilmente con i programmi
di politica industriale riguardanti l’area ex
Ilssa-Viola...".
Cela signifie tout simplement que dans
l’éventualité où cette zone industrielle fasse
l’objet d’un projet général
d’utilisation industrielle de la part de la Région,
l’octroi de la faculté d’acheter cet
immeuble puisse etre suspendu et éventuellement révoqué.
C’est donc uniquement pour sauvegarder
l’intéret régional sur l’ensemble de
l’aire Ilssa-Viola, que nous suggérons
l’adoption de cet amendement qui vient
d’etre distribué.
Pour ce qui est de l’ensemble de la délibération,
nous exprimons un avis favorable.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Dobbiamo dare atto
all’Assessore di avere portato nella Commissione
degli elementi di valutazione e di aver consentito alla Commissione
di visitare la Tecnojolly di Settimo, fatto che può aver dato ai
Commissari della III Commissione qualche opinione più precisa in
merito a questo investimento. Investimento che ci auguriamo sia
positivo, dia tutta l’occupazione che qui viene
prevista e magari anche di più, e che non presenti alcuna
difficoltà nella sua vita economica e finanziaria.
Dobbiamo però sollevare una obiezione, che abbiamo anche sentito
da parte di altri Consiglieri della maggioranza, rispetto al modo
con cui in generale, quindi anche in questo caso, la Regione
esamina le pratiche industriali.
L’Assessore ha citato per esempio documenti, note
di mercato, note di solidità finanziaria, che sono prodotte da
parte dell’azienda: noi troviamo insufficiente
questo approccio, ci sembra che la valutazione sulla solidità
finanziaria dell’azienda e sulle sue possibilità di
stare sul mercato non debbano essere prese da fonti che sono
interessate. Noi preferiremmo che si arrivasse alla Commissione già
con una relazione tecnica o di qualche società che fa questo tipo
di ricerche, o comunque di qualcuno che si assume la
responsabilità. Non possiamo pensare che l’azienda,
soprattutto quando agisce in questo campo, non presenti delle
credenziali che la Giunta può ritenere valide, questo lo
comprendiamo, però non ci sembra sufficiente. Questa è la prima
osservazione. Quindi, o veniamo messi in condizione di avere un
giudizio tecnico fatto anche dall’esterno, fatto
dalla Regione o dai suoi organi tecnici, o da società
specializzate, oppure quello che dice l’azienda lo
prendiamo, con tutte le speranze positive, ma con beneficio di
inventario.
La seconda osservazione è quella relativa ai soggetti con cui la
Regione intrattiene rapporti. L’Assessore ci ha
detto adesso e, pensiamo che corrisponda al vero, che gli
imprenditori della Converter in precedenza avevano partecipazioni
azionarie, anzi erano stati fra i promotori
dell’iniziativa Sorgenti del Monte Bianco, ed adesso
avrebbero ceduto le azioni ad altri. Ci sembra però che questo
avere, con un gruppo ristretto di imprenditori, iniziative
differenziate, possa forse essere un fatto positivo, ma possa anche
presentare dei rischi, perchè se per caso queste persone non
dovessero poi dare quei risultati che ci auguriamo,
l’errore sarebbe moltiplicato su più iniziative e
non soltanto relativo ad una iniziativa. Quindi, esprimiamo una
riserva anche su questo fatto che gli stessi soggetti presentino
più progetti e poi passino dall’uno
all’altro.
La terza questione che sottoponiamo
all’attenzione della Giunta è quella relativa al
tipo di produzione. Si dice che dovrà entrare una società affiliata
alla Montedison; la Montedison non ha dato in questo Paese sempre
esempi di grande rispetto dell’ambiente, quindi
sollecitiamo che per quello che riguarda la sicurezza, la salubrità
delle produzioni, i meccanismi di smaltimento delle scorie e dei
rifiuti industriali, sia prestata la massima attenzione.
Per tutte queste ragioni ci asteniamo sulla deliberazione.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Effettivamente non so quali siano stati
gli elementi che all’interno della III Commissione
hanno portato ad esprimere una valutazione positiva, ma per chi si
può limitare soltanto a leggere questo testo, le perplessità, anche
dopo le affermazioni fatte dall’Assessore, sono
numerose e non spingono sicuramente ad un voto favorevole sulla
convenzione.
Anzitutto abbiamo una società nuova di zecca, perchè questa
società Converter viene creata appositamente per questa operazione,
è una società che in pratica non esiste, è una società a
responsabilità limitata con 30 milioni.
Vi è poi una convenzione che fa capo ad una persona che è nota
in Valle d’Aosta per gestire la pubblicità e per
fare della grafica, ma che non è mai stata conosciuta per
iniziative imprenditoriali, con degli azionisti che si dice in
questo momento sono di un certo tipo, ma che poi diventeranno
altri; ma allora, se diventeranno altri, aspettiamo che sia
definito un assetto societario e poi dopo andremo a vedere chi sono
questi altri.
E’ un settore questo in cui la Valle
d’Aosta ha già provato a fare un esperimento ed ha
fatto un buco clamoroso, perchè è il settore stesso della Multibox;
anche lì si trattava di contenitori in plastica: mi sembrano le
stesse cose di questa sventurata vicenda della Multibox. Questo con
un onere a carico dell’Amministrazione che è molto
elevato, in cambio di contropartite molto modeste che ci vengono
date. In sostanza noi facciamo tutto, diamo lo stabilimento
gratuito, ed anche qui un tempo si metteva quanto meno una cifra
limite per la spesa a carico dell’Amministrazione
per la realizzazione dello stabilimento, mentre adesso il costo
della Regione per lo stabilimento è a tempo indeterminato. Non ha
scadenza il tempo in cui viene realizzato lo stabilimento, quindi
al momento che facciamo la convenzione non sappiamo quando inizierà
la produzione, perchè l’attività
dell’azienda deve iniziare alcuni mesi dopo la
consegna dello stabilimento, che però non ha delle scadenze.
Il quadro è dei più incerti e di quelli meno convincenti.
Ritengo che la richiesta che faceva il Consigliere Mafrica sia
pregiudiziale rispetto ad un qualsiasi approfondimento e ad una
qualsiasi decisione su una convenzione di questo genere.
E’ stata fatta da una società esperta, dalla
Finaosta, da qualcuno, una relazione tecnica, una valutazione che,
acquisiti tutti gli elementi, affermi, assumendosi la
responsabilità del parere che esprime, che questo progetto è
valido, o non esiste una relazione di questo genere? E allora sulla
base di quali elementi che non siano estremamente deboli ed
aleatori il Consiglio si può esprimere?
Credo che, se c’è questa relazione, allora deve
essere fornita, deve essere esaminata, dopo di che il Consiglio si
potrà esprimere; se non c’è, credo che il Consiglio
non si debba esprimere su una convenzione di questo genere, che
verrebbe fatta senza avere elementi di valutazione tali da
garantire che non si ripetano infauste esperienze già fatte in
passato.
L’altra osservazione riguarda questo rapporto con
la società Sorgenti Monte Bianco. L’Assessore ha
detto che non c’è nessun rapporto, e questo è un
dato che può essere positivo. Non conosco la Tecnojolly, non so che
società sia, però, siccome ho esaminato la documentazione sulla
vicenda Sorgenti Monte Bianco e ritengo che si tratti di un
progetto che non sta assolutamente in piedi, ho delle forti
perplessità sulla capacità di valutazione, di giudizio di una
società che prima si mette in questo progetto Monte Bianco non so
sulla base di quali valutazioni. Perchè chiunque avesse esaminato
un po’ quel progetto e avesse fatto un minimo di
attenzione, si sarebbe reso conto che non stava in piedi. Quindi
non so in base a quali valutazioni quella società è entrata nella
società Sorgenti Monte Bianco, poi dopo ne è uscita, e adesso si
mette all’interno di questa Converter insieme ad un
grafico, insieme a non so chi, può darsi domani insieme alla
Montedison, eccetera.
Anche qui vorrei dire questo: su queste partecipazioni azionarie
sarebbe bene avere un quadro chiaro, sapere esattamente chi
c’è all’interno di questa società
Converter, così come in altre società. In questo caso voglio fare
un parallelismo con la società Sorgenti Monte Bianco. Ho esaminato
tutta la documentazione della società Sorgenti Monte Bianco: a me
non risulta ad esempio che in questa società ci sia una
partecipazione Parmalat, anche se questo è stato sempre detto in
Consiglio nella discussione della convenzione.
Qui si dice che la Montedison (a parte il fatto che di per sè la
Montedison non è garanzia di sicurezza) entrerà con il 49%, quindi
sarà la sua società questa, però noi andiamo a fare una convenzione
con una società che in questo momento è composta diversamente.
Ci sono tali e tanti elementi di incertezza per cui ritengo che
questa convenzione allo stato attuale non sia votabile da parte del
Consiglio, a meno che non venga fornita una documentazione, una
perizia, un’analisi che dica esattamente chi sono
gli azionisti, cosa vogliono fare, quale possibilità di mercato e
quale valu-tazione definitiva si dà su questo tipo di
investimento.
Presidente
- Ha chiesto di parlare
l’Assessore all’Industria, Commercio,
Artigianato e Trasporti Lanivi, ne ha facoltà.
Lanivi (ADP)
- Solo per alcune precisazioni, perchè molto
probabilmente avrei dovuto ripetere la relazione che ho fatto in
III^ Commissione, e mi scuso di non averlo fatto.
Il discorso Sorgenti Monte Bianco avremo occasione di
discuterlo, quindi non voglio fare riferimenti nè a Sorgenti Monte
Bianco, nè esprimere giudizi.
Per quanto riguarda la composizione societaria della Converter,
questa è stata detta e la posso ripetere adesso in Consiglio.
Attualmente, cioè nella s.r.l., le quote azionarie sono: Martinetti
Wilmo al 25%, Ghignone Pier Fiorenzo al 45%, Martinetti Massimo al
20%, Baratti Bruno al 5%, Sanguinetti Enzio al 5%.
Questa è la s.r.l. che deve trasformarsi in società per azioni.
Per quanto riguarda il discorso Tecnojolly, gli azionisti che qui
compaiono al 90% sono proprietari e gestiscono una società che si
chiama Tecnojolly. Questa società occupa una superficie di circa
7000 mq., è situata nel Comune di Settimo Torinese, ha avuto nel
1989 un fatturato di circa 18 miliardi di lire, di cui 12 sul
mercato italiano e 6 sul mercato estero. E’ stato
fatto un riferimento al discorso Montedison: l’ho
voluto fare per sottolineare l’interesse di un
grosso gruppo rispetto a questa iniziativa, e non perchè lo
stabilimento previsto in Pont-Saint-Martin possa avere produzioni
pericolose, come le produzioni di alcuni stabilimenti Montedison in
Italia.
In effetti, l’interesse della società Moplefan
del gruppo Montedison deriva semplicemente perchè questa società
produce la pellicola che viene utilizzata, quindi qui non si farà
della chimica ma si stamperà; è un procedimento di tipo
tipografico, per tradurlo in parole povere. Ho portato in
Commissione un campionario della produzione.
Un ulteriore interesse, soprattutto in quest’area
Piemonte-Valle d’Aosta, deriva dal fatto che i
produttori leader nel mondo dei macchinari che vengono utilizzati
in questi stabilimenti hanno sede nell’area
piemontese.
Mi riferisco a quegli stabilimenti che hanno portato la
produzione industriale nel settore a livello di leadership
mondiale.
Quindi, rispetto a problemi ambientali nulla di pericoloso; la
sinergia qui è semplicemente perchè la Moplefan produce quel film
dal punto di vista qualitativo fra i migliori in assoluto, che
viene utilizzato per fabbricare questi tipi di prodotti.
Rispetto al problema occupazionale - non sto a discutere, e
potrei fare semplicemente delle affermazioni, che ho voluto che le
cifre concernenti l’operazione fossero stimate per
difetto e non per eccesso - la proposta non tiene conto
dell’indotto, che pure esisterà, rispetto a questa
produzione, soprattutto in materia di fabbricazione di certi
supporti che possono richiedere l’utilizzazione di
attività artigiana della Valle d’Aosta e soprattutto
nel settore dei trasporti. Fra parentesi, l’azienda
ha anche manifestato notevole interesse per quel raccordo
ferroviario che ancora esiste e che sarà ammodernato, che rientra
nel progetto di urbanizzazione totale dell’area
Ilssa-Viola nella parte sud dell’area stessa.
E’ stato fatto un accenno al discorso Multibox.
Dato che ci dobbiamo assumere delle responsabilità, indubbiamente
la Multibox è stata una esperienza negativa sul piano della scelta
degli imprenditori, ma non sul piano del prodotto,
tant’è che nello stabilimento vi è
un’azienda che attualmente gestisce
l’attività produttiva, la Monoservizio Bibo, che
fabbrica prodotti che la stessa Multibox doveva produrre e che va
bene.
I prodotti Monoservizio Bibo sono conosciuti da tutte le massaie
che frequentano i grossi centri di commercializzazione di prodotti
alimentari e non. Ma in questo caso non siamo nella stessa linea di
prodotto; per intenderci, questi sono i contenitori per esempio
delle confezioni per singoli che si usano negli aerei, di sostanze
anche liquide. Fra i clienti della Tecnojolly vorrei citare, dato
che questo è documentato, il gruppo Alivar, Pavesi, Motta Pai, il
gruppo Ferrero, Bistefani, Saiwa, Parmalat, Barilla, Galbani,
Locatelli, Bauli, Buitoni, Melegatti, Findus e Olio Sasso. Sono
clienti nazionali della società stessa.
Per quanto riguarda il quadro societario, ho voluto sottolineare
questo aspetto per dire che si tratta di una iniziativa che non
nasce con delle gambe deboli. Ci sono dei gruppi affermati di una
notevole consistenza interessati a questo tipo di
realizzazione.
L’altro aspetto che ho voluto sottolineare è che
nell’area di Pont-Saint-Martin si creerà il cervello
direzionale dell’insieme, se si realizza, anche
degli accordi commerciali o societari con gruppi pesanti.
L’ultima annotazione riguarda le perizie
tecniche. Vi è stata una prima analisi che non si riferiva soltanto
ai dati forniti dalle aziende; vi è stata una indagine delle
ricerche condotte a livello di assessorati, quindi ricerche che
sono andate soprattutto a verificare la qualità e la validità degli
imprenditori e la loro consistenza patrimoniale - questo è stato
fatto a livello assessorile - oltre che a verificare, sempre con le
energie che abbiamo qui in Assessorato, per giungere a questa
documentazione che è stata trasmessa a Finaosta; quindi sarà sul
giudizio di Finaosta che potremo riesaminare la questione.
Comunque, per adesso nessun impegno è stato assunto, anche perchè
vogliamo partire con una situazione estremamente chiara.
Presidente
- Pongo in votazione
l’emendamento proposto dal Consigliere Louvin alla
deliberazione in discussione, che è stato fatto proprio
dall’Assessore Lanivi, che recita:
"Al punto 2.4 della Convenzione fra la Regione Valle
d’Aosta e la Società Converter srl, dopo la parola
"acquistare" sono aggiunte le seguenti parole:
"..., compatibilmente con i programmi di politica industriale
riguardanti l’area ex Ilssa-Viola,...".
Esito della votazione
Presenti: 24
Votanti: 19
Favorevoli: 19
Astenuti: 5 (Chenuil, Dolchi, Mafrica, Riccarand e Tonino)
Il Consiglio approva
Presidente
- Pongo in votazione la ratifica della
deliberazione in oggetto, nel testo emendato:
Esito della votazione
Presenti: 24
Votanti: 19
Favorevoli: 19
Astenuti: 5 (Chenuil, Dolchi, Mafrica, Riccarand e Tonino).
Il Consiglio approva
Oggetto n. 11699 in data 14 dicembre 1989: Concessione di
un contributo di lire 6.000.000 alla "Fondazione Donzelli Gilberti
per la protezione e lo studio della flora alpina del Monte Bianco"
per il servizio di Guide turistiche al Giardino Botanico Saussurea
al Pavillon di M.Frety a Courmayeur - Approvazione ed impegno di un
primo acconto di lire 3.440.000.
Presidente
- Pongo in votazione la ratifica della
deliberazione in oggetto:
Esito della votazione
Presenti, votanti e favorevoli: 24
Il Consiglio approva all’unanimità
Oggetto n. 11730 in data 23 dicembre 1989: Concessione e
liquidazione di contributi regionali a favore di consorzi di
miglioramento fondiario per il pagamento di quote a fronte di mutui
ai sensi della legge 910 del 27 ottobre 1966, per il
1989.
Presidente - Pongo in votazione la ratifica della
deliberazione in oggetto:
Esito della votazione
Presenti, votanti e favorevoli: 24
Il Consiglio approva all’unanimità
Oggetto n 11905 in data 23 dicembre 1989: Proroga
dell’autorizzazione all’utilizzo e
alla gestione dell’impianto di trattamento dei
rifiuti solidi urbani sito in Comune di Brissogne e della annessa
discarica rilasciata con deliberazione della Giunta regionale
numero 6733 del 14 luglio 1989.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Vorrei chiedere
all’Assessore competente quanto tempo è passato da
quando abbiamo costituito una società in cui c’era
anche la Regione, la Valeco, ed abbiamo nominato un rappresentante
della Regione nel Consiglio di amministrazione, che dovrebbe anzi
essere il Presidente, e perchè nonostante questi atti del Consiglio
si continui a prorogare la gestione dell’impianto
alla Ecofin, che comprende solo i soci privati e non comprende
assolutamente l’ente pubblico.
Qui si dice:
"Considerato che sono in corso di definizione le
formalità tecnico-amministrative per la consegna
dell’impianto alla Valeco"
, ma quanto tempo ci
vuole per espletare delle formalità? Cominciamo a pensare che o non
si vuole mandare avanti questa seconda gestione, oppure non sono
state fatte bene le procedure, e allora rivediamole. Non è
possibile che passino anni dal momento in cui il Consiglio
costituisce una società e nomina gli amministratori, e il momento
in cui terminano le formalità amministrative.
Vorremmo qualche spiegazione in merito.
Presidente
- Ha chiesto di parlare
l’Assessore ai Lavori Pubblici Fosson, ne ha
facoltà.
Fosson (DC)
- Rispondo a nome
dell’Assessore Lanièce, che ha dovuto assentarsi per
un impegno di ufficio improrogabile.
Il motivo per cui l’impianto non è ancora stato
consegnato definitivamente alla Valeco e quindi si proroga
transitoriamente la gestione alla ditta Ecofin, è dovuto al fatto,
come evidenziato nella deliberazione e come ricordato dal
Consigliere Mafrica, che c’è un ritardo da parte
delle ditte costruttrici nel mettere a punto
l’impianto. A questo proposito nella deliberazione
si indica nella fine del mese di febbraio il termine di tali
lavori.
In effetti, c’è una lettera del 18 gennaio 1990 a
firma del direttore dei lavori, dell’ingegnere capo
dei lavori pubblici e del sottoscritto, che abbiamo inviato al
raggruppamento A.S.W.S. Italia e Follioley, e che ha per oggetto
"Prove di collaudo tecnico dei lavori di costruzione di impianto
regionale di compattazione dei rifiuti solidi urbani". Non sto a
leggere tutti i rilievi che la Commissione di collaudo ha fatto, mi
fermo solo al primo capoverso della lettera dove diciamo:
"Con la presente lettera si stabilisce come data ultima il 24
febbraio 1990 per garantire l’esecuzione dei
collaudi tecnici, le cui operazioni inizieranno il 26
febbraio"
.
Cioè, c’è tutta una serie di messe a punto che
sono state richieste, che devono essere espletate entro il 24
febbraio, dopo di che inizieranno le prove di collaudo tecnico.
Su quanto diceva il Consigliere Mafrica a riguardo del fatto che
la società è stata costituita - rispondo per la parte che mi
riguarda - la motivazione tecnica è questa che ho detto e non ho
difficoltà a far avere la lettera che ho inviato alle imprese.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Devo dire che le spiegazioni
dell’Assessore ci hanno convinti a votare contro.
Eravamo per l’astensione, ma quando gli abbiamo
chiesto quali erano queste difficoltà, ha risposto che ci sono
delle difficoltà procedurali, tecniche; è stata una spiegazione
molto esauriente.
Poi c’è il fatto per di più che questo
compattatore, che è lo strumento essenziale per la raccolta
differenziata, per lo smaltimento dei rifiuti di tutta la valle, è
iniziato ormai da cinque anni e non è ancora collaudato, chi lo
deve gestire non ha ancora espletato le formalità. E poi a volte ci
si viene a dire che questa Giunta è un esempio di efficienza. Non
credo che si possa dire almeno in questo caso e in tanti altri.
Voteremo contro la deliberazione.
Presidente
- Pongo in votazione la ratifica della
deliberazione in oggetto:
Esito della votazione
Presenti: 25
Votanti: 24
Favorevoli: 19
Contrari: 5
Astenuti: 1 (Gremmo).
Il Consiglio approva
Oggetto n. 12074 in data 30 dicembre 1989: Approvazione
delle attività concernenti la prosecuzione,
nell’anno 1990, di un corso formativo per muratori,
già previsto per l’anno 1989 - Impegno di
spesa.
Presidente - Pongo in votazione la ratifica della
deliberazione in oggetto:
Esito della votazione
Presenti, votanti e favorevoli: 23
Il Consiglio approva all’unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK