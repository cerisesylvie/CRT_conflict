Consiglio Regionale della Valle d'Aosta - Oggetto del Consiglio n. 1192 del 3 febbraio 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1192 del 3 febbraio 2020 - Resoconto
OGGETTO N. 1192/XV - D.L. N. 47: "Disposizioni collegate alla
legge di stabilità regionale per il triennio 2020/2022.
Modificazioni di leggi regionali e altre disposizioni".
Rini (Presidente)
- Alla presenza di 30 Consiglieri
possiamo riprendere i lavori.
Siamo all'analisi del disegno di legge n. 47 (punto n. 7
dell'ordine del giorno). Nella discussione generale c'è già stata
illustrazione, si passa quindi all'esame del testo così come
convenuto nella Conferenza dei Capigruppo. Passiamo all'articolo 1;
vi è l'emendamento n. 1 della II Commissione. Qualcuno intende
prendere la parola? Se non ci sono richieste di intervento,
possiamo mettere in votazione l'emendamento. La votazione è aperta.
La votazione è chiusa.
Presenti: 34
Votanti: 19
Favorevoli: 19
Astenuti: 15 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Pulz, Russo, Sammaritani,
Spelgatti e Vesan).
Il Consiglio approva.
Posso dare lo stesso risultato per l'articolo 1? Stesso
risultato. Per l'articolo 2 posso dare lo stesso risultato? Stesso
risultato. Per l'articolo 3? Stesso risultato. Per l'articolo 4 no?
Metto in votazione l'articolo 4. La votazione è chiusa.
Presenti: 34
Votanti: 20
Favorevoli: 20
Astenuti: 14 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Russo, Sammaritani,
Spelgatti e Vesan).
Il Consiglio approva.
Passiamo all'articolo 5. La votazione è aperta. La votazione è
chiusa.
Presenti: 34
Votanti: 20
Favorevoli: 19
Contrari: 1
Astenuti: 14 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Russo, Sammaritani,
Spelgatti e Vesan).
Il Consiglio approva.
All'articolo 6 c'è l'emendamento n. 2 della II Commissione, che
è soppressivo. Posso dare lo stesso risultato? No, lo mettiamo in
votazione. La votazione è aperta. La votazione è chiusa.
Presenti: 34
Votanti: 19
Favorevoli: 19
Astenuti: 15 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Pulz, Russo, Sammaritani,
Spelgatti e Vesan).
Il Consiglio approva.
Posso dare lo stesso risultato all'articolo 7? Stesso risultato.
All'articolo 8 c'è l'emendamento della collega Pulz. Vuole
illustrarlo, collega? Prego.
Pulz (ADU VDA) -
Questo emendamento propone di modificare
l'articolo 8 al fine di garantire la certezza della programmazione
di spesa della Regione e delle entrate per la Fondazione Maria Ida
Viglino. Stiamo parlando cioè della SFOM, la scuola che valorizza e
divulga la cultura musicale in Valle d'Aosta. Questo emendamento si
propone in particolare di commisurare la percentuale del contributo
annuo alla spesa sostenuta per il personale nel precedente
esercizio, anziché a quella sostenuta nel 2018: questo al fine di
tenere conto di eventuali adeguamenti contrattuali, parliamo
perlopiù dei docenti, che altrimenti nel tempo potrebbero rendere
penalizzante per la Fondazione il limite percentuale fisso previsto
per il contributo della legge. Si propone inoltre di innalzare il
limite del contributo dall'80 al 90 percento di questa spesa
espungendo il riferimento variabile al 10 percento aggiuntivo,
rimesso nell'attuale formulazione alla valutazione della Giunta
regionale in relazione alle convenzioni stipulate con altri enti.
Tale valutazione discrezionale appare infatti non sufficientemente
ancorata a parametri oggettivi. Questo si traduce per la Fondazione
nell'aleatorietà della previsione delle entrate, che, secondo noi,
potrebbe penalizzarne la programmazione pluriennale, andando a
incidere negativamente sulla qualità delle prestazioni erogate.
Sulla base dei dati disponibili, si ritiene che il limite
percentuale del 90 percento consenta invece di assicurare il
mantenimento di questa qualità a vantaggio di tutta la
collettività, perché, come forse sappiamo, parliamo di più di 800
iscritti all'anno e di una frequentazione molto alta da parte della
popolazione, soprattutto giovanile.
Vogliamo quindi assicurare qualità e allo stesso tempo il
raggiungimento degli obiettivi di razionalizzazione della spesa
regionale. Ci sembra una proposta tecnica, molto più che politica,
di buon senso. Speriamo che possa incontrare il favore del
Consiglio.
Presidente -
Ci sono richieste di intervento
sull'emendamento presentato dalla collega Pulz? Se non ve ne sono,
posso mettere in votazione l'emendamento della collega Pulz. La
votazione è aperta. La votazione è chiusa.
Presenti: 35
Votanti: 35
Favorevoli: 18
Astenuti: 17 (Baccega, Barocco, Bertschy, Certan, Chatrian,
Daudry, Farcoz, Favre, Lavevaz, Marquis, Marzi, Morelli, Nogara,
Peinetti, Rini, Testolin e Trione).
Il Consiglio approva.
Vi è poi l'emendamento n. 1, che è decaduto. La parola
all'assessore Certan, che lo presenta lo stesso.
Certan (AV) -
Presento lo stesso l'emendamento, poiché
probabilmente l'emendamento della collega Pulz creerà qualche
problema alla SFOM, ma questo è, accettiamo il risultato
dell'aula.
L'articolo era stato presentato per uscire dalla condizione di
quota capitaria che vi era nella SFOM, quindi si era deciso,
insieme ai vertici e al Cda della SFOM, di portare questo
articolato per poter permettere di fissare all'annualità 2018, che
abbiamo ritenuto essere l'anno in cui hanno avuto più iscritti e
anche più insegnanti, la percentuale da dare come quota di rimborso
per le spese fisse di personale: questo proprio per evitare la
questione aleatoria perché, collega Pulz, proprio il suo
emendamento, con il quale lei dice di voler evitare l'aleatorietà,
non bloccandola a un anno, quindi a un risultato ottiene proprio
l'effetto contrario.
Vi è poi un altro problema: la SFOM ha partecipato, con la sua
parte di finanziamento proprio, a delle altre offerte sul
territorio in misura del 17 percento: ecco perché noi avevamo
tenuto l'80 percento di contributo regionale. Questo creerà un
enorme problema alla Scuola di formazione e di orientamento
musicale, vedremo come risolverlo, tanto, comunque, è una delibera
di Giunta che definirà questo, anche perché, probabilmente,
tecnicamente non si può accettare. Non c'è comunque alcun tipo di
problema, vedremo come procederà chi verrà dopo.
Presidente -
Metto in votazione l'articolo 8, così come
emendato dalla collega Pulz. La votazione è aperta. La votazione è
chiusa.
Presenti: 35
Votanti: 29
Favorevoli: 29
Astenuti: 6 (Certan, Morelli, Mossa, Nasso, Russo e Vesan).
Il Consiglio approva.
Passiamo all'articolo 9. Chiedo anche ai colleghi di consegnare
una copia alla Presidenza dei sub-emendamenti che sono stati
accolti in Conferenza dei Capigruppo. Metto in votazione
l'articolo. La votazione è chiusa.
Presenti: 35
Votanti: 20
Favorevoli: 20
Astenuti: 15 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Restano, Russo,
Sammaritani, Spelgatti e Vesan).
Il Consiglio approva.
Posso dare lo stesso risultato per l'articolo 10? Stesso
risultato. Articolo 11? Stesso risultato. Articolo 12? Stesso
risultato. Articolo 13? Stesso risultato. Ha chiesto la parola la
collega Morelli.
Morelli (AV) -
Je demande une suspension pour une réunion
de la majorité.
Présidente -
Le Conseil est suspendu.
La seduta è sospesa dalle ore 15:19 alle ore 16:59.
Rini (Presidente) -
Possiamo riprendere i lavori.
Lascerei la parola all'assessore Chatrian affinché faccia il punto
sulla sospensione.
Chatrian (AV) -
Abbiamo avuto modo di incontrare
nuovamente i tecnici del Legislativo, il Coordinatore
dell'Avvocatura e anche il Coordinatore del Dipartimento ambiente
proprio per mettere a fattore comune le proposte di queste ultime
ore da parte dei colleghi. Come più volte ribadito in quest'aula,
si tratta di una questione comunque delicata, sono percorsi che
arrivano da lontano, come si direbbe, e da pianificazioni che
arrivano dal lontano 2014 e 2016. Forse mai come in questo momento
il legislatore, questo Consiglio regionale ha il dovere e la
consapevolezza di mettere in campo una nuova visione per il
presente ma soprattutto per il futuro. Queste sono comunque ore
importanti, dedicate a mettere assieme le proposte che arrivano da
più parti, in modo da poter trovare una sintesi che vada in quella
direzione per raggiungere gli obiettivi principali, che sono quelli
di garantire, da una parte, la salute dei nostri cittadini e delle
nostre Comunità e, dall'altra parte, il rispetto dell'ambiente, che
è il bene più prezioso che abbiamo.
Nello stesso tempo occorre contemperare queste esigenze così
importanti con le attività che ci sono sul territorio, attività
comunque legate alle decine di discariche di natura pubblica nei
nostri comuni, piccole, medie o grandi che siano, e, dall'altra,
comunque i percorsi, a livello amministrativo, degli ultimi 10
anni, posso dirlo tranquillamente.
Questa è stata dunque una sospensione che ci ha dato la
possibilità di fare ulteriori verifiche e ringrazio tutti i
colleghi che hanno voluto partecipare. Grazie, Presidente, per la
sospensione. Penso si possa andare avanti con i lavori.
Presidente -
Possiamo riprendere, poi torneremo sul tema
al momento della discussione degli emendamenti. Siamo adesso
all'emendamento n. 3 della II Commissione. Qualcuno vuole
illustrarlo? Passiamo allora alla votazione dell'emendamento n. 3,
che introduce l'articolo 13bis. La votazione è aperta. La votazione
è chiusa.
Presenti: 35
Votanti: 20
Favorevoli: 20
Astenuti: 15 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Restano, Russo,
Sammaritani, Spelgatti e Vesan).
Il Consiglio approva.
Votiamo l'emendamento n. 4 della II Commissione. Stesso
risultato. Metto in votazione l'articolo 14. La votazione è
chiusa.
Presenti: 35
Votanti: 19
Favorevoli: 19
Astenuti: 16 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Pulz, Restano, Russo,
Sammaritani, Spelgatti e Vesan).
Il Consiglio approva.
Passiamo all'emendamento n. 5 della II Commissione. La votazione
è aperta. La votazione è chiusa.
Presenti: 35
Votanti: 23
Favorevoli: 23
Astenuti: 12 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Pulz, Restano, Sammaritani e
Spelgatti).
Il Consiglio approva.
Passiamo all'articolo 15, sul quale c'è l'emendamento n. 6 della
II Commissione. Ha chiesto la parola il collega Restano.
Restano (GM) -
Può darsi che mi sia sfuggito, con tutte
queste pause e questa confusione, però vorrei sottolineare come al
punto 3 dell'articolo 7: "Indirizzi e obiettivi", che viene
modificato dall'articolo 15 di cui stiamo trattando... in
Commissione avevo sottolineato la necessità di valutare
l'opportunità di portare in Commissione il piano attuativo locale.
Non mi risulta che sia stato preso in considerazione fra i cento e
più emendamenti che abbiamo portato all'attenzione del Consiglio,
volevo quindi sottolineare il mio dispiacere per il mancato
accoglimento. Si chiedeva di portare il piano attuativo locale
dell'Azienda USL, oltre che all'attenzione della Giunta, che lo
deve deliberare, e al CPEL, anche alla Commissione consiliare
competente.
Non è stato preso in considerazione ed esprimo rammarico in
merito.
Presidente -
Passiamo alla votazione dell'emendamento n.
6 della II Commissione. La votazione è aperta. La votazione è
chiusa.
Presenti: 35
Votanti: 19
Favorevoli: 19
Astenuti: 16 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Pulz, Restano, Russo,
Sammaritani, Spelgatti e Vesan).
Il Consiglio approva.
Stesso risultato per l'articolo 15? Stesso risultato.
Passiamo all'emendamento n. 7 della II Commissione. Stesso
risultato? No, allora apriamo la votazione. La votazione è
chiusa.
Presenti: 35
Votanti: 30
Favorevoli: 30
Astenuti: 5 (Mossa, Nasso, Pulz, Russo e Vesan).
Il Consiglio approva.
Gli altri due emendamenti non ci sono più, sono tra quelli
decaduti. Apriamo la votazione sull'articolo 16. La votazione è
chiusa.
Presenti: 35
Votanti: 31
Favorevoli: 30
Contrari: 1
Astenuti: 4 (Mossa, Nasso, Russo e Vesan).
Il Consiglio approva.
Passiamo all'emendamento n. 9 della II Commissione, che
introduce l'articolo 16bis. La votazione è aperta. La votazione è
chiusa.
Presenti: 35
Votanti: 19
Favorevoli: 19
Astenuti: 16 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Pulz, Restano, Russo,
Sammaritani, Spelgatti e Vesan).
Il Consiglio approva.
Siamo adesso al punto degli emendamenti con i sub-emendamenti.
Ha chiesto la parola il collega Nogara.
Nogara (AV) -
Chiedo una breve sospensione.
Presidente -
Per chi ci segue, sia da casa che da qui,
vorremmo sapere più o meno quanto tempo occorre.
Nogara (AV) -
Stiamo solo aspettando il testo
dell'emendamento che è stato concordato.
Presidente -
C'è un testo concordato e lo stiamo
attendendo. Va bene. Appena arriverà il testo concordato,
riprenderemo i lavori. Il Consiglio è sospeso.
La seduta è sospesa dalle ore 17:09 alle ore 18:14.
Rini (Presidente) -
Dopo i lavori della Conferenza dei
Capigruppo, è stato trovato un accordo, si è raggiunta una sintesi
tra l'emendamento presentato da Vdalibra e quello dell'assessore
Chatrian. Si è giunti a un nuovo testo, che è sottoscritto da tutti
i gruppi presenti, tranne la collega Pulz e il Movimento Cinque
Stelle. Adesso discuteremo il sub-emendamento Pulz e poi, invece,
discuteremo l'emendamento della Commissione con il sub-emendamento
di tutti i gruppi, tranne il Movimento Cinque Stelle e Pulz. La
parola alla collega Pulz per l'illustrazione.
Pulz (ADU VDA) -
In tempi di timore, giustificatissimo,
da parte della cittadinanza, testimone dei viaggi dei rifiuti
attraverso i quali la nostra bella Valle si è aperta al turismo del
rifiuto speciale industriale, smaltito nelle discariche private
che, grazie al controllo lasco delle istituzioni, hanno scoperto un
nuovo
business
, il sub-emendamento che ci era stato
consegnato ci aveva sinceramente spiazzati, perché uno si
aspetterebbe di veder affermare dei limiti chiari negli emendamenti
e nei sub-emendamenti della maggioranza, invece no, o, meglio, non
ancora e non abbastanza.
Tutto ciò che dirò vuole, di fatto, essere una risposta
all'invito dell'assessore Bertschy fatto in modo molto polemico,
che non ho gradito, venerdì; ma andiamo oltre, Assessore, tra noi
c'è stima. Abbiamo quindi passato il weekend a lavorare per il
superiore interesse dei cittadini.
L'Assessore mi aveva infatti chiesto in che direzione
intendiamo, noi di ADU VdA, legiferare. Si riferiva al nostro
ordine del giorno, dopo che è stato bocciato con 17 voti a 17,
quindi non è passato per un solo voto, visto che il collega Bertin
aveva deciso di non partecipare alla votazione; bisognerà poi
ricompensarlo.
Quell'ordine del giorno, che secondo noi avrebbe risolto la
situazione, chiedeva di legiferare per far sì che nelle discariche
per inerti vengano conferiti esclusivamente rifiuti inerti che non
richiedono caratterizzazione.
Fin da questa mattina alle nove, in Conferenza dei capigruppo,
abbiamo quindi consegnato la nostra proposta, cioè come vorremmo
legiferare noi, se non fossimo in minoranza, se la maggioranza
fosse trasparente e ci desse i documenti che chiediamo e se
avessimo a disposizione tutti gli uffici, come li ha il
Governo.
Diciamo questo anche perché la nostra precedente proposta di
legge sull'omofobia è lì, in qualche cassetto, ha avuto solo una
firma, oltre alla mia; grazie, collega Cognetta.
Le nostre perle di sudore, però, oggi ve le diamo a due
condizioni: la prima è che - se non volete che vi venga il naso da
Pinocchio e anche far ridere qualsiasi persona che ci conosca - si
smetta di dire in quest'aula, e fuori, che noi siamo gli estremisti
di Sinistra che sanno solo dire no, guidati addirittura da cieco
livore.
La seconda è che non vi permettiate di rimproverarci di voler
cavalcare l'onda elettorale dei comitati perché, se ADU VdA non
avesse organizzato la serata a Issogne, invitando anche il Comitato
di Pompiod, quella voragine di Chalamy si sarebbe riempita di tanti
bei rifiuti colorati, esattamente come la prima, ma tanti di
più.
Con me militano, infatti, ambientalisti da oltre quarant'anni,
che studiano a lungo prima di parlare e lavorano in rete con i
massimi esperti nazionali. Anch'io già a 14 anni ero molto
sensibile all'ambiente, e avevo pure le trecce come Greta.
I comitati, dal canto loro, hanno fatto capire a tutta la
comunità che cosa significhi cittadinanza attiva e hanno svolto il
fondamentale ruolo di tafano, che sprona il cavallo a correre più
veloce, perché il cavallo della maggioranza, in questo momento, è
un po' disorientato, non sa bene verso dove stia galoppando e,
nella fretta, rischia di correre verso soluzioni non
risolutive.
Per rispondere al vostro invito, noi abbiamo quindi formulato un
sub-emendamento e, sinceramente, adesso vi ringrazio di cuore per
lo spiraglio di mediazione che tutto il Consiglio ha deciso di
aprire, durante le sospensioni, con confronti molto aperti.
Soprattutto dopo il confronto con i tecnici mi sono permessa di
apportare alcune modifiche, che adesso vi arriveranno in fotocopia
e vi chiedo, per illustrarle, anche i cinque minuti della
dichiarazione di voto.
Innanzitutto, noi crediamo che non si possano affrontare
questioni così delicate, come la gestione dei rifiuti e quindi del
nostro territorio, nel momento in cui si affronta ancora il
collegato al bilancio, in imperdonabile ritardo. La nostra prima
proposta è che il nuovo Governo, dopo le elezioni o dopo il terzo
rimpastino inefficace di cui siete maestri, porti la problematica
nella Commissione competente, che coinvolga i dirigenti tecnici,
una rappresentanza dei due comitati e anche dei portatori di
interesse. Questo l'abbiamo scritto al comma 2.
Abbiamo capito benissimo che una revoca delle autorizzazioni non
è possibile, quanto meno senza evitare impugnative, visto che vige
la libera circolazione delle merci, tra cui anche i rifiuti, e che
le revoche sarebbero un disastro per l'Amministrazione, per i
ricorsi su ricorsi da parte dei gestori. Non ci siamo spinti quindi
così oltre, come ha avuto il coraggio di fare la Lega (forse)
insieme alla maggioranza in questa coraggiosa avventura - tanti
auguri a tutti - e comunque possiamo già dire che noi voteremo
senz'altro la vostra proposta; tra l'altro, questo ce l'hanno
confermato anche i legali poco fa.
Poiché però la cittadinanza sta impiegando tutte le sue energie
per salvare la politica dai disastri che essa stessa ha
precedentemente prodotto - altrimenti non saremmo in questa
situazione - almeno chiediamo che le si offra tutta la trasparenza
possibile. Il Comitato "La Valle non è una discarica" si chiama
così, fra l'altro, perché non vuole liberare solo la sua zona dai
rifiuti, ma tutta la Valle d'Aosta e, quindi, non prende di buon
grado la separazione dei due destini di Chalamy e di Pompiod.
Nel nostro testo comunque la parte più importante è sicuramente
il comma 3, quella dove c'è "trippa per gatti", come dice il
collega Gerandin, che ringrazio. Lì diciamo che, nelle more delle
modificazioni alla normativa regionale vigente, sono sospesi la
realizzazione e l'utilizzo di nuove discariche per il conferimento
di rifiuti speciali provenienti da altre regioni. Nelle discariche
già autorizzate alla data di entrata in vigore della presente
legge, il conferimento dei rifiuti speciali provenienti da altre
regioni resta consentito limitatamente ai rifiuti inerti, di cui
all'articolo 5, comma 1, lettera a), del famoso decreto di cui
abbiamo parlato tante volte, del Ministro dell'ambiente, di
settembre 2010. Abbiamo inoltre aggiunto la frase che dice: "
con
esclusione delle terre e rocce da scavo, codice CER 170504
",
così nessuno ha dubbi nell'interpretazione.
Nel nostro testo abbiamo poi tolto il comma 1, che avevamo
illustrato questa mattina e che aveva ottenuto molte critiche, cioè
la questione delle distanze dalle abitazioni. Il nostro
ragionamento è che i 70 metri attuali di distanza della discarica
di Pompiod dalle case sono troppo pochi, 200 dalle scuole a Chalamy
anche, e ci sembra che sia ormai giunto il momento di parlare, più
che di lupi confidenti, di discariche confidenti, perché uno se le
ritrova in casa.
Mi è stato detto però che con questa proposta avremmo poi chiuso
le discariche davvero per inerti, che ci sono, a volte, anche in
zone centrali dei paesi, e quindi abbiamo cambiato il comma 2 e
abbiamo detto che questa Commissione che si dovrà costituire, cioè
quella competente che dovrà occuparsi di queste cose, dovrà
proporre un'apposita modifica del piano regionale dei rifiuti volta
a introdurre limiti minimi di distanza dai centri abitati per le
discariche autorizzate.
Sostanzialmente. vi ho spiegato il testo. Con queste nostre
modifiche noi cerchiamo di tenere lontani dalla Valle d'Aosta i
possibili residui dei lavori della TAV, perché qualcuno sta
certamente già pensando a dove sistemare quei residui, e noi
vogliamo essere certi che nessuno pensi né a Chalamy né a
Pompiod.
Con questa proposta, che ci sembra piuttosto equilibrata, noi
correggeremmo anche l'emendamento n. 10, che ci sembra essere un
perfetto esempio di legislazione schizofrenica, e abbiamo fatto
riferimento, come vedete nel testo, alle novità apportate dai
decreti nazionali sul cosiddetto "
end of waste
", di cui si è
parlato pochissimo durante le commissioni e in questo periodo.
Spero di essere stata abbastanza chiara. Nella fretta ho detto
più o meno quello che mi interessava sottolineare.
Presidente -
Ci sono altri interventi su questo punto? Ha
chiesto la parola il collega Cognetta.
Cognetta (VDALIBRA) -
Vorrei solo chiedere il voto
segreto su questo sub-emendamento.
Presidente -
Ha chiesto la parola il collega Bertin.
Bertin (RC-AC) -
Vorrei fare soltanto alcune precisazioni
riguardo all'ordine del giorno discusso la settimana scorsa. Gli
ordini del giorno che impegnano un Governo dimissionario, in un
periodo preelettorale, sono inevitabilmente tutti fatti a futura
memoria e senza conseguenze - compresi quelli che ho fatto io, vale
per tutti - anche perché non hanno un'esistenza che vada oltre la
legislatura.
L'impegno previsto dall'ordine del giorno in questione era però,
vista l'importanza dell'argomento, da adottare subito, senza
declassarlo a future buone intenzioni, anche perché lasciar passare
il tempo su quest'argomento avrebbe peggiorato e peggiorerebbe
ancora di molto la situazione; una situazione già compromessa,
riguardante le due discariche oggetto di questa discussione.
Ricordo che l'ordine del giorno prevedeva l'impegno di un
intervento legislativo in materia.
L'altro giorno in Consiglio si è manifestata, con un certo
ritardo, questo bisogna dirlo, la possibilità d'intervenire
legislativamente già in questa riunione, attraverso i
sub-emendamenti che andremo a discutere e che stiamo discutendo in
questo contesto.
Quell'ordine del giorno, a rigor di logica, avrebbe dovuto
essere discusso con l'emendamento, anche perché la discussione è la
stessa, ma la proposta è stata respinta per ragioni regolamentari,
ed è di fatto così. Un fatto che però reputo negativo e che ha
condizionato negativamente la discussione e tutto il resto,
facendomi anche un po' arrabbiare, perché era questo il momento di
mettere assieme il sub-emendamento e l'ordine del giorno, anche
perché chiedere alla collega Pulz di ritirare l'ordine del giorno,
rispetto a un impegno generico - perché nessuno in quel momento
aveva precisamente l'idea di quale avrebbe potuto essere
l'intervento legislativo - era oggettivamente, a mio avviso, non
corretto. Come lo era, però, non intervenire subito e limitarsi a
un ordine del giorno senza effetti pratici; diversamente da quello
che si diceva prima, non intervenendo e continuando a compromettere
una situazione negativa.
Fortunatamente oggi sarà all'attenzione di questo Consiglio un
primo intervento legislativo. Il Consiglio potrà decidere se
intervenire e limitare i danni che si stanno creando con queste due
discariche, oppure rinviare tutto a data da destinarsi, rischiando
di peggiorare ulteriormente la situazione.
Presidente -
Altri interventi? Se non ve ne sono,
possiamo mettere in votazione segreta il sub-emendamento della
consigliera Pulz. La votazione è aperta. La votazione è chiusa.
Presenti: 35
Votanti: 18
Favorevoli: 8
Contrari: 10
Astenuti: 17
Il Consiglio non approva.
Passiamo ora all'esame del sub-emendamento - presentato
dall'assessore Chatrian e dai capigruppo di Lega, Vdalibra, Rete
Civica, Misto Restano, Union Valdôtaine, Stella Alpina, Mouv', PNV
Front Valdôtain, Alliance Valdôtaine e il Presidente Testolin - e
l'emendamento n. 10 della II Commissione. Discussione unica e anche
votazione unica, se siete d'accordo. Qualcuno intende prendere la
parola? La parola all'assessore Chatrian.
Chatrian (AV) -
Io penso che in certi momenti sia
importante mettere insieme le forze, all'interno di questo
Consiglio, quindi la proposta che quest'emendamento ha al suo
interno - limitatamente alle possibilità che oggi ha questo
Consiglio e anche su indicazione dei tecnici - penso possa andare
nella direzione di salvaguardare la salute e l'ambiente delle
nostre comunità, per dare una direzione comune. Credo che questa
sia un po' la sintesi su questo dibattito - a cui sono state
dedicate numerose giornate e ore di lavoro - che abbiamo affrontato
in queste settimane.
Il margine è molto limitato. Questo è il lavoro di un'assemblea,
il lavoro di chi legifera, di chi affronta certe tematiche con una
certa serietà e, nel momento in cui ci si confronta su una proposta
larga, probabilmente la direzione viene data e c'è spazio per
affrontare certe tematiche.
Poiché la piccola Valle d'Aosta ha la necessità di avere delle
discariche per rifiuti inerti, ho fatto distribuire una tabella a
tutti i colleghi, in cui è specificato di cosa stiamo parlando, su
che cosa oggi ci si confronta: mattoni, mattonelle, ceramica e
miscugli di cemento, tutte le rocce, vetro, cemento, in modo che
non ci siano discussioni, oppure insinuazioni, perché riteniamo che
tale argomento necessiti di approfondimento.
Come dicevo prima - anche su consiglio dei nostri numerosi
coordinatori tecnici e di chi si occupa di tecnica legislativa -
penso che sia utile che oggi questo Consiglio dia una direzione
comune a una criticità che c'è, da una parte andando a
disincentivare e a ridurre e, dall'altra parte, andando a
individuare soluzioni che, dal punto di vista dell'ambiente e della
salute, siano garantiste per le nostre comunità.
Ribadisco il concetto più importante di questo dibattito: la
direzione comune, che c'è e che c'è stata in queste ore e in queste
settimane.
Presidente -
La parola al collega Cognetta.
Cognetta (VDALIBRA) -
È stata una discussione durata una
giornata, molto lunga. Dai lavori del Consiglio non è sembrato, ma
in realtà nelle riunioni che si sono succedute, una di seguito
all'altra, ci sono state molte differenze e prese di posizioni su
diversi argomenti, ma alla fine si è arrivati a una sintesi, che
non accontenta tutti ma neanche scontenta tutti, come tutte le
soluzioni mediate.
Dal mio punto di vista, una cosa però è importante dirla
rispetto a questa norma che si dovrebbe approvare e non so se poi
verrà approvata: per la prima volta in questo Consiglio si discute
su un'autorizzazione fatta dai dirigenti e che adesso viene messa
in discussione con questo provvedimento.
Al di là della questione specifica, credo che vada posto
l'accento sul fatto che, in questo caso, la politica prende una
decisione differente o, comunque, riforma, o tenta di riformare,
una decisione presa dai tecnici. Non è una cosa da poco e non è una
cosa che succede spesso, anzi, non ne ho viste tante, di norme
così. Mi sembra importante sottolinearlo, perché credo che ogni
tanto, forse, la politica possa prendere decisioni che vadano al di
là delle mere questioni tecniche, pur avendo il supporto dei
tecnici e pur valutando tutti gli aspetti della questione. Magari
ci si assume delle responsabilità che possono essere più o meno
grandi, ma che vanno nella direzione richiesta dalla maggioranza
dei cittadini. Ripeto: non risolve completamente, ma neanche
scontenta completamente.
Poi penso anche un'altra cosa e non la penso solo io, ma parlo a
nome dei gruppi di Lega, Mouv', Vdalibra e Gruppo Misto nella
persona di Restano: anche su quest'emendamento vorremmo il voto
segreto, perché nessuno si deve intestare alcuna decisione, su
questa cosa. Io non credo che debba essere la vittoria di qualcuno,
ammesso che ci sia una vittoria, né la sconfitta di qualcuno,
ammesso che ci sia una sconfitta. Se siamo in grado di superare
anche questo, siamo liberi di votare secondo coscienza, per ognuno
di noi.
Presidente -
Ha chiesto la parola la collega Minelli.
Minelli (RC-AC) -
Il tema delle discariche è stato fra
quelli che abbiamo affrontato fin dall'inizio di questa
legislatura, in questo Consiglio. Nell'estate del 2018 il collega
Bertin ha presentato una prima iniziativa sulla discarica di
Pompiod, a cui hanno fatto seguito, lungo tutto il corso dell'anno,
molte iniziative portate avanti praticamente da tutti i gruppi
consiliari e discusse anche dal Governo. Si tratta di un argomento
che, per la sua importanza e per le sue implicazioni, è tornato
molte volte in quest'aula, fino alla risoluzione, approvata a
larghissima maggioranza lo scorso autunno, che impegnava - voglio
ricordarlo - a valutare la percorribilità della revoca o la
revisione degli atti di autorizzazione all'uso delle discariche, a
presentare alla commissione competente una relazione sulle analisi
effettuate dall'Arpa e a individuare azioni correttive
necessarie.
In questo periodo, poi, si è svolta, in concomitanza,
l'importante e preziosa azione dei comitati, che hanno raccolto
quasi 13.000 firme, a riprova del fatto che la popolazione tutta è
fortemente preoccupata e determinata ad avere delle risposte.
Ancora nell'audizione di venerdì pomeriggio, il Comitato "La Valle
d'Aosta non è una discarica" ci ha detto di voler continuare a
perseguire l'obiettivo della chiusura della discarica di Chalamy.
Giustamente, dico io, la popolazione non vuole quella discarica e
ha ragione. Il comitato fa il suo lavoro.
Spetta però alla politica capire quali strade siano
percorribili, trovare delle soluzioni e mettere in campo dei
correttivi significativi, per un danno che c'è già stato.
In queste settimane, in questi giorni, in queste ore e fino a
poco tempo fa abbiamo tutti cercato di lavorare in questo senso. È
una situazione che avrebbe richiesto probabilmente degli
approfondimenti ulteriori, che avrebbero dovuto essere valutati con
calma e attenzione, ma ci vogliono comunque delle risposte e, in
una situazione di grande incertezza - quale è quella che stiamo
vivendo a livello politico, che potrebbe portare anche a una
paralisi amministrativa di vari mesi - ci vuole una risposta, che
sia la migliore possibile, in queste condizioni. Il Consiglio,
anche se in extremis, deve prendere delle decisioni.
Ci sono dei provvedimenti, sia pure parziali, che devono andare
nella direzione di limitare il più possibile i danni derivanti da
scelte passate, che noi riteniamo gravi, scellerate e pericolose.
Le proposte avanzate ci paiono un deciso passo avanti; un
provvedimento a cui dovranno sicuramente seguirne altri che
dovranno andare nella direzione di rivedere tutta la politica
relativa alla gestione delle discariche.
La tabella relativa all'ecotassa che abbiamo approvata qualche
giorno fa pone dei paletti importanti, innalzando fino a 25,82 euro
la tassa per il conferimento dei rifiuti speciali. Non basta
nemmeno quella, lo sappiamo, ma, a mio avviso, è l'inizio di un
cambiamento di rotta necessario.
Per quanto riguarda poi le scelte future di chi amministrerà la
Valle d'Aosta, noi crediamo che si debba procedere con un disegno
organico alternativo, con una visione radicalmente diversa, che
rientri nella logica di un'economia circolare basata sul riciclo
dei rifiuti, più che sul loro smaltimento, e che non ci si limiti
più, in futuro, a dire "a Chalamy c'è un buco enorme, dobbiamo
riempirlo". Le aree degradate o da bonificare possono essere
riutilizzate in modo diverso. Nella cava di Chalamy all'epoca si
sarebbero potute trovare altre alternative, ad esempio si sarebbe
potuto pensare ad un parco fotovoltaico a terra, a un'area
naturalistica o ad altro ancora.
Oggi, però, ci dobbiamo concentrare su queste proposte che, lo
ripetiamo, non sono risolutive, ma non farlo, non concentrarsi su
questo, avrebbe significato una cosa sola: lasciare tutto così
com'è, e sarebbe stata la peggior scelta possibile.
Presidente -
Ci sono altri interventi? Se non ci sono
altre richieste, metto in votazione l'emendamento n. 10 della II
Commissione. Ricordo che ci sarà un'unica votazione
dell'emendamento sub-emendato. La parola al presidente
Testolin.
Testolin (UV) -
Mi scuso per il ritardo nel
prenotarmi. Faccio solo due brevissime considerazioni, che vogliono
andare nell'ottica di sottolineare alcuni aspetti.
Le norme tracciano i percorsi che si possono seguire, a livello
d'iniziative e di attività svolte dai funzionari, dai dirigenti
sotto la guida degli amministratori.
Evidentemente, nel tempo, queste norme possono essere
modificate. Oggi la scelta forte, che non è in capo a nessuno ed è
in capo a tutti, è quella per cui c'è un tentativo importante di
cambiare queste norme e di cambiare le regole del gioco. Questo è
quello che la politica, nonostante una fase veramente delicata e
anche in quanto ad affidabilità nel suo complesso, ha voluto
spendere, in termini di attenzione e di lavoro; perché vi assicuro
che chi ha operato su questa tematica - che non sono io, ma i
colleghi, sia di maggioranza che di minoranza, sia del governo che
dell'opposizione -, ha profuso idee e proposte per arrivare a una
conclusione. Penso che questo sia il risultato di una volontà di
modificare qualcosa che prima è stato fatto secondo le norme e che
da qui in avanti vedrà questo tipo di politica andare verso quello
che i cittadini vogliono e che si cerca di fare. Volevo solo
affermare questo.
Presidente -
Se non ci sono altre richieste, pongo in
votazione l'emendamento n. 10 della II Commissione sub-emendato. La
votazione è aperta. La votazione è chiusa.
Presenti: 35
Votanti: 29
Favorevoli: 26
Contrari: 3
Astenuti: 6
Il Consiglio approva.
Passiamo ora all'emendamento n. 11 della II Commissione, che
introduce il 16-quater. Qualcuno intende prendere la parola? Se
nessuno prende la parola, possiamo metterlo in votazione. La
votazione è aperta. La votazione è chiusa.
Presenti: 35
Votanti: 19
Favorevoli: 19
Astenuti: 16 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Pulz, Restano, Russo,
Sammaritani, Spelgatti eVesan).
Il Consiglio approva.
Vi è poi l'emendamento n. 1 del collega Aggravi, che introduce
il 16bis. La parola al collega Aggravi.
Aggravi (LEGA VDA) -
Sarò molto sintetico. Per tornare
sull'annosa questione delle politiche abitative, quest'emendamento
tenta d'introdurre - come avevo già preannunciato in sede di
relazione al bilancio - un principio di programmazione finanziaria
sulla gestione del fondo di rotazione di cui all'articolo 68.
Qual è l'obiettivo? Nell'articolato trovate sei commi, di fatto
il comma guida è il primo e tutti gli altri sono necessariamente
ripetuti, perché la norma ha subito varie modificazioni e, per ogni
iniziativa finanziabile, il principio è ripreso.
Il principio di fondo prevede che la Giunta regionale individui,
entro la fine di ogni anno precedente a quello di riferimento,
l'ammontare delle risorse del fondo di rotazione destinate a
ciascun intervento, sulla base delle giacenze disponibili sul fondo
e delle previsioni di esdebitamento, relative all'anno successivo
ai mutui già concessi -cioè: quello che ho nel fondo è quello che
mi verrà dai mutui che già ci sono - nonché delle previsioni di
rifinanziamento del fondo medesimo.
L'obiettivo delle modificazioni apportate è, per l'appunto,
programmare anno per anno la dotazione del fondo di rotazione, in
base alle previsioni del fabbisogno finanziario di ogni
intervento.
L'articolo, in particolare al comma 1, dice anche che i relativi
movimenti in diminuzione, per quelle iniziative che ovviamente non
hanno necessità di maggiori risorse, dovranno essere destinati
prioritariamente a favore delle tipologie d'intervento che
necessitano di maggiori risorse. Oggi il principio dei fondi
fondamentalmente è che gli interventi vengono finanziati in base
alle disponibilità. Con questa norma s'introduce un principio di
pianificazione finanziaria, che non cozza con la cosiddetta
"
double filière
" proposta dai colleghi, perché a questo
punto la parametrizzazione della Giunta andrebbe definita pro
quota.
È un intervento che guarda al futuro, ma cerca di mettere un
argine, o comunque individua una soluzione pratica e concreta, un
principio di cambiamento, in una legge che ovviamente deve essere
aggiornata alle condizioni del presente.
Presidente -
La parola al presidente Testolin.
Testolin (UV) -
Vorrei solo esprimere il nostro voto di
astensione in merito all'emendamento proposto dal collega Aggravi,
anche perché, leggendolo, a sensazione mi sembrava un momento di
aggravamento dell'applicazione delle procedure attualmente in
essere, in quanto la definizione a priori delle risorse finanziarie
da assegnare alle tipologie di finanziamento che rimangono
nell'ambito del 68 non è in grado di dare, in questo momento, delle
risposte a delle domande che sono già depositate da tempo e che
sono state finanziate, fino a oggi, in ordine cronologico di
arrivo, per cui si è seguito un ordine che, a seconda di quando
sono arrivate, indipendentemente dalla tipologia di finanziamento
alla quale accedono, vanno a essere finanziate
a tour de
rôle
con l'arrivo di nuove risorse a disposizione.
Anche in futuro quest'aspetto dovrà continuare a esistere, a
nostro avviso, perché la predeterminazione potrebbe provocare la
possibilità di avere delle risorse inutilizzate su alcune
situazioni e poi, quando si vanno a utilizzare queste risorse messe
a disposizione, per dire, dei mutui prima casa o delle
ristrutturazioni o dei tetti in lose, solo a fine anno? Tenendo
ferme altre situazioni che invece hanno delle richieste
maggiori?
La sensazione è poi stata confortata da una disamina da parte
degli uffici regionali. A livello procedurale pertanto in questo
momento non porterebbero dei benefici, ma neanche a regime, quindi
il voto sarà di astensione.
Presidente -
Per dichiarazione di voto, la parola al
collega Aggravi.
Aggravi (LEGA VDA) -
Ovviamente la dichiarazione è a
favore dell'emendamento. Presidente Testolin, io parlavo pro
futuro, non parlavo dell'attuale situazione. Io credo che qui si
parli spesso e volentieri di programmazione e questo è un principio
che introduce una programmazione. Mi spiace, ma lei non mi ha
assolutamente convinto, anzi, visto che l'ha citata, le chiederei
la possibilità di avere copia della disamina o del parere che hanno
dato gli uffici, se esiste, perché, detto fra noi, il principio,
visto che i fondi di rotazione possono essere mobilitati senza
ulteriori aggravi - e faccio una battuta sul mio cognome - e spesso
e volentieri abbiamo ricordato di come siano stati rapinati, non
vedo alcun problema nell'andare a rimodulare in corso d'anno la
dotazione dei fondi. Forse qualcuno ha paura di dire a priori che
certe risorse si utilizzeranno in un determinato modo e non avrà le
mani libere per utilizzarle in altre maniere.
Presidente -
Ha chiesto la parola il collega
Gerandin.
Gerandin (MOUV') -
Una brevissima riflessione:
sinceramente io penso che mai nessun Governo, mai nessun
amministratore dovrebbe aver paura di confrontarsi con una
programmazione. Penso che sia la base della buona amministrazione.
Guai a un Governo che tema quella che dovrebbe essere la base di
una buona amministrazione: la programmazione.
In questo caso, in tutta sincerità sono molto dubbioso, come il
collega Aggravi, che ci siano dei pareri o degli atti che
impediscano di fare buona programmazione. Io ricordo ancora - e lo
ricorderò forse per l'ultima volta - quando a marzo 2018 furono
cancellati 20,8 milioni di euro dai fondi di rotazione. È vero, non
erano fondi di rotazione prima casa, ma con una buona
programmazione, probabilmente, invece di toglierli dai fondi di
rotazione, oltre 20 milioni avrebbero potuto essere utilizzati per
i mutui prima casa. Questo è un esempio di buona programmazione
che, con il suo intervento, Presidente, lei conferma di non avere a
cuore.
Presidente -
La parola al presidente Testolin, per
dichiarazione di voto.
Testolin (UV) -
Solo per una questione di voto.
Evidentemente il fondo in questione è unico e ha delle
declinazioni, all'interno della disamina, di un certo tipo, non
sono fondi diversi ma sono lo stesso fondo, il quale dà la
possibilità di accedere attraverso più misure, ed è interessante
segnalare che in un regime normale - lasciamo perdere il regime
contingente che, come ho detto, finora è stato gestito in un certo
modo e giustamente dovrà essere gestito fino all'esaurimento delle
domande in graduatoria allo stesso modo -  la programmazione è
tempo per tempo, a seconda della presentazione delle richieste. Non
si può sapere in anticipo quali saranno le richieste a valere su un
certo tipo di beneficio o di un altro, quindi il discorso che voi
fate sarebbe quello di dire: io ipotizzo che su un certo tipo di
beneficio ci possano essere delle richieste, senza averne
esattamente contezza e - se invece le richieste fossero di più su
un settore rispetto a quello che avevamo previsto noi - con il
rischio che per utilizzare le risorse io debba fare un ulteriore
atto amministrativo per decidere questo cambiamento, quindi con un
aggravio delle procedure.
Sulla programmazione io sono assolutamente in linea con voi, ma
quando serve, non quando non serve.
Presidente -
Per dichiarazione di voto, la parola al
collega Gerandin.
Gerandin (MOUV') -
Non vuole essere un colloquio a due,
ci mancherebbe altro, ma lei ricorderà che, ad esempio, nel fondo
di rotazione furono inseriti, negli anni, nell'altra legislatura,
gli anticipi per i contributi agli agricoltori: quella è
programmazione. Quando si dice: "programmazione", non si pretende
che vengano fatti i conti alla lira -il fondo di rotazione, come
lei giustamente ha detto, è un fondo unico - ma se determinati
settori sono in particolare difficoltà meritano eventualmente un
occhio di riguardo oppure un messaggio da lanciare. Non possiamo
negare che, essendo in scadenza la delibera di Giunta, c'è stata,
nei mesi di novembre e dicembre, una richiesta massiccia per mutui
prima casa. Questo è successo.
Un minimo di programmazione, tenuto conto che ci sono dei
settori in difficoltà e serve un occhio di riguardo, anche se non
deve essere un conto fatto all'euro, ci mancherebbe! A noi pareva
molto interessante avere un'idea di dove il Governo, chi
amministra, pensi che ci siano settori in difficoltà e dove si
necessiti di una particolare attenzione.
Non vuol essere un colloquio a due, è esclusivamente un
approccio un po' diverso, credo.
Presidente -
Possiamo mettere in votazione l'emendamento
n. 1 del consigliere Aggravi. La votazione è aperta. La votazione è
chiusa.
Presenti: 34
Votanti: 15
Favorevoli: 15
Astenuti: 19 (Baccega, Barocco, Bertin, Bertschy, Certan,
Chatrian, Daudry, Farcoz, Favre, Lavevaz, Marquis, Marzi, Minelli,
Morelli, Nogara, Peinetti, Rini, Testolin e Trione).
Il Consiglio non approva.
Mettiamo ora in votazione l'articolo 17. La votazione è aperta.
La votazione è chiusa.
Presenti: 34
Votanti: 19
Favorevoli: 19
Astenuti: 15 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Restano, Russo,
Sammaritani, Spelgatti e Vesan).
Il Consiglio approva.
Vi è ora l'emendamento n. 2 di Vdalibra. La parola al collega
Cognetta.
Cognetta (VDALIBRA) -
L'emendamento n. 2 reca:
"Disposizioni in materia di riordino della legislazione regionale
in materia di servizi socio-sanitari e socio-assistenziali" ed è
composto da due commi. Nel primo comma si chiede, entro otto mesi
dall'approvazione di questo testo di legge, che la casa di riposo
J.B. Festaz, ai sensi della legge che l'ha creata, passi, come
gestione, da quella attuale alla gestione diretta dell'USL Valle
d'Aosta, ma, soprattutto, che questo venga fatto a seguito di
verifiche da portare in Commissione.
Il comma 2, invece, prevede che, entro 12 mesi dall'approvazione
di questo comma, venga fatta la legge di cui si è tanto parlato in
questo Consiglio, relativa al riordino di tutti i servizi
socio-assistenziali e socio-sanitari.
Questi due emendamenti, sostanzialmente, vogliono dare una
risposta, che politicamente non si è ancora data, a due questioni.
La prima è quella della legge di riordino di cui abbiamo tanto
parlato, ma che ancora non ha visto la sua luce, per una serie di
vicissitudini; la seconda invece chiarisce una volta per tutte la
questione del J.B. Festaz, rispetto a quello che dovrebbe essere un
riordino che attualmente viene fatto senza una direzione precisa e
che invece dovrebbe essere discusso, portato in Commissione e
deciso una volta per tutte.
Presidente -
La parola all'assessore Baccega.
Baccega (UV) -
Parto dal comma 2, dove si parla di
riorganizzazione e di riordino della legislazione regionale in
materia di servizi socioassistenziali e sociosanitari alle persone
non autosufficienti, con particolare riferimento alla popolazione
anziana. Avevamo già anticipato che i lavori erano in corso, che si
sta lavorando, che ci sono dei gruppi di lavoro, anche se la
risoluzione parla di altro, non entra proprio in quei termini,
parla di riorganizzazione complessiva del servizio di assistenza
agli anziani sull'intero territorio regionale.
Perché questo emendamento non può essere accolto? Perché è in
palese contrasto con la legge n. 5 del 2000, che non prevede tra le
competenze dell'Azienda USL la gestione di strutture
socioassistenziali, ma di strutture sociosanitarie. Inoltre,
nell'ambito dell'organizzazione dell'Azienda USL non è previsto un
consiglio di amministrazione. La proposta che si era fatta a suo
tempo, condivisa dall'Assessorato, dal J.B. Festaz, dall'Unité des
Communes e da una parte dei sindacati, di acquisire in comodato la
struttura di Variney per spostare il reparto RSA/UAP del J.B.
Festaz, comportava tutta una serie di vantaggi, ma riguardava
l'acquisizione in comodato. Per questo su questo emendamento noi
riterremo opportuno un voto di astensione.
Presidente -
La parola al collega Restano.
Restano (GM) -
Credo che questo emendamento sia stata una
provocazione, a sentire la risposta dell'Assessore, però pone le
fondamenta su un ragionamento che abbiamo portato avanti già da
tempo. È anche l'occasione, per noi, per sottolineare a volte come
determinate scelte e determinate decisioni abbiano alla base degli
atti che poi non trovano evidenza all'interno
dell'Amministrazione.
Quando abbiamo parlato del G.B. Festaz, come ha evocato lei,
abbiamo fatto una lunga discussione e ci siamo confrontati a lungo
per poi trovare una soluzione. Di questo noi ce ne rallegriamo.
Però anche fuori da quest'aula siamo stati accusati, io
personalmente insieme al collega Cognetta, di avere portato avanti
un confronto che non era fondato, in quanto al J.B. Festaz c'erano
stati una serie di sopralluoghi, e sulla base di questi si
poggiavano tante scelte. Ebbene, abbiamo chiesto il verbale dei
sopralluoghi. Nella risposta ufficiale, che non ho qua, è scritto
che il sopralluogo è stato fatto nel dicembre 2019 - in effetti,
credo sia un errore, però la risposta ufficiale dice "dicembre
2019" e io questo dico - e che non è stato fatto alcun verbale di
sopralluogo.
Lo dico da un lato per sottolineare quanto sia importante la
verbalizzazione dei sopralluoghi per poter dare evidenza di questo,
perché poi noi a volte facciamo dei lunghi discorsi, dei lunghi
confronti, politicamente ci scontriamo; per fortuna in questo caso
abbiamo trovato, dopo lunghi scontri, una via, una soluzione, che
credo porti a una scelta definitiva sul G.B. Festaz, ma anche su
tutte quelle strutture N3 di cui tanto abbiamo parlato. Però
bisogna porre attenzione agli atti che vengono fatti, perché da
questi conseguono delle affermazioni in quest'aula e delle
valutazioni da parte, in questo caso, di persone anche coinvolte
nelle scelte per via della loro professione, che si espongono e che
danno dei giudizi che non sono corretti, perché non suffragati
dagli atti.
Ci tenevo a dirlo perché, quando siamo stati coinvolti nella
discussione, era un luogo pubblico e sono stato accusato. Io a
queste persone, assieme ai colleghi, ho risposto: su cosa si basa
la tua opinione? Si riferiva al sopralluogo, di cui non abbiamo
evidenza negli atti, e nella nota ufficiale è pure stata sbagliata
la data. Sicuramente un errore materiale e nessuno ne ha colpa,
perché noi l'abbiamo capito, però bisogna fare tanta attenzione. La
discussione di questo emendamento mi permette di sottolineare
questo aspetto. Noi dobbiamo fare attenzione a come ci esprimiamo,
ai toni, alle volte sbagliamo, ma anche chi si permette di fare
determinate azioni e rimproverarci deve guardare bene che quanto
dice e quanto afferma sia basato su delle evidenze certe.
Presidente -
La parola, per dichiarazione di voto, al
collega Cognetta.
Cognetta (VDALIBRA) -
Vede, Assessore, credo che, per
quanto riguarda il comma 1, potrebbe anche essere una provocazione,
ma, per quanto riguarda il comma 2, ovvero il fatto che il Governo
si impegni, entro dodici mesi, a fare una legge, mi sembra una cosa
del tutto condivisibile. Sono anni che parliamo di questa cosa e
adesso impegnarci per un Governo che verrà sarebbe opportuno,
perché chiunque verrà saprà che praticamente entro la fine di
quest'anno - è appena cominciato - deve presentare una legge di
riordino. Mi sembrerebbe il minimo, sinceramente, dopo tutto quello
che abbiamo detto, abbiamo discusso e votato in quest'aula.
Se non viene votato, probabilmente, per non dire sicuramente,
non si ha nessuna intenzione di sistemare tutto quanto questo
settore. Allora abbiamo perso ancora un sacco di tempo, tanto per
cambiare. Chi verrà dopo di noi porterà avanti finalmente un
riordino, che è necessario, direi urgente e non più
procrastinabile. Magari non lo farà lei, lo farà qualcun altro, ma
che si faccia alla fine questa cosa, perché sinceramente quel
sistema è al collasso, lo sappiamo benissimo.
Presidente -
La parola, per dichiarazione di voto,
all'assessore Baccega.
Baccega (UV) -
È vero, abbiamo fatto un confronto serrato
su questo tema, colleghi, e l'impegno preso e assunto all'epoca è
stato serio e approfondito. Sono certo che voi sapete che le
Commissioni stanno lavorando in quella direzione, perché comunque
il lavoro che si sta facendo è impegnativo e coinvolge le Unités
des Communes, i servizi, l'USL, la struttura e il consiglio di
amministrazione del G.B. Festaz. Sapete che il percorso è avviato,
ma sapete anche che è complesso e complicato, proprio perché ci
sono da fare valutazioni di carattere economico, valutazioni sulle
questioni legate alle persone che dovranno comunque essere ospitate
in queste strutture e valutazioni di carattere sanitario che sono
richieste in contesti diversi della nostra regione: la bassa valle,
la media valle, Aosta con le strutture che si stanno completando e
Morgex dove l'Unité des Communes si è già ovviamente lanciata in
un'affermazione dicendo che avrebbe piacere che fosse l'USL a
gestire la struttura; questo è il percorso che va nella direzione
per cui si sta lavorando. Sulla base degli aspetti prettamente
tecnici, su questo emendamento ribadiamo il voto di astensione, ma
il percorso intrapreso sta andando avanti adesso e sono certo che
anche chi arriverà dopo di noi lo vorrà portare avanti.
Presidente -
Possiamo passare alla votazione. La
votazione è aperta.
Esito della votazione:
Presenti: 35
Votanti: 12
Favorevoli: 12
Astenuti: 23 (Baccega, Barocco, Bertin, Bertschy, Certan,
Chatrian, Daudry, Farcoz, Favre, Lavevaz, Marquis, Marzi, Minelli,
Morelli, Mossa, Nasso, Nogara, Peinetti, Rini, Russo, Testolin,
Trione e Vesan).
Il Consiglio non approva.
Mettiamo in votazione l'articolo 18. La votazione è aperta.
Esito della votazione:
Presenti: 35
Votanti: 19
Favorevoli: 19
Astenuti: 16 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Pulz, Restano, Russo,
Sammaritani, Spelgatti e Vesan).
Il Consiglio approva.
Ora l'emendamento 12 della II Commissione, che è sostitutivo.
Apriamo la votazione.
Esito della votazione:
Presenti: 35
Votanti: 20
Favorevoli: 20
Astenuti: 15 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Pulz, Restano, Sammaritani,
Spelgatti e Vesan).
Il Consiglio approva.
Prima di mettere in votazione la legge nel suo complesso, chiedo
se ci sono richieste di intervento per dichiarazioni di voto
finale. La parola al collega Manfrin.
Manfrin (LEGA VDA) -
Ringrazio tutta l'aula e i colleghi
per questi giorni intensi, per il lavoro vissuto all'interno di
quest'aula. Prima di accingermi a dire quale sarà il voto finale
sul provvedimento del gruppo Lega, annuncio che, come gruppo,
abbiamo deciso di accettare l'invito rivolto, cioè quello di
recarci in sede neutra, nell'ufficio della dottoressa Perrin, per
rassegnare le nostre dimissioni, cosa che faremo appena finito di
votare l'ultimo provvedimento. Riteniamo che, esattamente com'è
stato detto da più forze politiche, il nostro incarico sia
terminato: ci si era posti l'obiettivo di approvare il bilancio e
questo è l'ultimo atto relativamente al collegato. Come già detto,
accettiamo questo invito, ci recheremo per dimetterci e invitiamo
le altre forze politiche che hanno dichiarato questa disponibilità
a seguire ovviamente lo stesso consiglio.
Evidentemente il voto della Lega Valle d'Aosta sarà di
astensione.
Presidente -
Ha chiesto la parola il collega Restano.
Restano (GM) -
Vorrei ringraziare gli uffici soprattutto,
perché credo che cinque giorni e mezzo di Consiglio per il bilancio
raramente siano stati vissuti. Li abbiamo messi sotto stress non
poco, con continue riunioni, continue richieste di pareri e
continue consultazioni, quindi a tutto il personale, a tutti gli
uffici, a loro è rivolto il nostro ringraziamento, oltre che ai
colleghi che hanno collaborato per questo Consiglio.
È sicuramente stato un record. Non è stato tempo perso, lo
ribadisco, ma c'è stato un confronto che nei miei sette anni, nei
sette bilanci, non ho mai visto: un confronto abbastanza aperto,
sereno, con piccoli momenti di tensione, ma che ha prodotto anche
dei risultati. L'abbiamo appena visto sull'ultimo argomento
importante trattato, sono state date delle risposte alla
popolazione, alle richieste della popolazione. A volte non capita
questo, ma questa volta, rubo le parole di alcuni colleghi, siamo
riusciti a fare sintesi e a dare delle risposte. Abbiamo dato anche
risposte sulla scuola, sulla sanità e, permettetemi, anche sullo
sport e siamo orgogliosi di questo.
Una suggestione per chi verrà: pensate all'università sportiva.
Ho avuto contatti con l'Università di Varese dove si sta facendo un
lavoro in questo senso, con la Lombardia: potrebbe essere
un'opportunità per fare del turismo formativo e per portare
un'eccellenza in Valle d'Aosta.
Il nostro voto sarà di astensione. La minoranza o vota contro o,
quando ci sono delle buone iniziative, si astiene. Così come i
colleghi della Lega, con questo voto riconosciamo quanto è stato
fatto, il bel lavoro che è stato portato avanti, quindi ci
asterremo.
Presidente -
Per dichiarazione di voto, la parola alla
collega Morelli.
Morelli (AV) -
Giungiamo alla fine di un percorso lungo,
complesso, da certi punti di vista anche arricchente e
interessante. La giornata di oggi, che ci ha visti molto spesso
assenti dall'aula, in realtà ha prodotto qualcosa di utile,
qualcosa che dà risposta concreta alle istanze della popolazione.
Questo mi sembra corretto dirlo, perché immagino che da chi ha
seguito i lavori oggi si sarà detto che poco si è fatto nella
giornata di oggi. In realtà, quella del mattino è stata una seduta
produttiva perché il dibattito, se non si è tenuto in aula, si è
però tenuto in altra sede, nella Conferenza dei Capigruppo e nei
confronti con i tecnici.
Si è parlato da più parti di assunzione di responsabilità e da
parte nostra questo è sempre stato detto. Riteniamo che questo
Consiglio regionale abbia ancora alcuni temi importanti da
affrontare, alcuni atti da approvare e, in questo senso, verrà
convocata una Commissione consiliare nei prossimi giorni per dare
risposta alle attese per quanto riguarda i cantieri forestali.
Dispiace che dagli emendamenti che erano stati presentati al
disegno di legge che abbiamo discusso oggi, siano stati stralciati
alcuni temi, tra i quali l'emendamento da noi presentato
sull'
election day
. Non sono stati considerati attinenti al
collegato e quindi, a rigor di Regolamento, sono stati appunto
messi da parte. Per noi di Alliance Valdôtaine rimane invece un
tema di attualità, quindi presenteremo una proposta di legge che
vada in questo senso, perché riteniamo che sia il modo corretto per
affrontare le elezioni prossime. Naturalmente il nostro sarà un
voto favorevole.
Presidente -
Per dichiarazione di voto, la parola al
collega Vesan.
Vesan (M5S) -
Vorrei accodarmi all'invito del collega
Manfrin per recarmi nell'ufficio del Segretario generale in cui, se
saranno presenti diciotto consiglieri, anche le nostre firme ci
saranno. Se saremo in diciotto consiglieri, anche le nostre firme
saranno apposte. Qualora invece non riuscissimo a raggiungere
questo risultato, sarà comunque con grande soddisfazione che
vedremo la presentazione delle dimissioni del collega Manfrin, come
dichiarato in aula, che finalmente darà una dimostrazione del suo
coraggio e della sua coerenza rispetto alle sue dichiarazioni.
Fatte queste piccole premesse sul prosieguo dei lavori, annuncio
che il voto del nostro movimento, come già ripetutamente
dichiarato, sarà di astensione.
Presidente -
La parola, per dichiarazione di voto, alla
collega Minelli.
Minelli (RC-AC) -
Siamo giunti alla valutazione finale e
complessiva di questa manovra di bilancio e su oltre una settimana
di lavoro straordinario da parte del Consiglio. È stata una
discussione di una lunghezza a tratti esasperante, credo senza
precedenti nella storia del Consiglio regionale. Un primato, ma
tutt'altro che positivo a mio avviso, perché in gran parte indice
di un'esasperazione della conflittualità, delle contrapposizioni,
invece che della ricerca dei punti d'intesa, che dovrebbe
caratterizzare un organismo elettivo che opera nell'interesse della
collettività e in cui gli interessi di parte o di partito
dovrebbero passare in secondo piano. Il discorso di oggi sulle
discariche è un po' un'eccezione rispetto a tutta la settimana.
Dal nostro punto di vista, concludiamo i lavori con qualche
elemento di soddisfazione, ma anche con un'amara constatazione e un
rammarico. L'approvazione del DEFR e delle tre leggi di bilancio
consente di porre fine a un mese di esercizio provvisorio che ha
già avuto ricadute negative sul funzionamento della pubblica
amministrazione e sui servizi forniti ai cittadini. Siamo
consapevoli della responsabilità di aver dato un contributo
fondamentale a questo esito, che riteniamo esito utile all'intera
comunità valdostana.
Sui documenti di bilancio il nostro giudizio è discreto, anche
se non si tratta certo di una manovra particolarmente innovativa,
perché rimaniamo nel solco della tradizione. Soprattutto abbiamo
apprezzato che su alcune delle proposte da noi avanzate ci sia
stata attenzione da parte del Consiglio. Alcuni nostri emendamenti
e ordini del giorno sono stati approvati all'unanimità, altri a
larga maggioranza. In particolare, ci tengo a sottolineare alcune
misure contenute nei documenti che sono stati votati e che
consideriamo importanti. La decisione di stanziare una somma
rilevante per consentire un intervento sui ticket sanitari,
estendendo gli esoneri e riducendo gli importi relativi alla
compartecipazione dei cittadini alla spesa per i medicinali e per
le prestazioni sanitarie. È un tema che Rete Civica ha introdotto
fin alla primavera scorsa con una mozione, lo ricorderete, e a cui
abbiamo lavorato con impegno, confrontandoci e sollecitando in
questi mesi e trovando la collaborazione dell'Assessore e dei
funzionari dell'Assessorato.
Secondariamente la decisione di percorrere con convinzione e
fino in fondo la strada della norma di attuazione sulle concessioni
per le grandi derivazioni d'acqua, confermando in questo modo una
linea chiara per una CVA pubblica, come individuato fin dal mese di
luglio. La correzione di rotta sulla questione di Cime Bianche,
accantonando il passaggio diretto alla progettazione dell'opera e
prevedendo invece una fase di approfondimento sulla sostenibilità
ambientale, finanziaria e urbanistica che coinvolga anche i
portatori d'interesse, prima di arrivare a una decisione. Abbiamo
discusso a lungo di questo e non voglio ritornarci, semplicemente
sottolineo che in questo Consiglio i quattro quinti degli eletti
sono favorevoli al collegamento, solo sette consiglieri sono
contrari e aver approvato quella formulazione permette un ampio
confronto sul tema, che non era affatto previsto nella scheda
precedente. È una strada in salita, ne siamo perfettamente
consapevoli, e la percorreremo con determinazione in ogni modo.
Altri elementi importanti: l'impegno sulla mobilità sostenibile,
la decisione di rivedere dopo tredici anni la tassa per il
conferimento dei rifiuti in discarica e la scelta di ammettere oggi
nelle discariche come Chalamy soltanto rocce e terre da scavo,
inerti da provenienza edile.
L'amara constatazione riguarda le modalità con cui si è arrivati
al voto e si è svolta la discussione della manovra di bilancio:
dedicare tre giorni di lavoro alla manovra di bilancio in
Commissione e sette giorni in Consiglio è un dato che evidenzia un
comportamento contrario alla logica e al buon senso, al corretto
procedimento legislativo. Dovrebbe avvenire l'opposto che
presentare un solo emendamento in Commissione e tanti in aula: è un
problema di comportamento e di cultura istituzionale, ma è anche un
problema di Regolamento, che non da oggi infatti evidenziamo come
un problema, un nodo che debba essere risolto.
Infine, il rammarico che è determinato dalla situazione di
grande incertezza politica che abbiamo davanti: oggi approviamo
definitivamente la manovra di bilancio, ci sono importanti risorse
disponibili ma, se nei prossimi mesi saremo privi di un governo e
senza un Consiglio, ben poco si potrà fare. A noi pareva e pare
ancora del tutto ragionevole programmare l'elezione del Consiglio
regionale per ottobre, evitando così di sovrapporre la campagna
elettorale per le comunali con quella per le regionali, e
utilizzare i prossimi sei mesi per gestire queste risorse e per
approvare alcune leggi importanti che sono già quasi pronte per
l'approvazione. Questo si può e si deve fare, a nostro avviso, con
una larga intesa istituzionale, l'abbiamo detto, con uno scatto di
generosità e di orgoglio, chiedendo a tutte le forze politiche di
fare un passo indietro rispetto alla corsa ai posti di assessorato.
Per quanto ci riguarda, se non ci saranno fra poco le firme che
sono state annunciate, nei prossimi giorni noi opereremo in questa
direzione.
Presidente -
Per dichiarazione di voto, la parola al
collega Gerandin.
Gerandin (MOUV') -
Si chiude una sessione davvero lunga
per quanto riguarda l'approvazione del bilancio, con da parte mia
tanti rammarichi, perché avremmo potuto davvero fare qualcosa di
più nell'interesse dei valdostani e dei cittadini che sono in
difficoltà. Ritengo che alcuni provvedimenti su cui la maggioranza
ha fatto muro e non ha approvato, vedi quello dell'agricoltura per
fare un esempio, lascino parecchi rammarichi.
Detto questo, il mio sarà un voto di astensione, però vorrei
concludere con quella che mi pare l'assoluta novità che nasce
dall'intervento della collega Morelli quando ha annunciato che
comunque, per quello che riguarda Alliance Valdôtaine, lavoreranno
e presenteranno a breve una nuova proposta per quello che riguarda
l'
election day
. Essendo un testo di legge per l'election day
non certamente un atto urgente e indifferibile,
probabilmente in quest'aula è stato dato l'annuncio che
l'accanimento terapeutico riferito a questa legislatura continua.
Non posso che prenderne atto, poi magari ho interpretato male io,
ma per quel poco che posso immaginare, quando si annuncia un testo
di legge come questo, che non è né indifferibile né urgente né
oggetto di un Consiglio obbligatoriamente convocato, significa che
si sta lavorando sodo!
Presidente -
La parola, per dichiarazione di voto, alla
collega Pulz.
Pulz (ADU VDA) -
ADU VdA esprime il suo voto contrario
anche al disegno di legge n. 47,
in primis
perché non ci
riconosciamo in questo bilancio, in questo atto politico lontano
dai nostri orizzonti, a partire dal metodo di lavoro confuso e
caotico, certo frutto di un periodo di sconquassamenti senza
precedenti della politica valdostana, che ora purtroppo vive una
fase di agonia. La corruzione e l'incapacità che hanno portato alla
crisi di maggioranza si è ormai trasformata in una crisi
istituzionale. Le riforme non sono state sufficientemente discusse
in Commissione con gli attori coinvolti, ma sono arrivate
direttamente come emendamenti nella finanziaria
omnibus
, un
modo di legiferare che mortifica, secondo noi, il confronto e la
partecipazione. Questo bilancio è stato in effetti un'agonia, che
credo resterà epico nella memoria, ma non purtroppo per i contenuti
a favore della comunità, bensì per la fatica di una programmazione
impossibile che ci ha obbligati a lavorare senza sistematicità, con
un ritmo affannoso e, non ultimo, durante la Fiera di Sant'Orso.
L'altro giorno il consigliere Marzi diceva che, forse quando sarà
Presidente Prefetto, farà un provvedimento perché questa
concomitanza non capiti mai più.
Ecco, io le chiedo, collega, di sottolineare in quel
provvedimento che il bilancio non coinciderà nemmeno più con la
settimana della memoria, soprattutto di fronte ad articoli che ci
hanno lasciati basiti, come quello dal titolo: "La notte della
memoria, il boom dell'Italia che nega l'Olocausto": secondo il
rapporto Eurispes, il 15,6 percento degli italiani nega la Shoah.
Nel 2007 i negazionisti erano il 2,7 percento. Questo significa che
una fetta importante della popolazione italiana e anche valdostana
ignora che Auschwitz è stato il punto di non ritorno, in cui si è
messa in discussione la dignità stessa dell'essere umano, morta nei
campi di concentramento e di sterminio. Credo che non possiamo
permetterci, noi per primi, come politici, di sottrarci a questi
momenti di altissima formazione civile e morale. Come l'incontro
con gli studenti organizzato lunedì 27 gennaio dall'Istituto
storico della Resistenza in coincidenza dell'apertura dei cancelli
di Auschwitz da parte dell'Armata Rossa. So benissimo che alcuni di
voi hanno partecipato, io no perché ero in ufficio a limare gli
emendamenti, che poi avete bocciato tutti, tranne uno; vi
ringrazio, e vi ho così permesso di riscattarvi! Abbiamo perso
l'incontro con la storica Anna Bravo presso la biblioteca di
Pont-Saint-Martin, speriamo questa sera di non perderci anche
l'incontro con il professor Claudio Vercelli presso la Biblioteca
di Aosta.
Comunque, abbiamo fatto il nostro dovere, nonostante tutto, e
siamo arrivati in fondo a un percorso tortuoso, con molti
temporeggiamenti e anche fughe in avanti. Di dimissioni parliamo
seriamente in dodici, forse sedici: io comunque mi aggiungo, andrò
anch'io nell'ufficio della nostra Segretaria generale tra poco. È
nell'aria un nuovo raffazzonato governo che mi conferma ancora una
volta quanto detto fin dal primo giorno di questa maratona
consiliare, cioè che questo è stato il bilancio del
patronus
per i suoi
clientes
. Un patronus che non è più solo, non c'è
più solo l'imperatore Augusto, ma ce ne sono parecchi, e ce ne sono
altri che decidono nelle stanze segrete il futuro di tutti noi. In
ogni caso, un futuro di stracci sfilacciati che qualcuno adesso
cercherà di ricucire insieme per mettere un bell'abito elegante su
un governo di scopo, ma quel governo di scopo resterebbe vestito di
stracci così consumati e sporchi che il re sarebbe presto di nuovo
nudo.
Io comunque vi ringrazio, perché oggi avete approvato il mio
primo emendamento: è stata una grande emozione dopo due anni,
insieme alle otto mozioni che sono già state approvate. Sono
soddisfazioni.
Presidente -
Per dichiarazione di voto, la parola
all'assessore Bertschy.
Bertschy (AV) -
Anche da parte nostra, come Governo e
maggioranza, un ringraziamento a tutto il personale che ci ha
sostenuto in questi giorni, ma non solo, anche in questi mesi;
direi che è un bilancio discusso lungamente in aula, ma anche
preparato lungamente da parte di tutti. Un ringraziamento che
vogliamo estendere anche a tutti coloro che hanno lavorato insieme
ai gruppi politici e, in particolare come gruppi di maggioranza e
come Giunta, credo possiamo estendere al presidente Testolin, che
in un momento molto particolare della nostra regione ha comunque
saputo lavorare con equilibrio, nell'interesse di tutti, e ha
trovato modo di mantenere la calma, anche nei momenti difficili
della discussione della scorsa settimana.
Ringraziamo anche coloro che hanno voluto dibattere con noi e lo
hanno fatto in maniera costruttiva. Non tutti i dibattiti, proprio
per la lunghezza dei lavori, hanno potuto essere raccolti, però
tanti temi potranno essere ancora trattati e le forze politiche
sicuramente avranno modo di considerarli. Abbiamo valorizzato
ognuno le proprie idee e direi che vada a merito forse di una
maggioranza aver rispettato i voti di una minoranza su temi così
importanti e aperto la possibilità alla popolazione di ragionare su
temi come quelli dell'intervallivo; lo vedrei come qualcosa di
positivo. È chiaro che gli studi inizieranno e gli studi porteranno
a dire se questo grande progetto si potrà fare oppure no.
Grazie anche - credo che un po' tutti ce ne rendiamo conto - a
chi ci permette ancora di lavorare qua all'interno con la forza che
ci deve essere per qualsiasi eletto: i gruppi, i movimenti, le
forze politiche, tutte quelle forze che in questo momento,
soprattutto per noi, ci hanno messo in condizione, da un lato, di
discutere, anche in maniera aspra, all'interno dei nostri organi,
ma allo stesso tempo oggi si prenderanno la responsabilità di
capire cosa succederà da domani in avanti. Siamo degli eletti,
rappresentiamo delle forze politiche: alle forze politiche, e non a
noi stessi, oggi riconosciamo il ruolo di decidere cosa bisognerà
fare nei prossimi giorni. Avete scelto la strada delle dimissioni,
strada che rispettiamo, la provocazione del collega Vesan
evidentemente merita di essere ancora sottolineata: se uno si
dimette, si dimette! Dimettersi aspettando gli altri diventa un po'
troppo comodo, ma è una scelta. Noi non ci dimettiamo, andiamo fino
al 14 febbraio, e poi sarà conclusa la legislatura. Però nel
rispetto, collega Gerandin, dei dirigenti, come abbiamo fatto
questa mattina rispettando quello che ci hanno detto sugli
emendamenti, noi rispettiamo quello che ci ha detto il Segretario
generale del Consiglio, che ci ha detto che il progetto di legge
sull'
election day
può essere portato in aula dopo il 14
febbraio ed essere discusso. Noi quindi abbiamo abbandonato ogni
discussione a riguardo e presenteremo questa proposta di legge; poi
nel merito ognuno si esprimerà.
Chiudiamo quindi una sessione di lavoro importante dove ognuno
ha portato le sue idee. Ci sono i soldi per dare una risposta
importante sul trasporto pubblico, ci sono i soldi per dare una
risposta importante a sostegno delle famiglie sul trasporto
scolastico, ci sono tante altre risorse che andranno valorizzate e
vedremo chi lo farà. A noi è spettato il compito di cercare di dare
un bilancio a questa Regione con i voti che abbiamo dovuto cercare,
giorno dopo giorno, di recuperare in Consiglio regionale. Se oggi
la comunità valdostana e Regione Valle d'Aosta hanno un bilancio è
grazie a coloro che l'hanno votato e grazie a coloro che hanno
sostenuto in questi giorni le loro idee, cercando di trovare dei
punti di mediazione, altrimenti difficilmente si raggiungono voti,
soprattutto si riescono a votare provvedimenti a maggioranza.
Presidente -
La parola al collega Ferrero, per
dichiarazione di voto.
Ferrero (VDALIBRA) -
Per annunciare la nostra astensione,
per i motivi che abbiamo già ampiamente discusso precedentemente, e
per dire che il sottoscritto e il collega Cognetta saremo alla
segreteria della Presidenza, in attesa che si raggiungano i
diciotto per apporre queste benedette firme sul documento.
Presidente -
Per dichiarazione di voto, la parola
all'assessore Certan.
Certan (AV) -
Seulement deux mots. Je pense que nous
sommes arrivés après un mois à une approbation très importante,
l'approbation d'un document financier de la Région très important.
Ce qui au mois de décembre avait été demandé par des collègues
était de débattre un peu plus, de réussir à approfondir des
aspects. Je pense que ce mois a été dédié à ça et aussi que les
jours passés ici dans le Conseil n'ont pas été perdus, même s'ils
ont été très durs. Je crois qu'il est arrivé pendant cette séance
de Conseil un peu de tout et l'envers de tout, mais je pense quand
même qu'à la fin le document que la majorité approuvera, parce que
je me permets de dire que le document final sera approuvé, tient
compte et respecte aussi beaucoup de propositions faites. Il y a
des amendements qui ont été approuvés aussi par erreur - dans cette
séance ça aussi il est arrivé - mais je tiens à le souligner, comme
le collègue Bertschy, que c'est important à la fin de remercier
tout le personnel : d'un côté, il a été à son poste de travail et
il a travaillé normalement, mais il n'a pas travaillé normalement
pour ce qui a été le rythme e l'attention aussi. Sûrement il faut
les remercier, même pour le respect et, en même temps, l'être
sérieux qu'ils ont démontré. Donc, merci à tous.
Presidente -
Per dichiarazione di voto, la parola alla
collega Nasso.
Nasso (M5S) -
Solo per aggiungere due considerazioni in
più rispetto a quello che ha detto il mio collega Vesan. Anch'io ci
tengo a ringraziare tutti gli uffici, è stata veramente una seduta
di bilancio che io ricorderò, per ovvi motivi, e per questo
ringrazio la delicatezza di tutti i colleghi. Nel ribadire la
nostra posizione di astensione, vorrei lanciare anche una
provocazione: se si lavorasse sempre come si lavora nei momenti di
crisi, secondo me si potrebbe fare bene. Io raramente ho visto la
predisposizione di alcuni assessori, come in questo periodo. Questa
era solo una piccola provocazione per dire che, quando c'è volontà,
si può lavorare fra maggioranza e minoranza con franchezza,
rispetto e volontà, anche in momenti chiamiamoli normali. Grazie:
solo questo. La nostra posizione, come anticipato prima, è di
astensione.
Presidente -
La parola, per dichiarazione di voto, al
collega Lavevaz.
Lavevaz (UV) -
Anch'io ovviamente parto dalla mia
dichiarazione di voto, che sarà ovviamente favorevole a questo
documento. Mi associo a quanto detto dall'assessore Bertschy un
attimo fa, ossia a un ringraziamento per chi ha voluto con
responsabilità votare questo bilancio, perché l'abbiamo detto a
inizio seduta una settimana fa, quando abbiamo parlato della
necessità della responsabilità che questo bilancio richiedeva, per
il fatto di non avere un futuro certo nella sua messa in atto.
Abbiamo anche sentito durante il dibattito chi inneggiava a una
richiesta di responsabilità, ma per conto terzi, perché abbiamo
anche sentito dai tavoli della minoranza una richiesta alla
responsabilità della necessità di votare questo bilancio, però da
chi, appunto, questo bilancio non l'ha poi votato.
Io, ahimè, credo che nel corso di questa lunga settimana, e più,
questo Consiglio non abbia contribuito comunque a riconquistare la
fiducia del popolo valdostano. Non credo che abbiamo riconquistato
la fiducia di nessun valdostano in più, rispetto a quello che
avevamo prima. Vedete, anche tutte le iniziative che indubbiamente
sono state portate avanti in questa settimana in modo assolutamente
positivo, in un dibattito che è stato arricchente e che ha portato
dei risultati molto positivi, non sono comunque sufficienti a
motivare questo mese e più di esercizio provvisorio. Delle
iniziative che comunque richiederanno mesi per essere attuate e io
credo piuttosto che, se già a fine dicembre avessimo preso atto
dell'impossibilità di andare avanti in questa legislatura e
avessimo, con responsabilità, messo fine alla legislatura a fine
dicembre, avremmo già potuto dare delle risposte vere già a
dicembre, senza avere necessità dei tamponamenti, comunque
positivi, lo ripeto, che sono stati messi.
Vorrei sottolineare tuttavia che questa sconfitta della
politica, perché io credo che questo sia, il fatto che una
legislatura termini anzitempo è una sconfitta della politica,
appartenga a tutto questo Consiglio. Non è una responsabilità di
chi in questo momento è in maggioranza, perché in un sistema
proporzionale come il nostro credo che l'impossibilità o
l'incapacità di mettere insieme un quadro solido, o quanto meno
stabile, sia al massimo proporzionale ai numeri che ogni gruppo
esprime, quindi la responsabilità delle elezioni anticipate
appartiene a tutti noi. Dopo tutti i tentativi che sono stati messi
in atto per cercare di comporre una maggioranza diversa nell'ultimo
mese, con tutte le vicende che si sono susseguite e che hanno
coinvolto anche la politica valdostana negli ultimi tempi, credo
che le elezioni in questo momento siano veramente un gesto di
civiltà che dobbiamo ai valdostani.
Ci è stato detto, a noi in particolare dell'Union Valdôtaine,
che siamo folli a parlare di elezioni in questo momento, essendo un
momento di difficoltà. Certo, è sicuramente più facile per quei
movimenti che sono in uno stato di grazia o che vedono
l'avvicinarsi, o che magari hanno già passato, il culmine della
parabola del consenso, quindi vedono questo consenso che inizia a
scendere e chiedono elezioni in maniera più vivace. Per noi
sappiamo che non è così, ma cerchiamo di essere seri e coerenti con
quello che abbiamo detto. Conosciamo ovviamente tutte le difficoltà
amministrative dell'ordinaria amministrazione, le difficoltà
politiche che dovremo affrontare avendo delle elezioni vicine con
le elezioni comunali probabilmente, ma l'alternativa in questo
momento non ci pare esistere. Io credo soprattutto che l'Union
Valdôtaine, che in qualche modo sta cercando di cambiare pelle,
rispetto al passato non voglia sentirsi la responsabilità o
comunque il dovere di farsi carico di risolvere una situazione di
difficoltà e di crisi, o quanto meno di dover essere al centro di
questo, com'è sempre avvenuto nel passato. Come dicevo prima, per
semplici questioni anche di proporzionalità dei numeri.
La richiesta delle firme per le dimissioni. Credo fosse una
richiesta che io assolutamente a fine dicembre avrei sottoscritto.
Oggi, a dieci giorni dalla scadenza naturale della legislatura, mi
sembra quasi una presa in giro, ma questo è il mio punto di vista,
e comunque assolutamente rispetto chi oggi vuole presentare le sue
dimissioni. Noi, come movimento, ci accingiamo fiduciosi, a testa
alta, verso le elezioni, senza però sentirci addosso maggiori
responsabilità di quelle che la matematica ci attribuisce.
Presidente -
Per dichiarazione di voto, la parola al
collega Aggravi.
Aggravi (LEGA VDA) -
Anch'io mi associo al ringraziamento
agli uffici, a chi ha lavorato dietro le quinte su questo bilancio.
Io ovviamente dichiaro il voto di astensione, come su tutti gli
altri documenti che hanno composto questo pacchetto, e ci tengo a
dirlo, lo dirò fino allo sfinimento, perché dal primo giorno in cui
siamo entrati in quest'aula ho cercato di riportare la situazione a
quella che era. Al senso di responsabilità noi abbiamo risposto
quando era il momento, alla disponibilità di lavorare in
Commissione abbiamo risposto positivamente, quindi, anche se
abbiamo presentato un solo emendamento prima e abbiamo cercato di
capire qual era la vera disponibilità, ripeto, dopo che la prima
volta ci era stata negata la disponibilità al senso di
responsabilità, noi sinceramente, mi spiace - e parlo per tutti i
colleghi che hanno partecipato con me dal 17 dicembre a quella
famosa riunione informale di Commissione - ci abbiamo provato.
Se il bilancio è stato approvato oggi, se siamo arrivati a
questo punto, forse abbiamo soltanto una colpa: di avere dato
importanza a questa materia, di avere presentato degli emendamenti
e dei contenuti che sono stati discussi, che in parte sono stati
accettati ma che non giustificano, perché fa comodo a qualcuno, un
voto diverso da quello che noi esprimiamo, e lo ribadiamo. È un
fatto che comunque abbiamo portato delle idee, magari nel
timing
discutibile per molti - non cambierei Regolamento, mi
spiace, collega Minelli - ma lasciamo che l'opposizione possa
continuare a fare l'opposizione. Lo dico comunque vadano poi le
future elezioni, perché io credo che ognuno debba essere libero di
esprimersi in commissione o in aula come vuole, altrimenti ci sono
dei rischi. Abbiamo già visto che i poteri che ha in mano
giustamente un esecutivo sono molto più forti del singolo
consigliere di opposizione.
Ripeto: se siamo arrivati a questo punto, per carità, poi alla
fine ci diamo tutti la colpa e, come ci siamo già detti e come ha
detto qualche collega, dobbiamo chiedere scusa ai valdostani, ma se
siamo arrivati a questo punto, scusate, non è colpa della cattiva
opposizione che non si è resa disponibile, perché ci siamo resi
disponibili, io per primo, e moralmente ne ho pagato anche le
conseguenze qualche volta sui giornali. Non mi si dica quindi che
non c'era disponibilità, poi se non ci siamo arrivati, anche qua,
mal comune mezzo gaudio, perché comunque, quando si parla tra
controparti, anche dall'altra parte ci deve essere un senso di
responsabilità, altrimenti
c'est la faute de tout le
monde
.
Presidente -
La parola al collega Barocco.
Barocco (GM) -
Signor Presidente, solo alcune
riflessioni. Io penso che il confronto sia sempre positivo.
Permettetemi di dire una cosa, però: il confronto non deve
rispettare i tempi dello
streaming
. Qui siamo in un'aula
legislativa, un'aula che rappresenta tutti i nostri concittadini e
non ci si può chiedere di rispettare i tempi della trasmissione
televisiva: non mi sembra di essere stato eletto per un
reality
, ma per cercare di dare delle risposte ai cittadini.
Questo volevo dire, perché poi si guarda il telegiornale, c'è
l'
audience
: lo facciamo tutti; poi io vorrei effettivamente
capire che audience abbiamo. Se è come dicono alcuni colleghi,
penso sia molto scarso.
Io penso invece, come diceva un famoso cantautore, "penso
positivo" e, pensando positivo, penso che, come ho già detto, in
quest'aula ci siano ancora movimenti, intelligenze, voglia di fare
qualcosa per la Valle d'Aosta, voglia di confrontarsi. Sentiamo
dire a un'aula: "ci avete messo sette giorni" da quelle stesse
forze che alcuni anni fa dicevano, ma com'è possibile che il
Consiglio regionale si chiuda in mezz'ora o in mezza giornata
(forse mezz'ora era troppo poco anche per qualcuno). Adesso che
dibattiamo non diamo un esempio di concretezza. Cerchiamo di
capirci: l'opposizione non è collaborativa, ci ha stressato, ha
confutato le nostre idee, ha presentato un DEFR in cui si va dai
giudizi più duri ai giudizi più tenui. Ah, è la loro piattaforma
elettorale: ben venga! Lo sappiamo prima, possiamo prepararci anche
noi una piattaforma. Forse prima della piattaforma ci sarebbe
qualche altro passaggio, ma rimaniamo su questo.
Io penso che il bilancio, finché si è in un regime democratico
proporzionale puro, sia il frutto di - non vorrei usare dei termini
anglosassoni, perché poi il collega Aggravi mi censura -
bare
game
, o qualcosa del genere, cioè la discussione e il fatto di
trovarsi in un punto di mediazione. La traduzione è un po' più
dura, però diciamo che dal punto di vista politico questo deve
essere. Io penso che abbiamo usato i giorni che erano necessari, né
di più né di meno.
Presidente -
Se non ci sono altre richieste in
dichiarazione di voto, prima di mettere in votazione finale vorrei
anch'io ringraziare. Sono stati ringraziati tutti i collaboratori,
giustamente, della Giunta e tutti coloro che hanno collaborato al
bilancio. Io ringrazio di cuore davvero, a nome mio, di tutto il
Consiglio regionale e di tutti voi colleghi, tutto il personale del
Consiglio regionale: il Segretario generale dottoressa Perrin, la
dirigente dottoressa Menzio, tutti coloro che, a diverso e a vario
titolo, ci hanno supportati e anche sopportati in queste lunghe
giornate di lavoro. Per noi è dovuto, per loro meno, e devo dire
che davvero a loro va il nostro ringraziamento; così come a tutti
coloro che per lavoro hanno dovuto seguire i lavori del Consiglio
regionale e adeguarsi anche ai tempi di questi giorni, mi riferisco
in particolar modo a coloro che si occupano di comunicazione.
Do la parola a chi ancora intende fare la dichiarazione di voto.
La parola al collega Marzi.
Marzi (SA) -
Comincio con il ringraziare l'aula per darmi
la possibilità, assieme a tanti colleghi, di arrivare al voto del
mio decimo bilancio, di cui sette da assessore in altra assise.
Naturalmente il merito va innanzitutto agli uffici e poi a tutti
quanti noi che abbiamo fatto il nostro mestiere nei giorni che sono
intercorsi. Un ringraziamento particolare lo faccio al presidente
della Regione, Renzo Testolin, che si è reso disponibile a fare in
modo che si arrivasse a una giornata così importante quale quella
odierna.
Ritengo che si siano fatte delle cose importanti in questi
giorni. Tanti mi hanno detto: "non hai aperto bocca". Sì, non ho
aperto bocca, perché è cambiato il mio lavoro e in questo momento
il mio principale obiettivo era quello di restare seduto e
garantire il numero legale, affinché si arrivasse a un momento come
questo. È compito invece corretto da parte della minoranza portare
sollecitazioni e confronto in quest'aula affinché, tutti quanti
assieme, si arrivi a migliorare l'atto di indirizzo politico
amministrativo più importante di una consiliatura, cosa che spesso
ho detto. Quindi assolutamente fiero, voterò positivamente questo
bilancio e lo farò assieme ai colleghi della Stella Alpina.
In tal senso, passando agli aspetti più politici, non sarà una
sorpresa quasi per nessuno il fatto che noi non soltanto non saremo
presenti per apporre le diciotto firme di riferimento, qualora a
esse si arrivi, ma siamo anche addirittura contrari sia ad andare a
elezioni, sia a governi che abbiano una scadenza, se non quella
naturale del 2023. Aggiungo anche un aspetto che secondo me
potrebbe essere valutato, qualora si raggiungessero le diciotto
firme di riferimento, cioè quello di impegnarsi aprioristicamente a
livello privato a fare in modo che la scadenza di un'eventuale
votazione anticipata, cioè quella del 2020, abbia una durata
massima di al massimo tre anni; non è previsto per legge, ma si può
fare privatamente e spiego il perché, brevemente.
Durante il voto di tutti quanti gli atti di riferimento e
dell'articolato, ad esempio l'articolo 11 del disegno di legge n.
45, siamo arrivati addirittura a votare delle normative rispetto ad
Aosta capitale, quindi ai Comuni. Anche in quell'occasione sono
stato assolutamente zitto e mi sono astenuto. Sappiamo benissimo
che ci sono tutta una serie di iniziative che, ad esempio, il CELVA
e gli enti locali ci chiedono, per tutta una serie di articolati
della riforma della legge n. 6 del 2014, piuttosto che della n. 8,
che sono ancora
in itinere
. Siccome noi tendiamo ad attrarre
a noi da un punto di vista elettorale gli enti locali, i quali
hanno già tutta una serie di difficoltà senza bisogno che anche il
Consiglio regionale ci si metta dentro, qualora veramente si
dovesse arrivare nel 2020 a elezioni anticipate, tuteliamoli un
minimo, facciamo in grado che solo quest'anno abbiano la "sfiga" di
dover fare le elezioni assieme alle elezioni regionali.
Pensate un attimo, visto che per Statuto le elezioni regionali
durano cinque anni e quelle comunali anche, naturalmente non per
Statuto ma per normativa di riferimento, se in questa maniera noi
dovessimo addirittura aprire un lento, degradante e abitudinario
modo di fare tale per cui ogni quinquennio, nella stessa annualità,
si arrivi contemporaneamente alle elezioni regionali e comunali.
Pensate alla sfortuna dei comuni valdostani nel dover continuare ad
avere a che fare anche con le elezioni regionali. Per cui, un
appello che io faccio, ovviamente avendo chiaramente dichiarato che
non sono d'accordo ad andare a elezioni nel 2020, è che, qualora
mai si dovesse arrivare a questa sciagura, ci si assuma la
responsabilità di fare in modo che la durata della prossima
consiliatura sia di tre anni, come dovrebbe essere il naturale
prosieguo della consiliatura di riferimento.
Chiudo dicendo una cosa alla collega Pulz. Già a ottobre sono
stato sindaco e non mi è parso! Per lo stesso motivo non credo che
quella domenica mi porterà la stessa fortuna o sfortuna, decida
lei. Dico però una cosa rispetto a quanto da lei citato a proposito
dei
clientes
e del
patronus
: c'era un doppio
rapporto,
sacer esto
veniva detto del patronus che non
rispettava i clientes. Comunque sia, la clientela viveva in un
sistema di Repubblica romana e nel momento in cui si è passati
all'Impero, il concetto di clientes è venuto meno. Questo, ripeto
sempre, in maniera binomia e non soltanto dall'alto verso il
basso.
Nel ringraziarvi tutti io mi auguro semplicemente una cosa.
Collega Manfrin, anche qualora non dovesse raggiungere le diciotto
firme, per cortesia non si dimetta. Resti qua, è giovane, è bravo,
abbiamo bisogno di lei per la Valle d'Aosta.
Presidente -
Per dichiarazione di voto, la parola al
collega Marquis.
Marquis (SA) -
Due considerazioni nella qualità di
presidente della II Commissione, che si è trovata a dover gestire
il percorso del bilancio. È sicuramente stato un percorso
difficile, un percorso che forse non si è mai visto negli ultimi
anni: tre volte il bilancio è tornato in Commissione, ma abbiamo
cercato comunque di sfruttare l'occasione e di cogliere il momento
per fare gli approfondimenti che diversamente non si sarebbe
potuto. Credo che, seppur in questo clima di difficoltà, ci sia
stata la massima collaborazione da parte di tutti i colleghi, di
maggioranza e di opposizione, e anche di coloro che non facevano
parte della Commissione, che hanno partecipato attivamente. Credo
che abbiamo avuto modo di lavorare e renderci utili per portare
delle proposte, che poi in parte sono anche state recepite nel
bilancio che è andato in votazione.
Abbiamo fatto il meglio che abbiamo potuto, sicuramente si
poteva fare di più, se ci fosse stato un clima politico più
favorevole, ma così non è stato. Credo sia importante quindi
sottolineare quello che è anche un po' emerso dai lavori della
Commissione. Abbiamo ascoltato con grande attenzione tutti i
soggetti che sono stati auditi e su questa base si è operato per
portare i nostri contributi. Così come credo che anche siano state
importanti tutte le sollecitazioni che sono state poste
dall'opposizione in questi giorni, in questo contro DEFR che è
stato presentato, perché, ancorché tante proposte non siano state
condivise, sono state spunto di riflessione e di confronto in aula.
Un confronto che potrà essere utile e propedeutico per i prossimi
passaggi politici e credo che abbia portato alla fine ad approvare
un documento contabile che possa essere messo a disposizione dei
valdostani e contribuire a mettere in sicurezza la nostra regione.
Così come avevo già avuto modo di dire durante gli interventi in
Consiglio, è anche vero che però il documento contabile deve essere
scaricato a terra nelle azioni che in esso sono previste, quindi
sicuramente questa difficile fase, che inizia da oggi, non metterà
certamente nelle migliori condizioni la Valle d'Aosta, se non si
trovano delle soluzioni politiche alla cui base ci deve essere la
capacità da parte di tutti di migliorare il contesto di
confronto.
Non sto a entrare nel merito della dichiarazione di voto, l'ha
già espressa il collega Marzi, credo sia importante guardare
comunque con fiducia al prossimo futuro.
Dalle ore 20:00 assume la Presidenza il vicepresidente
Distort.
Distort (Presidente) -
Ci sono altre richieste di
intervento? Ha chiesto la parola il presidente Testolin.
Testolin (UV) -
Anch'io solo per due brevi
considerazioni, partendo dal fatto che, alla fine di questo
Consiglio legato a corda doppia al bilancio, arriviamo in fondo e
vogliamo vedere, come qualcuno ha ribadito più volte in questi
giorni, il bicchiere mezzo pieno. Un bicchiere che è stato gestito
in maniera comune da quest'aula, dai lavori di una II Commissione
che ha cercato di arricchire un bilancio presentato nel mese di
novembre, che è stato discusso ampiamente all'interno di queste
giornate, io direi tutto sommato in un clima di rispetto, a
paragone anche con altre sedute che ci hanno visti in maniera molto
più disordinata affrontarci in questo contesto. Un momento che ha
visto un lavoro importante da parte anche dei colleghi di Giunta
che, in maniera decimata rispetto a quando siamo partiti, ha
comunque saputo interloquire sia all'interno del percorso di
Commissione sia all'interno di quest'aula, con quella voglia di
portare avanti iniziative che sono state costruite in tutto
quest'anno, ma in particolare negli ultimi cinque o sei mesi, per
proporre un bilancio che avesse delle prospettive di crescita per
il nostro territorio, che provasse a rilanciare alcuni temi
importanti, alcuni dei quali sono stati assolutamente oggetto di
discussione all'interno di quest'aula, alcuni dei quali potranno
trovare uno sviluppo nei prossimi mesi. Evidentemente nessuna
sollecitazione è andata persa e si è anche avuta l'accortezza e la
lungimiranza, a mio avviso, di raccogliere delle suggestioni che,
se non nell'immediato, potranno essere rianalizzate nel prossimo
futuro, per dare qualche risposta in più a temi che magari nel
tempo sono stati sottovalutati. Questo è comunque un segno di
attenzione da parte della politica alle problematiche espresse dai
portatori d'interesse.
Un'affermazione, però, mi preme farla. Credo che lasciamo, dopo
questo periodo di transizione, a un nuovo Governo, che sinceramente
non so quando e come arriverà, un bilancio sicuramente in salute,
un bilancio sul quale si potranno fare delle modifiche e delle
correzioni, si potranno cambiare, leggermente o tanto, le
indicazioni da un punto di vista gestionale, ma è un bilancio che
lascia le porte aperte per dare delle risposte alla popolazione e
per dare delle risposte anche a delle problematiche che da troppo
tempo rimangono ferme al loro posto e hanno bisogno di essere
alimentate da questo nuovo interesse, che è emerso anche in questi
giorni, per traguardare il futuro in maniera positiva. Io quindi
direi che alla fine di questi cinque giorni ci sono elementi
positivi sui quali poter fare delle riflessioni future e
sicuramente un po' più di tranquillità da parte della comunità
valdostana, che aveva bisogno comunque di un segnale di
approvazione di questo bilancio, perché dà sicuramente un po' più
di sicurezza nella struttura amministrativa nel suo complesso.
Mi permetto solo di finire con una riflessione. Noi abbiamo
parlato, ognuno di noi ha proposto qualcosa che poi è stato
condiviso da quest'aula. Tutte le condivisioni hanno poi un momento
finale, che è quello del voto, e ogni suggestione che è stata
proposta potrà vedere il suo futuro, la sua alba domani mattina,
solo perché ci saranno diciotto caselline verdi che si alzeranno.
Io queste diciotto o diciannove, o qualche volta venti, caselline
le ringrazio in maniera particolare per quel senso di
responsabilità al quale eravamo stati un po' richiamati tutti lo
scorso lunedì e che oggi si concretizza in un voto positivo.
Dalle ore 20:02 assume la Presidenza la presidente
Rini.
Rini (Presidente) -
Possiamo ora porre in votazione il
disegno di legge n. 47 nel suo complesso. La votazione è
aperta.
Esito della votazione:
Presenti: 35
Votanti: 20
Favorevoli: 19
Contrari: 1
Astenuti: 15 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Restano, Russo,
Sammaritani, Spelgatti e Vesan).
Il Consiglio approva.
Con questo abbiamo terminato i lavori. Buona serata a tutti.
L'adunanza termina alle ore 20:08.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK