Consiglio Regionale della Valle d'Aosta - Oggetto del Consiglio n. 342 del 13 gennaio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMMINISTRAZIONE REGIONALE
INFORMAZIONE
Sistema informativo
Precedente
Successivo
Resoconto integrale del dibattito dell'aula
Oggetto del Consiglio n. 342 del 13 gennaio 1999 - Resoconto
SÉANCE DU 13 JANVIER 1999 (APRÈS-MIDI)
OGGETTO N. 342/XI Criteri per la scelta dei convegni da
patrocinare da parte dell'Amministrazione regionale e dati sui
patrocini concessi per convegni della Federazione nazionale "Pro
Natura". (Interpellanza)
Interpellanza Preso atto che, con propria delibera n. 3751 del
26/10/98 la Giunta regionale ha impegnato l'importo di £ 20.000.000
(pari al 50% delle spese preventivate) per l'organizzazione del
Convegno "Gomma, rotaie o telematico: quale traffico nell'arco
alpino?", svoltosi a Courmayeur il 12/12/98;
Appreso che la partecipazione a tale convegno è stata
ridottissima e che parecchi dei relatori annunciati non erano
presenti;
Rilevato che non è la prima volta che l'Amministrazione offre il
proprio patrocinio ad iniziative del Signor Corrado Maria Daclon,
Presidente della Federazione Nazionale "Pro Natura", organizzatrice
del convegno di Courmayeur;
il sottoscritto Consigliere regionale:
Interpella
la Giunta regionale per sapere:
1) in base a quali criteri scientifici vengono scelti i convegni
da patrocinare;
2) Quali convegni e/o pubblicazioni della Federazione Nazionale
"Pro Natura" e/o del suo Presidente pro-tempore, Signor Corrado
Maria Daclon, l'Amministrazione ha patrocinato o comunque
finanziato negli ultimi anni;
3) Quali sono gli importi finanziati per ciascuna
iniziativa.
F.to: Curtaz
Presidente La parola al Consigliere Curtaz.
Curtaz (PVA-cU) Quest'interpellanza prende spunto da un convegno
che si è svolto a Courmayeur il 12 dicembre 1998 su un tema
interessante e accattivante. Il titolo del convegno era "Gomma,
rotaie o telematico: quale traffico nell'arco alpino?",
coorganizzato dall'Associazione "Pro Natura" e patrocinato per un
importo pari al 50 per cento del preventivato costo di lire 40
milioni dalla Regione Valle d'Aosta.
Relativamente a questo convegno vanno fatte alcune osservazioni.
La prima è che a questo convegno hanno partecipato pochissime
persone, si è avuta una partecipazione massima nel periodo di
maggiore affollamento di una dozzina di persone oltre ai relatori
nella mattinata, ma questo è un dato discutibile perché ci può
essere un convegno di particolare valore scientifico a cui
partecipano poche persone; certo non è un dato positivo, ma neanche
negativo di per sé.
Ancora in questo convegno non sono intervenuti molti dei
relatori annunciati e questo mi sembra un motivo più preoccupante,
fra l'altro dei relatori annunciati non si conosceva il contenuto
delle relazioni. Infine, ultima osservazione, si doveva rilevare
un'assenza di esperti in materia e non mi riferisco tanto ai
partecipanti e ai relatori locali anche se mi ha fatto un po'
strano su un tema di carattere ambientale come questo contare fra i
relatori sei esponenti dell'Union Valdôtaine e neanche un
ambientalista locale e magari fra gli ambientalisti locali non
necessariamente aderenti ai Verdi qualcuno che aveva qualcosa da
dire su questo tema poteva pur esserci.
Non mi riferisco a questo; mi riferisco al fatto che erano
assenti a questo convegno dei rappresentanti di organismi
importanti a livello internazionale che studiano il problema del
traffico sulle Alpi da decenni, mi riferisco al Cipra, mi riferisco
alle Initiatives des Alpes svizzero, mi riferisco al Transit Forum
austriaco. Tutti questi non c'erano. Si è trattato, quindi, di un
tipo di convegno caratterizzato da una certa parzialità e da un
livello insoddisfacente di competenza. Questo lo dico anche con
rispetto ai relatori intervenuti e sarebbe stato opportuno su un
tema così importante una maggiore scientificità e un maggiore
pluralismo culturale.
Quest'interpellanza però è lo spunto per capire quali sono i
criteri, in riferimento a un convegno così "male organizzato" dove
la Regione interviene in maniera così consistente, quali sono i
criteri per stabilire cosa si patrocina e cosa non si
patrocina.
Poi l'interpellanza fa un passo avanti, cioè si vuole capire
com'è che quest'Associazione Pro Natura, che pure per certi versi
può essere meritevole, ha così successo in Valle, nel senso che
viene finanziata l'Associazione e il Presidente in persona
attraverso diverse iniziative, convegni, pubblicazioni in Valle
d'Aosta. È interessante capire da dove deriva tutta questa fama:
questo l'oggetto dell'interpellanza.
Io però a margine dell'interpellanza voglio segnalare un
episodio a mio giudizio molto brutto, non so usare un'altra parola.
L'episodio brutto è il seguente: in occasione di questo Convegno
sul tavolo delle iscrizioni dove in genere si raccolgono le
relazioni, relazioni scritte, che peraltro non c'erano tranne una a
quanto pare in inglese, c'era una lettera-volantino di attacco di
polemica ad una forza politica.
Evidentemente questa forza politica è quella dei Verdi,
altrimenti non parlerei; ma se ci fosse stato un attacco ai DS oggi
parlerebbe Fiou, all'Union, magari, oggi parlerebbe Cottino,
eccetera.
Questo volantino non lo avevo fatto oggetto di interpellanza
perché quando l'ho presentata non lo avevo in mano; il volantino
oggi è qua, chiunque potrà vederlo e potrà rendersi conto di
"quelle finesse" c'è dietro quest'organizzazione.
Voglio chiarire molto bene questo profilo; è del tutto legittimo
che qualsiasi associazione, qualsiasi persona faccia della polemica
politica, faccia le sue osservazioni, faccia i suoi volantini, che
li distribuisca davanti alla Regione, al mercato, pure davanti al
convegno che ha organizzato "Pro Natura"; a mio giudizio è del
tutto inammissibile, per non dire indecente che in un convegno
patrocinato dalla Pubblica Amministrazione un'Associazione faccia
della propaganda politica a favore di qualcuno o contro qualcun
altro. Questo è inaccettabile, può riguardare chiunque, ma è
inaccettabile.
Chiedo quindi al Presidente di accertare se quello che dico è
vero, mi sembra il minimo, se vuole potrò trasmettergli copia di
questo volantino, se accerta che quello che dico è vero, gli chiedo
di fare una cosa istituzionalmente corretta, cioè fare una nota di
protesta ufficiale a nome di tutta l'Amministrazione rispetto a
questo comportamento perché non mi sembra una cosa corretta,
indipendentemente dal fatto che oggi riguardi una forza politica,
la mia, piuttosto che un'altra forza politica.
Presidente La parola all'Assessore al territorio, ambiente e
opere pubbliche, Vallet.
Vallet (UV) Per quanto riguarda i criteri che vengono seguiti
dalla Giunta regionale per sostenere o patrocinare iniziative come
i convegni, nulla è cambiato rispetto ai criteri che sono stati
seguiti e adottati da tempo: si tratta di ricondurre l'argomento
alla pertinenza con quelli che possono essere gli interessi o gli
orientamenti dell'Amministrazione nei diversi settori; valutare la
rilevanza o l'interesse che il tema in questione ha; evidentemente
verificare l'attività svolta dal proponente l'iniziativa e anche
verificare dal punto di vista finanziario che la stessa iniziativa
o lo stesso ente per la stessa iniziativa non abbia avuto altri
finanziamenti da parte dell'Amministrazione o di altre
amministrazioni perché in questo caso l'intervento
dell'Amministrazione regionale sarebbe differenziato e dovrebbe
tenere conto degli altri interventi.
Per quanto riguarda il convegno in questione, in particolare la
seconda e la terza domanda, cioè quali convegni e pubblicazioni
della Federazione nazionale "Pro Natura" o del suo Presidente sono
stati patrocinati o comunque finanziati negli ultimi anni e per
quali importi, cercherò di essere il più preciso possibile tenuto
conto del fatto che le iniziative sostenute non è che siano poi
tante così come parrebbe intuire dall'illustrazione del Consigliere
Curtaz.
Negli anni 1996-1997-1998 l'Amministrazione regionale ha
acquistato alcune pagine pubblicitarie sul bollettino "Natura e
Società" che è la rivista ufficiale della Federazione nazionale
"Pro Natura", stampato trimestralmente, con una distribuzione
sull'intero territorio italiano di 20.000 copie, di cui 12.000 ai
soci di "Pro Natura".
In particolare nel 1996 con una delibera proposta
dall'Assessorato del turismo, 8 milioni più IVA, nel 1997 con due
deliberazioni, una proposta dall'Assessorato del turismo e un'altra
dall'Assessorato dell'agricoltura per complessivi 8 milioni più
IVA, nel 1998 con una deliberazione proposta dall'Assessorato
dell'agricoltura per 8 milioni più IVA.
Sempre nel 1998, su iniziativa del Comitato regionale di
coordinamento degli interventi di cooperazione, solidarietà ed
educazione allo sviluppo, l'Amministrazione regionale ha acquistato
300 copie di un volume intitolato "Bosnia", redatto dal Presidente
di "Pro Natura", per un complessivo ammontare di 21 milioni, somma
interamente devoluta alla Caritas bosniaca al netto delle spese
editoriali e di stampa.
La Giunta ha in questo frangente dato esecuzione ad una
decisione del Comitato regionale di coordinamento degli interventi
di cooperazione, solidarietà ed educazione allo sviluppo. È questa
la delibera n. 1251 del mese di aprile 1998.
In occasione poi del Cinquantenario della Fondazione di "Pro
Natura", è stata programmata dall'Associazione una serie
d'iniziative rispetto alle quali l'Amministrazione regionale ha
fornito un patrocinio non oneroso nel corso della manifestazione di
presentazione delle attività previste per il Cinquantennale,
manifestazione che si è svolta nel castello di Sarre il 27 giugno
1998.
All'interno delle manifestazioni previste per il Cinquantenario
della Fondazione rientra la partecipazione alle spese del convegno
citato dal Consigliere Curtaz svoltasi a Courmayeur, "Gomma, rotaie
o telematico: quale traffico nell'arco alpino?".
Per quanto riguarda la partecipazione dei relatori, il dato che
ha fornito il Consigliere Curtaz non è proprio esatto tenuto conto
che su 19 relatori previsti in programma, 3 non hanno aderito,
quindi non molti relatori adducendo queste tre motivazioni di
salute. Quello che è vero è che la partecipazione di pubblico è
stata ridottissima per non dire nulla. Nell'ambito dell'iniziativa
è giusto sottolineare che è stata organizzata anche una mostra
sugli ambienti degli ecosistemi alpini ed è stato attivato un sito
Internet permanente con l'obiettivo di illustrare programma e
iniziative legate al convegno.
Per quanto riguarda l'entità della cifra, 20 milioni, sottolineo
che questi verranno liquidati a consuntivo su presentazione di
pezze giustificative e alcune di queste somme relative
all'organizzazione di un convegno che avrebbe dovuto avere altre
dimensioni e altra partecipazione probabilmente saranno ridotte.
Comunque, ripeto, la liquidazione avviene a consuntivo su
presentazione di pezze giustificative.
Per quanto riguarda il volantinaggio, devo dire che io ero
presente, non ho visto il volantino a cui faceva riferimento il
Consigliere Curtaz; devo dire che invece ho incontrato il mio ex
collega Elio Riccarand che volantinava davanti all'ingresso per cui
se il Consigliere Curtaz avrà cura di farci avere il volantino,
valuteremo il da farsi.
In conclusione, mi pare di intuire anche da quanto ho letto e
visto sul giornale del movimento Verde che qui è in atto una
manifesta diatriba e polemica fra il Presidente della Federazione
nazionale "Pro Natura" e il movimento dei Verdi Alternativi; non
sta a me entrare nel merito, né esprimere giudizi. Per quanto
riguarda il Convegno di Courmayeur, dato atto dell'insuccesso in
termini perlomeno di partecipazione e di pubblico, chiedo solo al
Consigliere Curtaz di non voler coinvolgere l'Amministrazione
regionale in una polemica che non ci riguarda.
Presidente La parola al Consigliere Curtaz.
Curtaz (PVA-cU) Ringrazio l'Assessore Vallet per i dati forniti
anche se non mi è chiaro fra i dati che mi ha dato, ma potremmo
approfondirlo anche dopo questa mia replica cosa intenda per
patrocinio non oneroso del cinquantennale: significa che la Regione
non ha sborsato denaro né per l'iniziativa del Castello di Sarre,
né per l'iniziativa successiva al Convegno di Villeneuve? Lo
ritengo improbabile, se però è così, ne prendo atto.
Perché fra le due iniziative, cioè fra quella di Sarre e quella
di Courmayeur ce n'è stata un'altra a cui peraltro ho partecipato
sperando di vedere i relatori che erano preannunciati, qualcuno
anche molto qualificato c'era, qualcun altro non c'era, però è
stato anche interessante, devo dire la verità, il Convegno di
Villeneuve.
Mi risulta che fosse anche questo patrocinato dalla Regione.
Comunque posso ritenere che non fosse un patrocinio non oneroso, a
meno che l'Assessore non se ne sia dimenticato; normalmente
riconosco all'Assessore Vallet una correttezza nel dare i dati che
gli vengono richiesti, quindi non dubito che se di dimenticanza si
tratta, l'errore sia stato fatto in perfetta buona fede.
Voglio ancora spendere una parola sulla vicenda del volantino
perché è tutto vero quello che ha detto l'Assessore Vallet, non
contesto; è vero che c'è una polemica in corso fra la Presidenza di
quest'Associazione e il movimento Verdi Alternativi della Valle
d'Aosta, però quello che non è consentibile è che venga utilizzata
un'iniziativa pubblica o fatta con i soldi pubblici per fare della
propaganda politica a favore di qualcuno o contro qualcun
altro.
Faccio un esempio stupido: cosa pensereste voi se a un convegno
sui cori alpini me ne venissi all'interno del convegno a
distribuire dei volantini contro, non dico neanche un partito
politico o un movimento, ma contro chiunque. È una cosa che non sta
né in cielo né in terra, a me non era mai successo di imbattermi in
una tale "finesse".
Farò fotocopia di questa lettera volantino all'Assessore Vallet
e mi aspetto o dal Presidente della Giunta o dall'Assessore Vallet
una protesta formale nei confronti dell'Associazione perché se
questa protesta formale nei confronti dell'Associazione non ci
sarà, su questo punto ci ritornerò, perché ripeto, secondo me
quest'episodio è brutto.
Presidente La parola all'Assessore al territorio, ambiente e
opere pubbliche, Vallet per fatto personale.
Vallet (UV) Non per fatto personale, ma per puntualizzare, nel
senso che non ho citato il Convegno di Villeneuve perché ho chiesto
i dati agli uffici che sicuramente non mi hanno fornito questo
dato; sarà mia cura verificare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK