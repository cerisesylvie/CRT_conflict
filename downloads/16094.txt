Consiglio Regionale della Valle d'Aosta - Oggetto del Consiglio n. 2444 del 5 marzo 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Piano socio-sanitario regionale
Precedente
Successivo
Resoconto integrale del dibattito dell'aula
Oggetto del Consiglio n. 2444 del 5 marzo 1997 - Resoconto
SEDUTA ANTIMERIDIANA DEL 6 MARZO 1997
OGGETTO N. 2444/X Prosecuzione della discussione del disegno di
legge: "Nuova disciplina del servizio sanitario regionale,
approvazione del piano socio-sanitario regionale per il triennio
1997/1999 e modificazioni alla dotazione organica di cui alla legge
regionale 29 maggio 1992, n. 19 (Modificazioni ed integrazioni alle
norme sull'ordinamento dei servizi regionali e sullo stato
giuridico del personale della Regione. Approvazione delle nuove
tabelle organiche dei posti e del personale dell'Amministrazione
regionale), come modificata dalla legge regionale 13 dicembre 1995,
n. 49".
Président Nous sommes en train de discuter l'objet n° 17, je
rappelle que nous sommes en discussion générale. La parole au
Conseiller Lanivi.
Lanivi (PVA) Per esprimere in modo molto sintetico la posizione
del nostro Gruppo rispetto al piano socio-sanitario presentato
dalla Giunta regionale.
Dirò subito che il nostro voto sarà favorevole; questo non vuol
dire né la condivisione totale, né potrebbe essere una sorta di
delega o chiusura semplicistica; il nostro voto favorevole discende
dal riconoscimento di un lavoro che è stato svolto per lungo tempo,
consultando i numerosi interessi coinvolti da questo piano. Le
proposte e le soluzioni indicate ci paiono complessivamente
positive e in linea con uno sviluppo corretto dei problemi legati
al settore socio-sanitario nella nostra regione. Quindi la nostra
posizione è favorevole.
Per quanto riguarda il problema della nuova struttura
ospedaliera il nostro Gruppo ha aderito alla sottoscrizione di un
ordine del giorno, partendo da alcune considerazioni che ci
sembrano obiettive e che tengono conto di alcuni dati di fatto che
vado ad enunciare.
Ci troviamo di fronte ad una struttura ospedaliera che nel tempo
è venuta a modificarsi a seguito dello sviluppo della città di
Aosta: collocata inizialmente in area periferica e tranquilla, è
venuta a trovarsi in un'area congestionata e senza possibilità di
espansione.
Si è assistito - ed è il secondo dato - al superamento di una
condizione che vedeva limitata la libertà regionale dalla presenza
dell'Ordine Mauriziano; non dobbiamo dimenticare che quest'Ordine
ha rappresentato un ostacolo per molti anni all'azione e
all'autonomia decisionale della Regione in questa materia.
Terzo dato, l'Amministrazione regionale ha seguito nel tempo con
attenzione questo problema, intervenendo sulla struttura, anche
quando non era di sua proprietà con lavori di adeguamento e di
ristrutturazione, per migliorare l'efficienza e l'efficacia della
presenza di questa struttura ospedaliera.
La proposta di procedere alla progettazione di una nuova
struttura ospedaliera deriva da una considerazione fondamentale: i
miglioramenti che possono essere apportati a questa struttura non
potranno alla fine dare un risultato soddisfacente, proprio per i
vincoli insormontabili che il tempo non potrà risolvere. Mi
riferisco alla sua ubicazione e alla riduzione degli spazi che
all'interno e all'esterno di questa struttura sono venuti nel tempo
a mancare.
Questo ha creato e creerà dei vincoli che si confronteranno con
dei bisogni di accoglienza e di cura, non solo per i degenti, ma
anche per i familiari e per i visitatori, e in qualche modo con la
qualità della struttura stessa. Ecco perché, certamente non facendo
una battaglia di tipo ideologico, ma analizzando la realtà dei
problemi e tenendo conto che comunque la realizzazione di una
struttura del genere richiederà un arco di tempo che nell'ordine
del giorno è indicato in 6-8 anni, ma sono termini ottimistici,
riteniamo che sia giunto il momento per affrontare questo problema
e indicare un tipo di percorso, che è soprattutto quello di
individuare un gruppo di lavoro che affronti concretamente i vari
aspetti di questo problema, non meramente sanitari ma più generali,
riguardanti gli assetti urbanistici, la qualità della degenza e del
rapporto con la popolazione, i costi di gestione e di
costruzione.
Riteniamo che un esame concreto di questi problemi possa dare
alla Valle d'Aosta la possibilità di avere anche in questa materia
un ruolo positivo e lungimirante che ha già avuto in altri settori.
Questo è il senso dell'ordine del giorno che è stato presentato e
al quale abbiamo dato il nostro contributo.
Si dà atto che, dalle ore 9,47, presiede il Vicepresidente
Aloisi.
Presidente Ha chiesto la parola il Consigliere Tibaldi.
Tibaldi (Ind) Brevemente, per un paio di considerazioni. Il
piano socio-sanitario è un documento estremamente importante e
necessario per l'organizzazione dell'attività socio-assistenziale e
sanitaria nell'ambito della nostra regione. Ritengo, proprio perché
si tratta di un documento indispensabile e quanto mai urgente, che
uno dei perni centrali di esso sia la riorganizzazione
dell'assistenza ospedaliera. È un argomento di importanza nodale
per questo piano, che meriterebbe senz'altro una maggiore
definizione.
Conosciamo tutti qual è la situazione esistente, una situazione
che è frammentata fra tre presidi ospedalieri: quello di viale
Ginevra, il Beauregard e l'ex Maternità, il cui coordinamento e la
cui razionalizzazione comportano non pochi problemi.
Sappiamo che per rendere sempre maggiormente funzionali queste
strutture, in particolare mi riferisco al presidio di viale
Ginevra, sono stati effettuati interventi particolarmente complessi
e onerosi anche di recente.
Ritengo necessario ed urgente riorganizzare, come è già stato
sottolineato da tutti coloro che mi hanno preceduto, il sistema
ospedaliero valdostano non secondo lo schema e la tipologia, che è
stata individuata nel piano socio-sanitario che oggi siamo chiamati
a discutere e ad approvare - quindi secondo quello schema
satellitare complesso, confuso, che rischia di creare veramente
delle diseconomie sia in termini di danaro sia in termini di
funzionalità e di tutela della salute degli utenti e dei pazienti -
bensì in senso radicale, con la creazione di una nuova struttura
ospedaliera che renda decoro e prestigio ad una Regione come la
nostra.
Ritengo che anche il settore dell'edilizia sanitaria sia
assolutamente poco specificato nel piano e lasci piuttosto
intravedere la continuazione di interventi sporadici, comunque
costosi e non risolutivi di situazioni di disagio ormai croniche.
Sappiamo che, anche in seguito all'entrata in vigore della legge n.
626 del 1994, che prevede la normativa della sicurezza,
l'adeguamento comporterebbe ingenti oneri finanziari e, la
compressione della struttura ospedaliera al centro del Capoluogo in
un'area alquanto ristretta, vista l'esiguità degli spazi, potrebbe
addirittura portare - nonostante gli interventi e gli impegni
finanziari - all'ottenimento di un'applicazione parziale delle
norme di sicurezza. Un adeguamento che comunque avrebbe tempi
lunghi e non risolverebbe quelle che sono le esigenze di tutela
della salute della collettività valdostana, naturalmente intese in
senso moderno, qualitativo e soprattutto funzionale.
Anche per dare in ogni caso una risposta concreta a quelle che
sono state delle sollecitazioni legittime - ricordo il Comitato per
il nuovo Ospedale e anche l'impegno che prese il Consiglio
regionale in occasione di uno specifico dibattito nel novembre '95,
dove si dava indicazione all'Assessore e alla Giunta di
approfondire la tematica della riorganizzazione ospedaliera in
questa sede, cioè nel momento in cui si sarebbe discusso il piano
socio-sanitario - ritengo che questo sia il momento fondamentale
per definire in maniera più dettagliata, più concreta e più
determinata quest'indicazione. Ritengo quindi che l'indicazione
senz'altro vincente sia quella di propendere per una nuova
struttura ospedaliera, evitando dispersione di tempi, di denari e
soprattutto di assenza di funzionalità e di qualità di quella
tipologia che ci è stata disegnata dagli esperti e che è stata
proposta oggi dall'Assessore.
Una seconda considerazione è di tipo politico e si riferisce
all'articolato, in particolare all'articolo 3, dove si assegnano al
Consiglio regionale gli indirizzi di natura politica e
programmatica in materia di tutela della salute, fissando le
relative risorse finanziarie.
In realtà poi però si concretizza questo potere programmatico e
politico nelle mani della Giunta regionale, stabilendo nello stesso
articolo che è l'Esecutivo che svolge funzioni di programmazione,
di indirizzo e di controllo e il concetto viene addirittura
ribadito all'articolo 9 della stessa legge, dove viene sottolineato
che la Giunta esercita il potere di indirizzo nei confronti
dell'U.S.L. mediante il piano ed altri strumenti: il contratto di
programma, la nomina e la decadenza del Direttore generale
dell'U.S.L. e la verifica della qualità dei servizi resi
dall'U.S.L.. Oltre a snaturare ancora una volta la funzione
politica del Consiglio, che è notoriamente di carattere
programmatico, questo disegno di legge assegna anche la funzione di
controllo e di garanzia alla stessa Giunta. L'interfaccia politico
dell'U.S.L. diventa quindi la Giunta, il Consiglio si limita a
varare oggi, sulla base di quanto c'è scritto nell'articolato, il
piano sanitario, avente funzione triennale e, in sede di esame del
bilancio annuale, del bilancio pluriennale o di quegli adeguamenti
che notoriamente si fanno, a dare la sua limitata approvazione. Mi
sembra un altro esempio di svuotamento dei poteri del Consiglio
regionale, un Consiglio che, stando alle norme ordinamentali e
statutarie, dovrebbe avere una funzione più marcatamente di
indirizzo.
Ancora una volta ritengo che non si tratti tanto di una
contraddizione fra due norme nella stessa legge, ma si tratti
volutamente di scriverla in maniera tale che, nel dubbio,
l'interpretazione e l'applicazione di questo potere programmatico
ricadranno inevitabilmente nelle mani della Giunta, alla stessa,
paradossalmente, spettano le funzioni non solo di indirizzo, ma
anche di controllo.
Quindi ritengo che sia necessario, doveroso anche da parte di
quest'Assemblea, per non continuare a dilapidare le competenze che
le sono proprie, rivedere in senso completamente diverso quelli che
sono i poteri di indirizzo e di controllo del nostro Consiglio
quindi, provvedere - presumo che ci sarà una sospensione - a
presentare emendamenti in tal senso.
Presidente Ha chiesto la parola il Consigliere Ferraris.
Ferraris (GV-PDS-SV) Ritengo che il piano sanitario sia uno dei
più importanti tasselli dello stato sociale in questa regione, non
solo qui. Tutti sappiamo che è aperto un dibattito fra di noi ma
anche all'interno del Paese, su quale deve essere il futuro dello
stato sociale; c'è chi intende privatizzarlo, smantellarlo. La
scelta che viene operata con questo piano è diversa, è una scelta
che punta ad un'inclusione, ad un sistema sanitario universalistico
e pubblico, in sostanza un sistema sanitario in cui vengano
garantiti i diritti di tutti indipendentemente dal reddito.
Credo che questi siano i punti importanti, forse nella
discussione non sono stati approfonditi, ma un piano sanitario deve
rispondere anche a queste questioni. Penso quindi che debba
rispondere ad un modello di equità nelle cure, non ad un modello di
selezione nelle cure, anche perché un modello di equità sociale è
un fattore di crescita economica, nel senso che, se un piano
sanitario non funziona, sono i livelli di salute della Regione che
vengono compromessi, quindi le condizioni di vita ed anche - ma non
solo - la competitività generale del sistema economico.
Vediamo che da altre parti, se prendiamo alcune regioni non
tanto lontane da noi, le scelte che sono state operate sono
completamente diverse. In Lombardia si sta puntando ad una totale
privatizzazione del settore sanitario, la Regione rinuncia al suo
ruolo di programmazione. Questo piano invece cerca, pur con dei
limiti, di andare nella direzione di governare il sistema sanitario
che sicuramente non deve essere tutto pubblico, ma che deve vedere
l'integrazione con il privato; credo che questo sia un terreno
aperto sul quale va approfondito il confronto.
Nel piano si cercano di portare avanti alcuni elementi di
riforma: innanzitutto l'azienda U.S.L.; il fatto che si punti
all'efficacia delle prestazioni e alla qualità delle prestazioni;
il fatto che ci sia una divisione di ruoli fra Regione e U.S.L., il
che è fondamentale perché abbiamo avuto per troppo tempo una
sovrapposizione fra il ruolo della Regione e quello dell'U.S.L. con
esiti non positivi. Credo anche che questo discorso dell'autonomia
vada meglio specificato.
Abbiamo comunque un piano sanitario che destina più del 20
percento delle risorse del bilancio regionale, un piano che, in
rapporto al PIL regionale, investe circa il doppio di quanto viene
investito a livello nazionale, dove la spesa sanitaria pubblica è
del 5 percento, mentre noi arriviamo ad avere una spesa di circa il
doppio. Questo è un indicatore di cui bisogna tenere conto.
Va detto che questo piano, come tutti i piani, sicuramente ha
dei limiti, è il frutto di un lungo, ma proficuo confronto con
diverse categorie.
Credo anche che si debba tenere conto di una trasformazione
della sanità, nel senso che l'invecchiamento della popolazione,
l'aumento di patologie cronicizzate ci devono portare a pensare ad
un diverso modello di sanità, che non è tutta incernierata
sull'Ospedale, ma deve tenere conto anche del territorio, quindi
dello sviluppo dell'assistenza socio-assistenziale come uno degli
elementi fondamentali. Da questo punto di vista sono importanti sia
il ruolo del medico di base, del medico di famiglia, sia gli
interventi che vengono delineati e penso ai macrodistretti, ai
poliambulatori, all'assistenza domiciliare integrata, alle
microcomunità, all'introduzione di tecnologie, che consentano di
spostare il meno possibile gli utenti e i malati perché conosciamo
la geografia della Valle d'Aosta. Credo che oggi ci siano, a
partire dalla teleassistenza e dal rafforzamento dei
macrodistretti, le possibilità di andare in questa direzione.
Questi sono dei temi che, come Sinistra, da sempre abbiamo
sostenuto, così come un punto importante è quello dell'integrazione
fra la parte sanitaria e la parte sociale del piano, questo è uno
dei punti sul quale c'è stato uno dei passi avanti più significati
rispetto alla prima stesura del piano; si tratta quindi di
affrontare questa questione che riguarda: il problema del
materno-infantile, dei disabili, degli anziani, le patologie
psichiatriche, le dipendenze da droga, dall'alcool, da farmaci
eccetera, con un sistema che sia in grado di integrare sia il piano
della progettazione sia il piano dell'esecuzione.
Per quanto riguarda alcune questioni aperte, credo che ve ne sia
una sostanzialmente. Un limite di questo piano è il seguente: non
affronta la questione dell'Ospedale, cioè è un piano che decide di
non decidere. I limiti dell'Ospedale attuale, come già ricordato da
altri, sono evidenti sul piano urbanistico, per quanto riguarda la
funzionalità della struttura, la carenza di posti letto e anche
l'adeguamento ai nuovi bisogni dell'utenza. Da questo punto di
vista si dovrà fare di più e si dovrà cercare di arrivare in
quest'aula ad una proposta che risponda a questo problema, anche
perché è debole una posizione che - è vero non precostituisce o
rischia poco di precostituire nuove soluzioni - di fatto lascia
aperto il problema, nella sostanza saranno altri a decidere. Credo
che sia meglio che questo Consiglio, che ha tutti i titoli per
poterlo fare, decida.
C'era un impegno per fare uno studio comparativo fra diverse
soluzioni sull'Ospedale, questo non è stato fatto; ci troviamo
quindi di fronte ad una situazione in cui, in assenza di ulteriori
elementi, chiaramente ogni forza politica mantiene la propria
posizione. Noi eravamo e siamo ancora perché questa questione
dell'Ospedale venga affrontata con la definizione di un nuovo
Ospedale.
Penso che un'altra questione debba essere affrontata - e mi pare
che l'emendamento dell'Assessore evidenzi come questo sia un
problema vero - nel senso che definire ruoli diversi fra Regione e
U.S.L. significa definirli sul serio, separando le competenze
dell'uno e dell'altra, mentre noi ci troviamo di fronte ad un piano
che risulta troppo prescrittivo. Questo è un piano secondo noi
estremamente dirigistico, dove si arriva a dire qual è il tipo di
apparecchiatura che deve essere acquistata dall'U.S.L., mentre non
è questo il ruolo di un piano sanitario. A noi forse va bene perché
siamo in Valle d'Aosta, ma dovessimo essere in Piemonte,
immaginatevi cosa diventa il piano sanitario di una Regione che
invece di un solo Ospedale magari ne ha qualche decina, diventa
effettivamente un problema.
Quindi questa parte estremamente rigida, per quanto riguarda
anche i modelli organizzativi, deve essere ripensata. Questo non
vuol dire che alcune delle iniziative che sono previste nel
capitolo 6, che ora si propone di spostare al capitolo 4 - penso
alla dermatologia, alla chirurgia toracica, all'urologia e alla
diabetologia, abbiamo ricevuto anche delle missive da questo punto
di vista - siano in discussione; non è in discussione il
Dipartimento di emergenza ed accettazione, cioè nessuno vuole
buttare via il bambino con l'acqua sporca, ma il problema vero è
che vanno definiti bene i ruoli dei due soggetti, chi programma e
chi gestisce, perché questa è una questione importante per il
futuro della sanità di questa Regione.
Un'ultima cosa e smetto di parlare della questione
dell'Ospedale. Incentrare il dibattito solo sulla questione
dell'Ospedale è sicuramente riduttivo, sappiamo che il problema per
quanto riguarda la stessa struttura degli ospedali è in evoluzione;
sappiamo anche però che alcune regioni stanno andando in questa
direzione e hanno realizzato dei nuovi ospedali, un gruppo di
consiglieri è andato a visitare un Ospedale nuovo costruito in
Provincia di Bolzano, quindi questa materia non è tabù. È
altrettanto vero però che una revisione strutturale della sanità
porta a ridurre le dimensioni degli ospedali, a qualificarne la
funzione e ad aumentare invece la rete ambulatoriale ed
assistenziale sul territorio. Non voglio quindi ridurre la
questione della sanità ad un problema di Ospedale, però credo che
questo problema non possa essere eluso o rinviato da questo
Consiglio. Come dicevo prima, non possiamo limitarci a non
decidere; direi che c'è un dato politico nel dibattito che abbiamo
fatto qui: tutte le forze politiche, meno quella che rappresenta il
relatore, si sono espresse per un nuovo Ospedale, credo che ci sia
una volontà politica evidente in questo dibattito. Ritengo quindi
che questo Consiglio si debba chiudere con una posizione chiara
sulla materia, andando nella direzione di colmare un vuoto che nel
piano sanitario non c'è.
È chiaro allora che il nostro voto è legato alla soluzione di
alcune questioni che ho posto e che ritengo siano fondamentali per
la realizzazione del piano che stiamo discutendo.
Presidente Se nessun altro chiede la parola, dichiaro chiusa la
discussione generale. Ha chiesto la parola l'Assessore alla sanità
ed assistenza sociale, Vicquéry.
Vicquéry (UV) Mi pare che il dibattito che si è svolto fra ieri
sera e stamani confermi la bontà del documento del piano che è
stato presentato e di questo voglio ringraziare tutti gli
intervenuti. Potrei riassumere gli interventi in quanto è stato
detto da un Consigliere di opposizione, il Consigliere
Marguerettaz, che dice che tutto quanto era possibile esaminare nel
piano è stato esaminato e preso in considerazione. Questo dà atto
del lavoro che è stato svolto, che evidentemente ho condotto a
titolo personale, ma con l'apporto prezioso dei tecnici
dell'Assessorato e di molti esperti all'interno del Presidio
ospedaliero, a cominciare dalla Direzione generale perché abbiamo
voluto impostare un piano sanitario - come già ho avuto modo di
dire in altre occasioni - pragmatico, che avesse una valenza legata
al triennio, perché è di tutta evidenza che non potrà più non
discutersi di politiche sanitarie così come è successo purtroppo
dal 1983 ad oggi.
Il piano sanitario del 1983 è stato votato nell'ultima seduta
del Consiglio regionale addirittura bloccando le lancette
dell'orologio da parte dell'allora Presidente del Consiglio Dolchi.
Questo la dice lunga su quale sia la valenza politica di un piano
sanitario. E se oggi siamo qui a discutere, è perché abbiamo voluto
non arrivare all'ultimo minuto, non presentare un piano all'ultimo
Consiglio regionale di fine legislatura, per poter verificare sul
campo già in quest'anno che ci rimane la validità dei contenuti del
piano ed eventualmente modificarli, perché nessuno ha la verità in
tasca. Alcuni punti del piano sono delle vere e proprie scommesse,
soprattutto l'aziendalizzazione è una bella espressione ma molto,
molto difficile da mettere in pratica.
Mi pare che si debba dire con chiarezza che la finalità del
piano è quella di dare un'espressione delle volontà politiche del
Consiglio regionale in materia di politica sanitaria, volontà
politiche che in tema di pianificazione e di programmazione possono
poi tradursi in termini diversi. Ci si può limitare a dare delle
indicazioni di carattere generale come alcune Regioni hanno fatto,
questo è vero, alcuni piani sanitari, evidentemente in realtà molto
più grosse, si limitano a dire quali ospedali sono da chiudere e
quali sono da riconvertire e qual è il budget assegnato ad ogni
singola azienda dell'U.S.L.. Sono realtà diverse, i problemi sono
diversi; noi paghiamo questi 14 anni di assenza di una
pianificazione, intesa non come lavoro dei singoli Assessori, che
si sono assunti l'onere della sanità, ma intesa come discussione di
insieme dell'Assemblea regionale. Questo lo paghiamo, perché in
tutta franchezza posso dirvi che la mia volontà era quella di
presentare un piano sanitario di 10-20 pagine che definisse dei
principi e degli obiettivi generali, ma nel corso della
predisposizione dello stesso ci siamo resi conto che si doveva
mettere mano a troppe carenze. La validità del piano è proprio
questa, dice chiaramente quali sono le carenze; non volevamo fare
un documento che sia la "summa" dei problema di politica sanitaria
in Valle d'Aosta, ma abbiamo predisposto un documento che dice
nelle premesse quali sono le carenze e come vogliamo superarle
nell'arco del triennio.
Questa logica generale ci ha guidati e questo fa sì anche che il
problema degli obiettivi a lungo termine sia visto in un certo modo
rispetto a come lo vedono alcuni consiglieri in questa sala.
Potremmo fare programmazione a lungo termine, ma dovremmo poter
dire che la validità del piano non è più triennale, che l'impegno
finanziario deve essere conseguente alla programmazione
pluriennale, cosa che non è e non può essere per normativa tecnica
dal semplice punto di vista finanziario.
Allora, se inquadriamo il tutto in questa logica, sappiamo
perché in alcuni capitoli del piano si vanno a toccare aspetti
specifici della nostra unica azienda U.S.L.; ma quando diciamo che
si vanno ad istituire i 4 macrodistretti lo diciamo perché sappiamo
benissimo che il territorio oggi è lasciato allo sbando senza
nessuna direzione amministrativa o strategia chiara, e lo diciamo
andando ad identificare i direttori dei macrodistretti che devono
avere a nostro avviso una connotazione di tipo privatistico.
Mi pare che il Consigliere Marguerettaz abbia fatto presente che
c'era una contraddizione fra il dettato della legge e il contenuto
del piano. Non è così perché era la penultima versione che
probabilmente il Consigliere ha visto, ma noi vogliamo dire - e
questo è un esempio - che il direttore del macrodistretto deve
avere la possibilità poi di essere giudicato da parte del
management dell'U.S.L. per poter verificare se è in grado o meno di
fare il suo lavoro. Sono indicazioni tecniche che altri piani
sanitari non danno, questo lo ammetto, ma dobbiamo calare la
problematica nella realtà della Valle d'Aosta e non scimmiottare
quello che viene dall'esterno.
Vi ringrazio per tutto quanto è stato detto relativamente al
contenuto del piano perché ho preso appunti diligentemente e adesso
cercherò di entrare nei temi più specifici, ma sinceramente mi pare
di aver colto da parte vostra, da parte del Consigliere Parisi che
parla addirittura di una svolta - e io non pensavo di arrivare a
tanto - o di altri che parlano di risveglio di tipo culturale
rispetto al passato, un apprezzamento generale da parte del
Consiglio nella sua globalità.
Passando più nel dettaglio, il Consigliere Parisi tocca il tema
dell'isolamento del territorio e dei possibili collegamenti
interregionali - cioè con regioni francofone vicine a noi - di cui
il piano non parla. Non ne parla perché non è nelle competenze
statutarie definire accordi fra regioni non appartenenti allo
stesso stato, ma indipendentemente da questo la difficoltà concreta
di mettere in piedi alcuni rapporti su cui stiamo lavorando -
precisamente su due progetti Interreg, uno riguarda l'elisoccorso
assieme alla protezione civile, l'altro riguarda i boudins - deriva
dal fatto che la legislazione francese e la legislazione svizzera
sono totalmente diverse da quella italiana, la sanità non è in mano
ad una struttura centrale, ci sono i départements, i comuni, delle
aziende totalmente private, quindi il sistema è totalmente diverso
ed abbiamo grosse difficoltà a confrontarci sugli aspetti
pratici.
Abbiamo difficoltà a confrontarci sugli aspetti del
riconoscimento dei titoli professionali, auspicherei di poter avere
in Valle d'Aosta alcuni professionisti, medici e non, francesi per
esempio, chiropratici, altri specialisti che nell'ordinamento
italiano non esistono neppure, ma che hanno un'altissima
professionalità e un'altissima esperienza. Sarebbe interessante
poterli inserire nei nostri ospedali, ma non possiamo farlo perché
oggi manca in Italia il riconoscimento dei titoli.
Il Consigliere Parisi - e insieme a lui altri consiglieri -
hanno parlato del problema dello smantellamento della radiologia
dell'ex Dispensario; è esattamente il contrario. Quando si parla di
pneumotisiologia dobbiamo scindere nettamente l'argomento della
pneumotisiologia da quello della radiologia e dell'ex Dispensario.
La radiologia dell'ex Consorzio è un residuo che rimane in piedi
grazie esclusivamente al fatto che abbiamo un Primario, il Prof.
Laugeri, che ha una specialità in radiologia e in quanto tale può
refertare, ma tutti i suoi collaboratori non ce l'hanno e in caso
di sua assenza si blocca il tutto.
Il piano dice che è a regime, per cui parliamo del triennio;
quando via Guido Rey diventerà la sede poliambulatoriale del
macrodistretto II di Aosta e dintorni, a regime si provvederà poi
ad unificare le radiologie, così come nel piano si parla di
unificare altri settori come le anestesie, che negli anni scorsi
sono state diversificate. Per cui non c'è una diminuzione, ma c'è
un potenziamento della pneumotisiologia perché è l'unica unità
operativa dell'Ospedale che non ha posti letto e nel piano diciamo
che deve avere 10 posti letto individuati nei letti della medicina
generale, per cui il ragionamento è esattamente inverso, non c'è
nessuna volontà di penalizzare chicchessia, anzi c'è una volontà
esattamente opposta.
Il Consigliere Chiarello dà un'impostazione molto tecnica al suo
intervento - e mi congratulo con lui - su cui ho poco da dire, nel
senso che le filosofie di approccio sono totalmente diverse. Noi
cerchiamo di applicare i concetti del federalismo soprattutto nella
pratica. Ci sono molte tendenze accentratrici nelle politiche
sanitarie, dalle piccole alle grandi cose, dal fatto che, nel
momento in cui si diplomano, gli infermieri professionali, secondo
alcuni, dovrebbero essere tutti inseriti nell'Ospedale a scapito
del territorio. Noi abbiamo operato una scelta di campo molto più
costosa ma che fa sì che i distretti socio-sanitari della Valle
d'Aosta siano un esempio che tutti seguono; i colleghi Assessori
quando parlano della Valle d'Aosta si complimentano per la sua
organizzazione territoriale e chiedono di poter visitare i
distretti.
Abbiamo un distretto sanitario mediamente ogni 1200 abitanti,
che è assolutamente fuori da tutti i parametri nazionali e
internazionali o dell'Organizzazione mondiale della sanità. Il
Consigliere Squarzino ha parlato in televisione della radioterapia
e ha detto che è contraria alla radioterapia perché i parametri
dell'O.M.S. fanno riferimento a un apparecchio di radioterapia per
6 milioni di abitanti. Questa è una logica che non accettiamo,
parlo della Giunta regionale ma parlo in prima battuta del
movimento a cui faccio riferimento. Non l'accettiamo perché
vogliamo esaminare la nostra realtà e per noi la radioterapia è
indispensabile e lo abbiamo dimostrato in termini di numeri perché
abbiamo 230 pazienti valdostani mediamente che si recano a Ivrea, a
fronte di un calcolo medio di 230-250 pazienti. Siamo esattamente
nei numeri e non su 6 milioni di abitanti.
Quando parliamo di distretti è una scelta nostra, ma oggi un
abitante di Champorcher può fare a meno di venire ad Aosta per fare
tutta una serie di prestazioni, le mamme di Champorcher possono
fare le visite preventive al Consultorio di Hône e così di seguito,
ed è una scelta che difenderemo a denti stretti, l'abbiamo difesa
nel momento in cui si tratta di definire un bilancio perché queste
cose costano, ma sono scelte precise ed effettive. Il piano dà
un'impostazione chiara di questo: potenziamo il territorio, i 4
macrodistretti, pur mantenendo in piedi i distretti sanitari.
Ripeto sono impostazioni che vogliamo continuare.
Il Consigliere Squarzino ha fatto tutta una serie di rilievi al
piano, devo dire con tutta tranquillità che la cosa non mi
stupisce, anzi mi sarei stupito esattamente del contrario perché da
quando il Consigliere Squarzino siede in quest'aula, ha votato
sistematicamente contro a tutti i provvedimenti fondamentali in
materia di politica sanitaria. Ha votato contro la legge
sull'emergenza, contro tanti altri provvedimenti, evidentemente,
ritiene che il ruolo politico del Presidente della V Commissione
sia quello di dire di no ed è una scelta anche questa, in
democrazia si accetta tutto. Mi pare però che la sua posizione sia
un po' vicina a quanto recita una favola di Esopo, che è quella del
mugnaio, del figlio e dell'asino. Il mugnaio vuole andare al
mercato nell'antica Grecia assieme al figlio che incomincia ad
indirizzarsi verso la fiera, tutti e due figlio e mugnaio a piedi
accompagnando l'asino. Incontrano dei cittadini che dicono: guarda
come sono scemi questi, loro vanno a piedi e l'asino è vuoto.
Allora il padre fa salire sull'asino il figlio e continuano la loro
strada. Incontrano altri cittadini e questi dicono: tu figlio sei
cattivo perché ti fai trasportare dall'asino e il padre vecchio e
malandato cammina. Sale anche il padre sull'asino, dopo di che
incontrano altri cittadini che commentano: siete proprio dei
disgraziati perché non avete pietà degli animali, siete tutti e due
sull'asino, non riesce a trasportarvi, sta facendo degli sforzi. La
conclusione di tutto questo è che scendono tutti e due, legano le
gambe dell'asino e lo portano in spalla per accontentare gli ultimi
cittadini incontrati, ma ad un certo punto incontrano altri
cittadini che scoppiano a ridere perché dicono di non aver mai
visto padre e figlio che portano a spalla l'asino. Così l'asino,
preso dalla paura, scappa e annega in un torrente.
Questa bella favola di Esopo, il cui significato di fondo è che
chi cerca di piacere a tutti, alla fine non piace a nessuno, è la
favoletta che più si adatta al comportamento politico - sì politico
perché dal punto di vista personale ognuno è libero di dire ciò che
vuole - del Consigliere Squarzino. Dà molto fastidio però vedere
predicare bene e razzolare male perché, quando poi il Presidente
della V Commissione si fa artefice di tutta una serie di posizioni
politiche contro la Giunta regionale di cui fa parte un suo
esponente, fa riflettere.
Il Consigliere Squarzino ha parlato, dal punto di vista anche
tecnico, di alcuni aspetti sui quali vorrei intervenire. In primo
luogo, la mobilità: qui ha una gran confusione in testa perché
sulla mobilità extraospedaliera c'è quasi parità fra entrate e
uscite ed è vero che c'è un'uscita di patologia di base ed è per
questo motivo che negli obiettivi di piano si dice che vogliamo
recuperare soprattutto le specialità di base. Si specifica una cosa
importantissima: che l'azienda nel finanziamento del budget dovrà
privilegiare le specialità di base rispetto a tutto il resto.
Tradotto nella pratica questo significa che, se c'è bisogno di un
tecnico, di un infermiere o di un'apparecchiatura per l'oculistica
- perché avevamo sei mesi di lista di attesa, abbiamo due giorni
adesso, ma faccio un esempio come potrei farne altri -
evidentemente si privilegerà quello rispetto ad altri interventi di
politica di finanziamento.
Non c'è nessuna contraddizione fra quanto stiamo dicendo e
quando si dice che vogliamo inserire in Valle d'Aosta l'ultima
apparecchiatura diagnostica che ci manca, che è la risonanza
magnetica nucleare e che obbliga i Valdostani ad andare a Torino, a
Milano, in altre strutture; non c'è contraddizione quando diciamo
che vogliamo fare la radioterapia perché in un capitolo del piano
diciamo chiaramente che non vogliamo fare la neurochirurgia ed è
una scelta pragmatica, chiara, perché la neurochirurgia in Valle
d'Aosta significherebbe istituire una neurochirurgia di serie B in
quanto mancano le patologie. Non c'è nessuna contraddizione, anzi
c'è un filo logico ben preciso.
Sull'aziendalizzazione, quando si dice che si entra troppo nel
merito, ho già risposto: si entra nel merito perché ci è stato
chiesto di dare delle indicazioni in legge su materie irrisolte da
anni. Parliamo di problemi quali la citologia che è un ibrido e che
vogliamo potenziare, perché possiamo fare tutti i convegni che
vogliamo, ma non è che uno si sdoppia come Giano bifronte e quando
riveste il ruolo di Presidente della V Commissione diventa,
rispetto al momento in cui rappresenta la Consulta femminile,
un'altra persona. Non possiamo andare a fare le battaglie a favore
dello screening mammografico, come fanno giustamente le
rappresentanti della Consulta, e poi andare assieme al Consigliere
Lanièce, che è legittimato a farlo perché è un consigliere di
opposizione, a far scrivere un documento dal Prof. Laugeri contro
lo screening.
Questo la Consulta deve saperlo, ma lo saprà evidentemente nei
modi e nelle forme con cui glielo faremo sapere perché siamo al
paradosso del paradosso, siamo all'opposizione a sé stessa, il
Consigliere Squarzino sta emendando sé stessa in questo momento. Io
questo non lo accetto, non lo accetto come uomo libero di pensiero,
non lo accetto come valdostano fortemente "enraciné" nella cultura
valdostana perché il valdostano avrà tutti i difetti che si vuole,
ma sicuramente non è abituato a lavorare così.
Parla poi il Consigliere Squarzino di mancanza di budget,
facendo anche qui una confusione grossissima; da una parte dice:
fate un piano sanitario di minima perché è un piano che non conta
nulla, dall'altra però c'è contraddizione con il capitolo della
spesa perché ci sono solo 3 miliardi in bilancio e questo significa
che questi interventi, contenuti in un piano di minima, non si
possono attuare. Allora vorrei che nel momento in cui è stato
presentato l'emendamento per l'Ospedale unico, qualcuno modificasse
il capitolo di spesa per l'Ospedale unico nel piano sanitario
perché ripeto che il piano ha una logica di programmazione generale
che si traduce in atti concreti con leggi di finanziamento
particolari oppure con legge finanziaria annuale.
Carenza di posti letto, questo è un tema sul quale bisogna fare
chiarezza. Noi siamo, ha detto giustamente il Consigliere
Squarzino, con 4,6 letti per 1000 abitanti; siamo esattamente nella
media di quanto probabilmente la prossima finanziaria dirà come
tetto massimo, perché 5,5 posti letto per 1000 abitanti - di cui 1
letto per la riabilitazione - è considerato il tetto massimo
raggiungibile. Il grosso dramma della Valle d'Aosta è che mancano
totalmente i posti della riabilitazione. Il piano cerca di dare una
risposta a questo perché oggi passiamo da una fase di ricovero per
acuti ad una fase del nulla, ad una fase o della microcomunità o
del rientro in famiglia, oppure ad una fase di parcheggio in
geriatria con una logica del tutto anomala.
Mancano i letti della riabilitazione; lo Studio Guzzanti
definisce sul totale la carenza di 79 posti letto, per cui tutto
questo problema dell'Ospedale nuovo o del non Ospedale nuovo
dobbiamo ridimensionarlo, cari colleghi, perché questi tetti sono
destinati a diminuire ulteriormente. L'Assessore del PDS
dell'Emilia Romagna Bissoni è soprannominato in Emilia Romagna
Bissoni uguale Berlusconi, Rifondazione comunista ha tappezzato
tutta l'Emilia Romagna con questi manifesti perché l'Assessore sta
facendo il suo dovere, sta lavorando molto bene, sta chiudendo
ospedali, sta riconvertendo strutture ospedaliere in R.S.A., ha
chiuso l'Ospedale di Cattolica con tutta la città di Cattolica
contro evidentemente...
(... interruzione di alcuni consiglieri, fuori microfono...)
... sì, sta facendo il suo dovere, Rifondazione comunista in
quella Regione sta attaccando l'Assessore. Mi diceva che
l'obiettivo è quello di raggiungere il tetto massimo di 4,5 posti
letto per 1000 abitanti, pare che la migliore sanità mondiale sia
quella del Canada che ha un tetto massimo di 2,5 posti letto per
1000 abitanti. Evidentemente la contropartita è il forte
potenziamento del territorio, dobbiamo lavorare per potenziare
anche noi il territorio e dovremo inserire infermieri
professionali, fisioterapisti, logopedisti. In questo decennio ci
sarà una grossa potenzialità anche di lavoro, se il Consiglio
regionale lo riterrà, per queste figure professionali sul
territorio perché, come giustamente ha detto il Consigliere
Ferraris, noi abbiamo operato una scelta di campo: pubblico,
pubblico, pubblico, pur aprendo le porte a possibili sinergie
pubblico-privato in una logica aziendalistica.
Alla Regione spetterà il compito di definire gli obiettivi; se
la Regione stabilisce che l'obiettivo è uno screening mammografico,
che poi l'U.S.L. lo attui mediante personale suo o mediante una
società privata o mediante una società mista pubblico-privato, non
mi interessa; l'importante è che mi faccia un piano finanziario e
mi raggiunga l'obiettivo e si possa dire che le donne valdostane
sono state sottoposte a screening. Così come in tantissime altre
materie: da anni ci stiamo riempiendo la bocca di educazione
sanitaria, di medicina in età scolare, senza riuscire a fare nulla
di concreto perché nel momento in cui si è tentato di farlo si è
visto che la contrattazione generale prevedeva un rimborso ai
medici specialisti di 12 mila lire lorde orarie, evidentemente non
abbiamo trovato nessun medico specialista. Allora quando il piano
dice sinergie pubblico-privato, vuol dire che l'U.S.L. potrà
tranquillamente affidarlo ad una società che mi fornisce il
servizio, poi io controllo la qualità, ma il mio obiettivo politico
è che i bambini non solo da 0-3 anni, ma i bambini dai 4 ai 12
siano visitati periodicamente e venga fatto un certo tipo di
medicina preventiva. Raggiunto l'obiettivo politico evidentemente
quello da prendere in esame sarà poi un aspetto più gestionale.
Sulla 626, dal momento che è stato toccato il tema, mi limito a
dire che l'U.S.L. ha correttamente predisposto il documento entro
il 31 dicembre perché era un obbligo di legge imposto dalla 626, ma
quello è un documento di individuazione del rischio, punto e a
capo; così come dovrà fare l'Amministrazione regionale nei
confronti degli stabili di proprietà regionale, scuole eccetera,
lavoro che è già stato fatto. È una individuazione del rischio che,
ripeto, aveva come scadenza il 31 dicembre; da lì ne deriva poi
tutta una serie di scelte, ma da lì a dire che tutti gli edifici
sono da rivedere evidentemente ne passa molto perché anche i nostri
impianti privati in materia di elettricità e di riscaldamento sono
da rivedere secondo la 626. Allora, Consigliere Squarzino, spero
che con la logica della 626 noi cittadini non abbandoniamo le
nostre abitazioni civili per costruirne di nuove perché sono da
rivedere.
Passo all'intervento del Consigliere Piccolo, che sottolinea la
saggezza nell'accantonare decisioni in materia di nuovi
insediamenti e di nuove strutture. Devo dire che anche su questo
tema abbiamo voluto essere pragmatici; riteniamo che si debba
migliorare l'esistente, ma non vogliamo più costruire cattedrali
nel deserto. Non le vogliamo: prevediamo semplicemente tre piccoli
centri traumatologici: uno a Ayas, che aprirà già nella prossima
estate o inverno; uno a Valtournenche e uno a Gressoney, locali già
individuati nel centro sportivo. Sono strutture piccolissime di 100
metri quadri per dare una risposta alle migliaia di sportivi.
Prevediamo: il potenziamento dei quattro macrodistretti,
soprattutto a Donnas, il progetto sarà presentato a breve termine;
una riconversione del Poliambulatorio di Morgex; un collegamento
via modem delle strutture radiologiche dei macrodistretti e dei
centri traumatologici e, per quanto concerne le politiche per
anziani, una R.S.A. per macrodistretto con particolare riferimento
al Comune di Aosta.
Sul tema R.S.A. - visto che il Consigliere Marguerettaz ed altri
lo hanno toccato - è vero che potenzialmente già le microcomunità
di oggi sono in parte R.S.A., ma nel piano si: prevedono quattro
R.S.A., ed inoltre la riconversione di alcune microcomunità in
R.S.A. con un lavoro attento di analisi sul controllo di gestione -
lavoro che è stato consegnato una settimana fa - e sui carichi di
lavoro. Gradualmente esse diventeranno tutte per non
autosufficienti e, nel momento in cui ci sarà questo passaggio, ci
sarà il potenziamento del personale.
Il fatto che si siano previste quattro R.S.A. ha una logica. Le
R.S.A., secondo il piano, saranno gestite direttamente dall'U.S.L.,
mentre le microcomunità continueranno ad essere gestite dagli enti
locali, perché hanno una funzione prettamente sanitaria rispetto ad
una funzione economico-sociale. Scelta di campo anche questa
perché, se avessimo trasferito le microcomunità nell'azienda
U.S.L., domani mattina ci troveremmo con grossissimi problemi
gestionali. Abbiamo molta fiducia nella capacità e nella volontà di
fare dei nostri amministratori, che hanno dimostrato di lavorare
bene e che seguono da vicino le microcomunità.
Per questo motivo le quattro R.S.A. saranno gestite direttamente
dall'U.S.L., mentre per le altre riteniamo che le cose debbano
mantenersi come sono, limitatamente però a questo triennio perché
poi ci saranno delle evoluzioni e dovremo monitorare il tutto. In
via immediata il piano, Consigliere Marguerettaz, prevede anche la
riconversione possibile delle strutture convenzionate private in
R.S.A.; stiamo lavorando in questi giorni con le due strutture
grosse già con questa logica. Non dovranno più essere inseriti
soggetti autosufficienti nelle strutture. Il costo medio non è
altissimo, quello del pubblico si aggira sulle 65-80 mila lire al
giorno, quello del privato sulle 70 mila, per cui siamo in una
logica commerciale, se vogliamo, in una logica giusta. Ma
riconvertiremo anche - se evidentemente gli interessati sono
d'accordo - i privati convenzionati in R.S.A., definendo una
tariffa per le prestazioni sanitarie per non autosufficienti
rispetto alle tariffe per autosufficienti.
Per cui questo problema delle R.S.A. è più che altro nominale,
ma riteniamo di non andare oltre negli investimenti perché il costo
globale della sanità e del sociale in Valle d'Aosta, come è stato
detto in un documento, rappresenta già oggi il 22 percento del
bilancio e vi assicuro che siamo a livelli altissimi rispetto ai
bilanci di altre regioni. Il sociale a noi costa qualcosa come 150
miliardi l'anno e vi assicuro - di questo va dato atto a tutte le
Giunte, che hanno gestito il settore - che in materia di politiche
per gli anziani, per i minori, per l'handicap siamo assolutamente
all'avanguardia. Abbiamo fatto parte e facciamo parte di un
progetto europeo, sono venuti ad Aosta i rappresentanti di tutti
gli Stati europei e sono rimasti letteralmente stupiti dal nostro
modello di assistenza ai portatori di handicap. Un modello di
assistenza che però miglioreremo, se passerà il piano sanitario, su
alcuni aspetti legati ai soggiorni marini, alla creazione di
atelier e quant'altro ancora.
Il Consigliere Linty ha toccato alcuni articoli che sinceramente
ho avuto difficoltà a seguire perché probabilmente si lavorava su
un testo diverso, ma mi pare che lui - poi al di là degli aspetti
di dettaglio, che possiamo poi discutere de visu - come punto
focale abbia toccato il tema del federalismo. Da buon leghista ci
dice: parlate di federalismo, ma poi fate riferimento ad una
normativa statale. Ne prendo atto, a malincuore, ma non abbiamo
competenza primaria in materia sanitaria. È un obiettivo politico
nelle premesse del piano, ottenere maggiore autonomia e maggiore
autarchia e la stiamo ottenendo con la paritetica piano piano, con
le leggi finanziarie piano piano perché, non facendo più parte del
Fondo sanitario nazionale, stiamo ottenendo alcuni piccoli
risultati. Ma non abbiamo questa competenza primaria, per cui per
forza di cose dobbiamo vivere in un contesto italiano e non
possiamo estraniarci perché tutta la normativa, soprattutto quella
concorsuale e tutta la normativa in materia di riconoscimento delle
figure professionali, è questa e ad essa dobbiamo attenerci.
Il Consigliere Marguerettaz fra le altre cose ha toccato il tema
del ruolo della famiglia, chiedendomi se c'è un'inversione di
tendenza; quest'inversione di tendenza c'è, ammesso che non si sia
mai parlato di famiglia, perché non è vero che non se n'è mai
parlato, se ne parla in moltissimi provvedimenti legislativi
scollegati fra di loro, ma dobbiamo riunificare il tutto. Porteremo
entro la primavera una proposta di disegno di legge in materia di
politica familiare, che dovrà anche essere visto nella logica di
quanto sta avvenendo sul welfare State in questi giorni. Le
proposte della Commissione nominata dal Governo Prodi sicuramente
influiranno, però - perché lì sì abbiamo la competenza - vorremmo
rimanerne fuori perché, se entriamo nella logica della Commissione
Prodi, tagliamo gli interventi e non apriamo e su questo sì,
Consigliere Linty, potremmo rimanere fuori.
Il Consigliere Marguerettaz chiede anche di capire esattamente
il significato di privato e di privato sociale; mi pare di aver già
risposto in parte. Chiede di definire quali sono i ruoli e i
compiti dei soggetti terzi, cioè del soggetto privato in quanto
tale e del soggetto privato sociale in quanto tale. Mi pare di aver
già risposto. Puntiamo molto alle sinergie pubblico-privato, ma non
solo; riteniamo che, se il sistema vuole rimanere in piedi, non
potrà più essere un sistema condizionato esclusivamente
sull'intervento finanziario del pubblico. Lo dicono tutti i
maggiori esperti che il welfare futuro potrà basarsi, se ci sarà un
consociativismo fra pubblico, privato e privato sociale, prendendo
in forza tutte le risorse umane e non solo umane del no-profit.
Stiamo per commissionare al CENSIS un'indagine sociologica
approfondita, per capire bene quale sarà l'evoluzione delle
politiche degli anziani in Valle d'Aosta fatta sul campo e abbiamo
già discusso con loro le linee direttive, che fra l'altro si
baseranno sul fatto che noi vogliamo che gli anziani non siano
considerati un peso per la società. Non possono esserlo, così come
purtroppo lo sono troppo spesso, perché è vero che anziano si
diventa a 65 anni, ma è anche vero che l'aspettativa di vita di un
sessantacinquenne è ormai di 15-20 anni. E io società posso
permettermi il lusso di considerare un peso un anziano che ha
ancora un'aspettativa di vita di 20 anni? È improponibile un
discorso di questo genere, sia dal punto di vista puramente
finanziario, sia dal punto di vista etico-morale. Allora l'input
che abbiamo dato al CENSIS è quello di aiutarci a costruire per gli
anziani una società che li rimetta in società e non che li escluda,
perché la microcomunità e l'R.S.A. sono bellissime, ma escludono
dalla società. Noi vogliamo utilizzare queste risorse degli anziani
per servizi ai cittadini, come l'accompagnamento di bambini a
scuola; ad esempio una donna anziana potrebbe benissimo fare la
Tagesmutter, fare la balia nel Comune di Doues che raggruppa 3
bambini da 0-3 anni, e dove il ricorso al pulmino per portarli
all'asilo nido sarebbe controproducente in due sensi, perché
partirebbero alle 6 di mattina per arrivare alle 7 all'asilo nido e
perché metterebbero in crisi comunque il sistema familiare. Queste
sono le impostazioni che vogliamo dare e il piano le dice queste
cose quindi, molta attenzione al privato e al terzo soggetto.
Il Consigliere Marguerettaz dice che manca una verifica della
qualità dei servizi ospedalieri, non trovando traccia nel documento
di quest'aspetto. In parte questo è vero, lo abbiamo un po'
tralasciato perché non vorremmo essere accusati di entrare troppo
nel merito e qui c'è un discorso di fondo: si rinvia tutto
all'accordo di programma annuale fra Regione e U.S.L. nel quale la
Regione definisce gli obiettivi e l'U.S.L. li applica. L'U.S.L. li
sta già applicando quest'anno con forza in applicazione proprio
della 517 perché ha già messo in piedi tutto un sistema di
controllo di budget molto ben fatto, che decollerà quest'anno.
Budget per ogni unità operativa, centro di costo per ogni unità
operativa, responsabilizzazione diretta da parte dei primari, da
parte delle caposale e così a seguire per tutta la struttura
dirigenziale e non solo dirigenziale, per cui la verifica della
qualità è una cosa su cui l'attuale Direttore generale sta puntando
molto e da questo punto di vista - lo dico pubblicamente - sta
lavorando molto bene.
Mi pare di aver già parlato della mobilità, del Direttore del
macrodistretto anche; sull'abrogazione della legge n. 41/1992 ho
già dato una risposta al Consigliere Marguerettaz; al riguardo, se
posso, mi prendo un impegno politico. Cioè il Consigliere
Marguerettaz dice che è la Giunta che poi definisce gli schemi-tipo
e non più il Consiglio; abbiamo voluto delegificare quest'aspetto
per evidenti motivi perché è la delegificazione nella logica della
legge n. 45.
Non c'è ombra di dubbio, Consigliere Tibaldi, che è la Giunta
l'organo politico che ha questa competenza in materia di controllo
e di verifica dell'attività delle aziende, ma questo non spoglia
assolutamente il Consiglio regionale del suo ruolo, che va ben al
di là di quanto è scritto nella legge. Nulla vieta, anzi ben venga
una supervisione da parte del Consiglio regionale. In questa logica
la risposta è la stessa: non c'è nessun problema finché poi il
Consiglio, tramite le commissioni, prende in esame gli schemi-tipo
che stiamo concordando con le strutture da convenzionare in materia
di politica degli anziani.
Non tocco l'esame di francese, Consigliere Marguerettaz, perché
sappiamo benissimo che la scelta di inserire nella legge di
riorganizzazione del sistema sanitario l'esame orale di francese
per il management è stato un compromesso tra due posizioni: quella
di chi non voleva nulla e quella di chi voleva il tutto. È un
compromesso che è rimasto in piedi, che a noi va benissimo, che non
ci ha impedito assolutamente di trovare una direzione buona, che
però dobbiamo leggere per quanto vale.
Si tratta di contratti di natura privatistica e in quanto tali
l'esame di francese potrebbe tranquillamente non esserci; laddove
c'è non ha creato assolutamente nessun sconquasso, come ho già
risposto la settimana scorsa in materia di concorsi per infermieri
e quant'altro, perché per fortuna gli infermieri professionali, che
escono dalla nostra scuola professionale, il francese lo
conoscono.
Il Consigliere Marguerettaz ha poi parlato anche del controllo
sugli atti, chiedendo perché continuiamo a fare il controllo sugli
atti anziché fare un controllo di gestione. È una scelta dettata
dalla particolarità del momento, dal fatto che questo processo di
aziendalizzazione dovrà ancora procedere e prima di poter essere a
regime passeranno almeno ancora due anni, perché manca proprio in
questo momento una direzione amministrativa che supporti il
management dell'U.S.L.. Manca per motivi contingenti, ma
soprattutto per il fatto che, rispetto ad alcuni anni fa, quando mi
occupavo di U.S.L., sono andati in pensione i funzionari di alto
livello e non sono stati sostituiti perché il sistema concorsuale è
ancora collegato al Decreto del Presidente della Repubblica n. 761,
che è rigidissimo in quanto stabilisce che può partecipare ai
concorsi solo chi ha esperienza decennale in ospedali e in sanità,
questo impedisce l'accesso di professionalità esterne neolaureate
che sarebbero gradite.
Tentiamo di superare questo con alcuni punti del piano, dove si
dice che il Direttore può nominarsi uno staff, che il Direttore può
definire dei contratti di natura privatistica. Per questo motivo
oggi c'è ancora il controllo sugli atti perché il controllo non va
visto come un'imposizione, ma come tutela nei confronti di chi
lavora.
Il Consigliere Lanièce ha toccato alcuni punti, mi pare il
discorso del S.E.R.T., delle malattie infettive; concordo che si
dovrebbe riordinare il S.E.R.T., ma anche su questo dovremo aprire
un dibattito in Consiglio regionale: la politica della riduzione
del danno o la politica della non riduzione del danno? Conto molto
su una risposta della prossima Conferenza nazionale sulla droga a
Napoli, a cui parteciperò, dalla quale dovrà uscire la linea
definitiva del Governo. Ci sono posizioni diverse anche all'interno
del Governo stesso fra il Ministro Turco e il Ministro Bindi, ci
sono posizioni differenziate fra le forze politiche. Sono d'accordo
con il Consigliere Lanièce quando dice che non possiamo fare sì che
il S.E.R.T. distribuisca solo metadone, lo sta facendo, ma su
questo vi assicuro che l'Assessore regionale alla sanità non ha
nessuna possibilità di intervento perché il medico ragiona secondo
scienza e coscienza e se arriva il ragazzo tossico che ha bisogno
di 3 milligrammi al giorno di metadone, non c'è né Assessore né
Direttore generale né Direttore sanitario che può dirgli che quel
ragazzo non deve prendere 3 milligrammi di metadone al giorno. La
politica della riduzione del danno è a mio parere da rivedere, ma
ripeto che è un argomento molto grosso.
Sulla pneumotisiologia ho già risposto.
Negli aspetti di dettaglio mi pare di aver dato il più possibile
le risposte che mi sono state richieste.
C'è poi il tema grosso, che è il vero tema, come è stato detto
più volte, ovvero il tema dell'Ospedale. Su questo dobbiamo essere
chiari. Il piano indica un sistema che noi abbiamo definito
satellitare, ma è un sistema - come viene ormai universalmente
riconosciuto - che pone l'Ospedale come un momento fondamentale del
sistema, ma non l'unico; altri lo hanno chiamato il sistema
territoriale. L'Ospedale è importante, ma è un Ospedale in cui i
cittadini devono essere ricoverati il meno possibile, devono
rimanere il meno possibile. Il tasso di occupazione dei posti letto
nostro e il tasso di turnover è buonissimo, siamo oltre il 90
percento del tasso di occupazione, siamo sulle 11 giornate di
degenza ospedaliera media, anche meno, per alcuni siamo sui 9-10
giorni, e siamo assolutamente nelle medie.
Giustamente il Consigliere Lanivi ed altri dicevano che si dovrà
puntare molto sul day hospital, sulla day surgery, far sì che ci
siano ricoverati, che ci sia un momento post acuti che indichiamo
con terminologie diverse, può essere definito hospice, può essere
definito riabilitazione. In materia c'è un'evoluzione normativa
grossa, su questo poi presenterò una risoluzione oltre che alcuni
emendamenti al piano; l'evoluzione normativa è potrei dire in tempo
reale, perché basta leggere il Sole 24Ore di ieri, che anticipa la
mappa del nuovo welfare e parla di 7-8 provvedimenti per la sanità
che, se venissero attuati, sconvolgerebbero in parte qualunque tipo
di impostazione di politica ospedaliera.
Allora quando il Consigliere Ferraris dice: "si è deciso di non
decidere", non è proprio così. Si è deciso di dire: oggi abbiamo
questo, riconosciamo oppure non riconosciamo la validità del
sistema satellitare? Mi pare che tutti abbiamo detto che va bene il
sistema satellitare. Poi l'ubicazione è un tema che ha una sua
valenza, me ne rendo conto. In tutta sincerità ho il dovere di dire
a questo Consiglio regionale, che poi opererà le scelte migliori
che riterrà di fare, che non possiamo sbagliare perché fra 5-10-20
anni diranno che è il Consiglio regionale di questa legislatura che
ha sbagliato. Ho il dovere di dirlo, perché mi confronto
giornalmente su questi temi, mi rendo conto che dal Polo all'Ulivo,
da AN all'Union Valdôtaine, alla Lega, tutti facciamo lo stesso
discorso quando parliamo da tecnici, se così si può dire, cioè in
veste di Assessori regionali alla sanità. Tutti ragioniamo allo
stesso modo perché la logica delle Giunte regionali, dei Consigli
regionali è quella di restringere le fette di bilancio nei
confronti della sanità perché tali fette sono altissime. Come ho
detto, noi tocchiamo quasi un quarto del bilancio regionale. Nella
Regione Piemonte, se non sbaglio, il settore socio-sanitario tocca
qualcosa come il 65-70 percento del bilancio regionale;
evidentemente gli altri assessorati si chiedono cosa ci stanno a
fare, che tipo di intervento possono fare in materia di politica
economica, di turismo, di pubblica istruzione, se il 65 percento lo
assorbe la sanità.
Ho il dovere di dire, pertanto, che c'è un'evoluzione normativa;
poi facciamone l'uso che vogliamo, ma c'è. Il documento che
presenterò cerca di dire esattamente quali sono i punti critici
perché essi sono moltissimi; nella nuova manovra si parla
chiaramente di penalizzare le regioni in deficit, lo dice il
Governo Prodi, non lo dice l'Assessore Vicquéry. Penalizzare le
regioni in deficit, cari colleghi, significa che la Regione Valle
d'Aosta ha un gamma di 30 miliardi solo sul settore ospedaliero;
noi incassiamo qualcosa come 190 e ne spendiamo 220. Come qualcuno
diceva, la Regione si sarebbe dovuta limitare a dire quali sono i
livelli uniformi di assistenza: bellissima parola, ma
difficilissima da tradurre in pratica; li definiremo. Significa
che, definiti questi limiti, l'U.S.L. ha il dovere di ripianare il
bilancio e di non creare deficit.
Tutto quanto però è al di là del livello uniforme di assistenza
per scelta politica del Consiglio regionale... scelte politiche
intervenute, scelte politiche che stiamo facendo in questo momento;
118, radioterapia vanno al di là di una logica di livello uniforme
di assistenza, ma andavano al di là anche interventi che sono stati
fatti negli anni scorsi. È stata istituita la gastroenterologia
che, secondo la logica massimalista, non era necessaria perché,
quando c'era una medicina generale e c'era una chirurgia generale,
in Valle d'Aosta si rispettavano i parametri dell'O.M.S., ma, fino
a prova contraria, non si sarebbe data un'assistenza qualificata
come si sta dando oggi. Un reparto di gastroenterologia con 15
posti letto è un non senso perché significa avere un primario, due
aiuti, tre assistenti per 15 posti letto; siamo fuori da tutti i
parametri per scelta nostra.
Se siamo convinti di questo, dobbiamo essere consequenziali.
Penalizzare le regioni in deficit significa che taglieranno sui
fondi di investimento e sui fondi di parte corrente, su questo non
c'è ombra di dubbio. Noi oggi siamo fuori dal Fondo sanitario
nazionale perché la trattativa, di cui spero il Consiglio voglia
rendere merito a questa Giunta, in un sol colpo ha fatto guadagnare
alla Regione esattamente 60 miliardi l'anno, ripeto 60 miliardi
l'anno, perché avevamo un Fondo sanitario di 80, abbiamo oggi 150
miliardi di entrata, sono 70 miliardi in un sol colpo, e questo è
in fase di ridiscussione con la probabile istituzione dell'Irep e
con l'eliminazione dei contributi sanitari. Andiamo a confrontarci
su questi temi. Per questo diciamo di stare calmi, di stare fermi;
non è la volontà di non decidere, è perché, se la finanziaria dirà
che il tetto massimo è il 3,5 per mille, starà alla nostra potestà
legislativa e programmatoria decidere il contrario.
Oggi siamo al 4,6 per mille, secondo lo Studio Guzzanti, ci
mancano, ripeto, 79 letti che è una fesseria; ma potremmo decidere
di andare al 6 per mille per posti letto. Sarà una scelta della
Regione, che dovrà dire all'U.S.L. che questo non è il livello
uniforme di assistenza e che verrà assorbito dal bilancio
regionale; ma non aspettiamoci che lo Stato ci venga incontro per
una lira su questi tipi di finanziamenti. Scelte politiche, quindi,
però ragioniamoci perché una volta che si è sbagliato, si è
sbagliato. Se nel '90 caro Consigliere Lanivi - che è stato anche
Presidente della Giunta e ha svolto una funzione importantissima
nello scacchiere politico regionale - si fosse deciso di costruire
l'Ospedale di 600 posti letto, oggi saremmo già fuori da tutti i
parametri e, probabilmente, la struttura sarebbe ancora in fase di
costruzione. Stiamo parlando di sei anni fa, non di programmazione
degli anni settanta o degli anni sessanta.
Questo provvedimento, che è in fieri, sta trattando di ticket
sui ricoveri, di day hospital, di ticket sulle visite domiciliari,
dei tariffari ospedalieri, del vincolo del bilancio in pareggio per
tutti i singoli presidi, dei farmaci da banco per le politiche
extrafamiliari eccetera e tante altre cose. Non voglio tediarvi su
temi molto tecnici come il significato dei DRG, che sta mettendo
alla prova tutte le unità operative ospedaliere o sul sistema di
accreditamento, sul sistema del pagamento a tariffa; noi oggi
stiamo pagando a piè di lista le spese dell'azienda U.S.L., pur
mettendo degli obiettivi e pur controllando, ma il sistema del
pagamento a piè di lista va superato con il sistema di pagamento a
prestazione: mi fai dieci TAC, io ti pago 400 mila lire a TAC, mi
fai 10 risonanze magnetiche nucleari, io ti pago 10 risonanze
magnetiche nucleari, senza arrivare agli estremi - giustamente
criticati dal Consigliere Ferraris - della Regione Lombardia, che
ha aperto le porte al privato, ma la logica è quella di mettere in
parallelismo pubblico e privato, l'Ospedale pubblico è in
concorrenza con l'Ospedale privato, l'Ospedale privato è in
concorrenza con l'Ospedale privato e l'Ospedale pubblico è in
concorrenza con l'Ospedale pubblico. Chi offre servizi migliori
sicuramente rimarrà a galla, altri chiuderanno. C'è tutta una serie
di cliniche private che stanno chiudendo in Italia perché non hanno
servizi adeguati.
Allora la Regione pagherà le 10 TAC 400 mila lire all'Ospedale
pubblico e le pagherà all'Ospedale privato né più né meno; vogliamo
però lavorare in termini di programmazione seria ed è evidente che,
se sbagliamo la programmazione, salta tutto il sistema e questo bel
palazzo in cui noi viviamo ne sarà responsabile. Non voglio fare il
Don Abbondio, ma voglio semplicemente dire: soprassediamo,
ragioniamoci, prendiamo un anno di tempo, vediamo l'evoluzione del
sistema e decidiamo a ragion veduta perché ci mancano molti
elementi che sono determinanti.
Non voglio toccare temi più di dettaglio, evidentemente il
problema politico di questo Consiglio è quello dell'Ospedale,
presenteremo una risoluzione e ci confronteremo su questo, non c'è
nessuna preclusione, parlo in tutta tranquillità e in tutta
saggezza. Spero di aver fatto capire al Consiglio regionale che
sono posizioni non preconcette che avevo il dovere di dire in
Consiglio regionale in quanto Responsabile pro tempore della
sanità.
Vorrei chiudere quest'intervento con un piccolo appello che
rivolgo a tutti. Ci riempiamo la bocca di federalismo, ma l'essenza
qual è? Il federalismo è un patto sociale fra gli eletti e gli
elettori, una convenzione, un accordo. Cerchiamo di non tradire
quest'accordo, quelle che sono le nostre origini più vere perché
all'elettore dobbiamo dire tutte le cose. Quello che ho detto oggi
lo dobbiamo dire anche agli elettori.
Anch'io, Consigliere Squarzino, avrei firmato la petizione così
come è stata presentata, ve lo assicuro perché, se mi si chiede di
scegliere fra il vecchio e il nuovo, non posso che rispondere che
preferisco il nuovo. Anch'io, ve lo assicuro, non farei questa
battaglia se non ci trovassimo in questa situazione per scelte
politiche precedenti, ma ognuno procede a seconda di quello che
trova lungo il percorso: c'è stata una vertenza con il Mauriziano
che ha fatto perdere anni d'oro alla Valle d'Aosta e questo ha
trascinato tutta una serie di effetti consequenziali. Quando
parliamo di patto fra elettori ed eletti però, diciamo tutte le
cose agli eletti, diciamo loro letteralmente che le Regioni, nel
corso della penultima Conferenza Stato-Regioni, hanno già deciso di
aumentare le tasse sulla benzina per finanziare certi servizi, non
è ancora ufficiale, ma la decisione nei corridoi è presa e tutte le
Regioni chiederanno ai cittadini di contribuire per pagare certi
servizi.
Siamo sicuri che non dovremo chiedere comunque ai cittadini di
pagare delle imposte per i servizi socio-sanitari? E questo
indipendentemente dall'Ospedale nuovo - non vorrei che si facesse
confusione su questo - dall'ubicazione, dal tipo di struttura,
dall'impostazione che vogliamo dare. Se non siamo sicuri che non
dovremo andare a chiedere ai cittadini di pagare, diciamocelo, ma
dobbiamo esserne certi perché i bilanci regionali vivono in questo
momento una situazione non ancora di crisi, ma una situazione
molto, molto delicata nei confronti del riparto fiscale, che alcune
forze politiche presenti anche in questo Consiglio regionale
vogliono fortemente rimettere in discussione.
Quando parliamo di federalismo, guardiamoci anche da dove
proveniamo e chi siamo; mi piace ricordare mio nonno quando, circa
35 anni fa, aveva comprato assieme ad un vicino di casa una delle
prime macchine per tagliare l'erba, l'aveva comprata a metà e
quando gli chiedevo il perché, mi rispondeva: perché un giorno
taglio l'erba e il giorno dopo la colgo, per cui il giorno in cui
taglio può raccogliere il vicino e viceversa, il costo è a metà,
facciamo passo dopo passo. La cultura della montagna è questa,
facciamo passo dopo passo, seguiamo l'evolvere delle cose perché
poi questa macchina è servita per due nuclei familiari, oggi c'è
stata un'evoluzione e tutti ne dispongono di una, non so se è un
passo avanti o indietro. A mio parere è un passo indietro perché
stiamo perdendo la logica della solidarietà dei villaggi, se non
l'abbiamo già persa.
Su questa riflessione permettetemi di fare un accenno personale
al bellissimo intervento che ha fatto il Consigliere Lanivi durante
la campagna elettorale per le politiche. Mi scusi Consigliere
Lanivi se tocco un tema personale. Ha fatto una lettera aperta alla
figlia Roberta, me lo ricordo perché ero fra i mille e più
cittadini, pur impegnati in politica, che seguivano gli interventi
dei nostri leader; mi aveva toccato fortemente l'intervento del
Consigliere Lanivi perché aveva toccato l'anima del popolo
valdostano visto da un immigrato. Aveva capito che la Valle d'Aosta
accoglieva bene tutti ed aveva una sua identità profonda: quella di
saper cogliere le parti positive della sua terra, di saper
ragionare ancora con la sua testa.
È con quello spirito che dobbiamo continuare a lavorare.
Lasciamo perdere possibilmente tutti gli arrière-pensées, i piccoli
giochi di bottega perché su questo tema si gioca una parte
importante del futuro della Valle d'Aosta.
Con questo spirito invito il Consiglio regionale ad esaminare
con attenzione e senza arrière-pensées, ripeto, la risoluzione e
gli emendamenti che presenterò, per confrontarci
tranquillamente.
Anticipo questa presentazione che la Presidenza ha già agli
atti.
Ordine del giorno
Il Consiglio regionale
- visto il decreto legislativo 30 dicembre 1992, n. 502,
"Riordino della disciplina in materia sanitaria, a norma
dell'articolo 1 della legge 23 ottobre 1992, n. 421", modificato
dal decreto legislativo 7 dicembre 1993, n. 517;
- evidenziato che la normativa vigente in materia di sicurezza
del lavoro e di remunerazione delle attività sanitarie impone a
tutte le strutture, pubbliche e private, che erogano prestazioni
sanitarie, il rispetto di precisi requisiti minimi, strutturali,
tecnologici, di personale ed organizzativi;
- precisato che il sopracitato sistema della remunerazione a
prestazione erogata, secondo precise tariffe predeterminate (DGRs),
nonché la normativa che regola la mobilità sanitaria presuppone un
continuo monitoraggio dei ricoveri effettuati dalle strutture
pubbliche, ai fini del rispetto del pareggio di bilancio dei
singoli presidi ospedalieri;
- visto il decreto-legge 17 maggio 1996, n. 280 coordinato con
la legge di conversione 18 luglio 1996, n. 382, recante
"Disposizioni urgenti nel settore sanitario", il quale stabilisce
che le regioni, entro il 31 dicembre 1996, con apposito atto
programmatorio di carattere generale, anche a stralcio del piano
sanitario, riorganizzano le proprie reti ospedaliere;
- esaminato il documento redatto a cura dell'Agenzia per i
Servizi Sanitari regionali recante "Individuazione del modello di
struttura ospedaliera idoneo alle esigenze regionali" del settembre
1996;
- vista la legge 23 dicembre 1996, n. 662 recante "misure di
razionalizzazione della finanza pubblica, ed, in particolare,
l'articolo 1, comma 1, il quale per le UU.SS.LL. che abbiano
registrato nell'ultimo triennio, un tasso di occupazione inferiore
al 75%, prevede una riduzione del numero di posti letto;
- esaminata la deliberazione della Giunta regionale n. 6107 in
data 30 dicembre 1996, recante "Approvazione di un atto
programmatorio concernente la riorganizzazione della rete dei
servizi ospedalieri ed extraospedalieri della Regione, a norma
della legge n. 382/1996 per il periodo 1997/2000;
- evidenziato che, ormai da più parti, emerge l'esigenza di
contenere il numero di posti letto da destinare alle degenze per
acuti al di sotto del 4,5 per mille previsto dalla vigente
normativa, anche in considerazione del sistema di remunerazione dei
ricoveri e che la Valle d'Aosta si attesta sulla percentuale del
4,6 posti letto per mille abitanti, non disponendo della quota
destinata alla riabilitazione;
- evidenziato, altresì, che la manovra finanziaria imminente
ipotizza l'applicazione di tickets sui ricoveri effettuati nelle
strutture pubbliche, ragione per cui si rende più che mai
necessario vigilare sugli indici di occupazione e sul tasso di
turnover dei posti letto pubblici;
- precisato che il comparto socio-sanitario assorbe oltre il 22%
dell'intero bilancio regionale;
- preso atto che l'attuale congiuntura economica non consente
pianificazioni che vedano al di là del breve-medio periodo, senza
pregiudicare gli equilibri finanziari delle singole regioni, per
cui risulterebbe oltremodo rischioso programmare investimenti in
ambito di edilizia ospedaliera a lungo termine privi di certezza
nella loro effettiva realizzabilità;
- riconosciuto con soddisfazione, che sono stati raggiunti i
principali obiettivi in materia sanitaria indicati nel programma di
maggioranza della X legislatura, e, più precisamente:
a) sono stati definitivamente risolti i rapporti con l'Ordine
Mauriziano, con l'acquisto, da parte della Regione, del presidio
ospedaliero;
b) sono stati ridefiniti i ruoli e le competenze
dell'Assessorato della Sanità, dell'U.S.L. e degli Enti locali;
c) è stato predisposto un piano di riorganizzazione dei servizi
ospedalieri che tende a riunificare in un'unica sede tutte le
patologie acute, fatta eccezione per quelle psichiatriche,
afferenti al polo della salute mentale;
d) è stato predisposto l'aggiornamento del Piano socio-sanitario
regionale, che rappresenta un notevole passo in avanti dal punto di
vista culturale in materia di programmazione socio-sanitaria;
- ritenuto, pertanto, di consolidare esclusivamente gli
interventi già previsti nel piano di riorganizzazione della rete
ospedaliera ed extra-ospedaliera regionale di cui alla
deliberazione n. 6107/1996, per i quali esiste la copertura
finanziaria;
Prende atto
del raggiungimento dei principali obiettivi in materia sanitaria
indicati nel programma di maggioranza della X legislatura;
Prende atto altresì
del programma di riorganizzazione della rete ospedaliera ed
extra-ospedaliera per il periodo 1997/2000;
Riconosce
la validità del modello satellitare, così come delineato nel
documento redatto a cura dell'Agenzia per i Servizi Sanitari
regionali "Individuazione del modello di struttura ospedaliera
idoneo alle esigenze regionali"
Dà mandato
alla Giunta regionale di accelerare la realizzazione degli
interventi di cui alla deliberazione della Giunta regionale n.
6107/1996, da inserire nel programma straordinario di investimenti
ex articolo 20 l. 67/1988;
Impegna
Il Governo regionale,
per avviare concretamente il processo per la fattibilità di un
nuovo ospedale, che permetta alla Valle d'Aosta di dotarsi di un
servizio all'altezza della sua tradizione e delle esigenze dei suoi
cittadini, a:
1) nominare un gruppo di lavoro, composto da esperti nei diversi
settori che a tal fine provveda:
- ad individuare l'area idonea alla sua localizzazione in
collaborazione con gli Enti locali interessati;
- studiare e approfondire le problematiche urbanistiche e di
comunicazione;
- avanzare proposte in merito alle specializzazioni, alle
innovazioni tecnologiche, alla funzionalità e l'efficacia, agli
standard di accoglienza e ospitalità di degenti e visitatori, alle
condizioni di lavoro degli operatori;
- stimare i costi di costruzione e di gestione;
- suggerire le procedure amministrative e gli iter
burocratici;
- proporre l'utilizzo alternativo delle attuali strutture
ospedaliere;
- definire le fonti e le modalità di finanziamento.
2) sottoporre al Consiglio regionale, entro il termine di un
anno la relazione contenente le indicazioni del gruppo di lavoro,
per le conseguenti decisioni politiche.
F.to: Vicquéry
Si dà atto che, dalle ore 12,27, presiede il Presidente
Stévenin.
Presidente Ha chiesto la parola il Consigliere Linty.
Linty (LNPIAP) Per annunciare la presentazione di un
emendamento, che passo dopo a spiegare, relativamente
all'accertamento della lingua francese per i vertici dell'area
territoriale e dei macrodistretti dell'area ospedaliera.
Presidente Facciamo distribuire l'emendamento del Consigliere
Linty. Non ho più nessuno iscritto a parlare. Dichiaro chiusa la
discussione generale.
Prima di passare all'esame dell'articolato, c'è l'esame degli
ordini del giorno. Si esamina l'ordine del giorno presentato da
Aloisi e da altri.
Ha chiesto la parola il Consigliere Perrin Giuseppe Cesare.
Perrin G.C. (UV) Comme nous nous trouvons face à deux ordres du
jour, ainsi que l'Assesseur dans son illustration avait déjà
préannoncé sa disponibilité à concorder un texte commun, je demande
une suspension momentanée du Conseil pour voir s'il y a cette
possibilité.
Presidente Il Consiglio è sospeso.
Si dà atto che la seduta è sospesa dalle ore 11,21 alle ore
12,35.
Presidente Riprendono i lavori. Vista l'ora tarda, propongo di
riprendere l'esame dell'oggetto nella seduta pomeridiana.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK