Consiglio Regionale della Valle d'Aosta - Oggetto del Consiglio n. 2970 del 22 novembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2970 del 22 novembre 2023 - Resoconto
OGGETTO N. 2970/XVI - Interpellanza: "Intendimenti in merito
all'utilizzo della Sala Evolution della Casa da gioco di
Saint-Vincent".
Marguerettaz (Presidente) -
Punto n. 38 all'ordine del
giorno.
Per la presentazione, la parola al collega Marquis.
Marquis (FI) -
. Oggi si torna a parlare di Casa da gioco
di Saint-Vincent, è un po' di tempo che l'argomento non era
all'attenzione del Consiglio regionale. Abbiamo visto anche stamani
che l'argomento è un argomento caldo, dalle novità che abbiamo
appreso dai giornali, dove si parla di nuovo di ristrutturazioni
edilizie, di valorizzazione di beni immobiliari e, sotto questo
profilo, aspettiamo che ci siano le audizioni per avere maggiore
contezza di quanto abbiamo potuto leggere nelle poche righe sulla
stampa.
Per quanto riguarda la Sala Evolution, o quella che era definita
Sala multiuso alla sua realizzazione, essa è una riqualificazione
che è stata fatta negli anni 2007-2010; sono state investite
parecchie risorse, si parla di circa 12 milioni di euro per la sua
valorizzazione, un collegamento dal piazzale con il Tunnel che
porta alla Sala Evolution e che porta poi al collegamento con le
sale da gioco.
Sicuramente è stato un intervento importante sul quale si
confidava anche di dare un valore aggiunto al Comune di
Saint-Vincent, perché la Sala Evolution prospetta direttamente su
Viale Piemonte, quindi era anche un'apertura alla comunità,
un'apertura all'indotto di quelle che possono essere le attività
commerciali del paese.
È una sala che è stata utilizzata per parecchi anni a livello di
sala slot, dopodiché ha cessato la sua utilizzazione.
Noi come gruppo politico riteniamo che sia una sala dalle grandi
potenzialità che è un peccato che versi in quelle condizioni,
perché potrebbe assolvere a diverse funzioni, se non alle funzioni
di diretto interesse della gestione aziendale, potrebbero comunque
essere collocate in questo volume delle attività che potrebbero
essere funzionali allo sviluppo dell'offerta commerciale turistica
del paese di Saint-Vincent.
Ci risulta anche per le vie brevi, da voci che abbiamo potuto
raccogliere, che ci sarebbero state anche delle manifestazioni
d'interesse verso un riutilizzo di questa sala da parte
d'imprenditori privati.
Noi riteniamo che siano comunque queste eventualmente delle
iniziative che andrebbero considerate, perché è importante - al di
là di riuscire a quadrare i conti della Casa da gioco attraverso le
politiche che sono state portate avanti in questi anni di
concordato - anche traguardare a una valorizzazione delle funzioni
che possono essere espletate all'interno di quest'area che presenta
diversi volumi e grandi potenzialità, soprattutto anche in una
situazione come questa, laddove ci sono sicuramente delle grandi
potenzialità che in qualche modo potrebbero essere sfruttate.
Pertanto abbiamo posto quest'interpellanza per porre
all'attenzione quest'argomento e per sapere se l'Azienda abbia in
programma di valorizzare questa sala e se sia intendimento
eventualmente del Governo regionale di favorirne il riutilizzo e la
sua valorizzazione.
Presidente -
Per la risposta, il presidente Testolin.
Testolin (UV) -
Il volume e lo spazio della cosiddetta
Sala Evolution di proprietà di Casinò de la Vallée possono
rappresentare una potenzialità sia per l'Azienda sia per l'indotto
che potrebbe derivarne per Saint-Vincent. Tuttavia è un progetto di
valorizzazione a carico della società, che implica costi di
manutenzione straordinaria dell'edificio per la progettazione del
rilancio commerciale che non sono previsti nel piano concordatario.
In altri termini, il piano industriale, posto a fondamento
dell'omologa del concordato del 26 maggio 2021, non prevede alcun
utilizzo della Sala Evolution.
Nonostante queste difficoltà, Casinò de la Vallée ha avviato la
ricerca di partners interessati a investire risorse economiche per
un progetto di utilizzo, ponendo come limite che le attività
previste non siano in concorrenza con le attività della Casa da
gioco.
Il bando pubblicato in data 26 ottobre 2022 ha riscosso
l'interesse di tre società, delle quali due hanno presentato
offerte, ma che si sono rivelate o in concorrenza con le attività
della Casa da gioco o incompatibili con il disciplinare che regola
la concessione regionale a Casinò de la Vallée.
Più di recente la società ha ricevuto l'interesse di un
operatore a svolgere attività periodiche d'incontro e di spettacolo
senza oneri per il bilancio aziendale.
Anche sulla base di tale interesse, la società ha riavviato le
pratiche per ottenere le licenze per la somministrazione di
alimenti e bevande e per il pubblico spettacolo dal Comune di
Saint-Vincent, licenze che erano state cedute alla società De Vere
Concept in occasione degli accordi definiti con la stessa per
l'organizzazione nella Sala Evolution di tornei di poker.
In ogni caso, appena definito l'iter amministrativo di
acquisizione della licenza, saranno concluse le trattative con
l'operatore interessato per l'avvio dell'attività ricreativa.
In prospettiva, la Casinò de la Vallée non esclude la
possibilità di utilizzare la Sala Evolution per l'organizzazione di
tornei di poker e Texas Hold'em in un quadro organizzativo e
contrattuale che eviti le esperienze negative del passato.
A tal fine è necessario, in via preliminare, concludere
definitivamente il piano di ristrutturazione legato alla procedura
concordataria e avviare un potenziamento delle strutture operative,
in particolare di coordinamento e controllo, che consentano di
organizzare i tornei di poker in sicurezza e nel rispetto delle
previsioni del disciplinare che regola tale concessione.
Presidente -
Per la replica, la parola al collega
Marquis.
Marquis (FI) -
Siamo a conoscenza che stiamo in pieno
concordato ancora, che non è ancora concluso e quindi ci sono dei
limiti nell'espletamento dell'attività aziendale. Tuttavia crediamo
che vada fatto ogni sforzo per valorizzare gli spazi disponibili;
quello è uno spazio stupendo, sia a livello di collocazione, sia a
livello di volume e superficie a disposizione, e pensiamo che non
ci possano essere particolari difficoltà a metterlo sul mercato e a
trovare dei soggetti interessati.
Ci fa piacere che siano state fatte delle offerte e che sembri
che una possa essere di gradimento per la società.
Crediamo che vada traguardato in un orizzonte più ampio lo
sviluppo della Casa da gioco e non le nascondiamo che siamo
profondamente preoccupati da quanto abbiamo appreso oggi sui
giornali, perché la Casa da gioco è stata interessata da un
intervento di sua riqualificazione e otto o nove anni fa si sono
conclusi i lavori, dove sono stati spesi più di 100 milioni di euro
e oggi ci troviamo a leggere sul giornale che si prevede l'esigenza
di averne altri 40 a disposizione per valorizzare gli stessi
immobili.
Io mi chiedo quale privato, quale attività turistica ricettiva,
dopo aver speso 100 milioni di euro per riqualificare i suoi
stabili, dopo 8-9 anni ne rispenderebbe altri 40 milioni. Forse c'è
qualcosa che non quadra, quindi crediamo che sia corretto che il
Governo regionale segua con attenzione questo dossier perché siamo
molto preoccupati, a cominciare dalla valorizzazione della sala che
abbiamo richiamato in premessa per arrivare poi alla gestione degli
immobili nel loro complesso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK