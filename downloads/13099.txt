Consiglio Regionale della Valle d'Aosta - Oggetto del Consiglio n. 4055 del 16 dicembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4055 del 16 dicembre 1992 - Resoconto
OGGETTO N. 4055/IX Potenziamento del Sert - U.O.
Tossicodipendenze presso l'USL della Valle d'Aosta.
(Interpellanza)
Presidente
Do lettura dell'interpellanza presentata
dai consiglieri Beneforti, Bondaz e Chiofalo, iscritta al punto 15
dell'ordine del giorno.
Interpellanza A conoscenza della necessità esistente nella
nostra Regione di interventi sul fenomeno dell'alcolismo che va
sempre più estendendosi;
A conoscenza, altresì, della necessità di procedere al
potenziamento del Sert - Unità operativa Tossicodipendenze presso
l'USL - per far fronte alle necessità concernenti gli interventi
sull'alcolismo, l'assistenza ai malati di AIDS ed ai sieropositivi
e l'assistenza completa a tutti i dipendenti da sostanze
illecite;
i sottoscritti consiglieri regionali
interpellano
l'Assessore competente per conoscere:
1) quali iniziative sono state messe in atto in armonia con
tutte le realtà valdostane, pubbliche e private, che operano nel
settore dell'alcolismo;
2) quale lavoro è stato svolto per la prevenzione, cura e
riabilitazione degli utenti;
3) quali iniziative intende prendere per il potenziamento del
Sert, per quanto riguarda i locali necessari, la qualificazione e
preparazione del personale medico e non medico.
Presidente
Ha chiesto la parola il Consigliere
Beneforti; ne ha facoltà.
Beneforti (DC)
Nel corso di un convegno, organizzato
dalla Consulta femminile di concerto con l'Amministrazione
regionale, aprii un confronto sul tema: "Alcolismo - Proposte di
intervento". In quell'occasione furono messe a punto le linee da
seguire, che successivamente furono approfondite a livello di
Assessorato alla sanità, USL, Sert e Unità operativa di psichiatria
dell'Ospedale regionale. Il confronto è stato effettuato con tutte
le parti interessate sulle quali si poteva fare affidamento per
affrontare il problema e per recepire le iniziative e le
indicazioni emerse dal convegno, nonché dalla serie di riunioni e
confronti.
Dopo si decise di istituire presso il Sert - Unità operativa di
tossicodipendenze dell'USL - un'apposita équipe di operatori per
l'alcolismo. Era prevista anche la ristrutturazione dell'Unità
operativa del servizio di tossicodipendenza, sempre presso l'USL di
Via G. Rey, per creare una struttura riservata appositamente
all'accettazione degli alcolisti.
Poiché nella nostra Regione i problemi dell'alcolismo e della
droga sono in aumento, credo che sia stata data continuità alle
iniziative già intraprese e che si sia dato seguito al
perseguimento degli obiettivi di tutte le strutture interessate,
nonché di quelli che le stesse si erano impegnate a realizzare.
Se vogliamo affrontare il problema dell'alcolismo con misure
proporzionate alla sua effettiva entità, dobbiamo considerare come
indispensabile la costituzione dell'équipe socio-sanitaria, perché,
oltre ad attendere alle sue funzioni presso il Sert, deve essere il
punto di riferimento, unitamente all'Unità operativa di
psichiatria, per gli utenti, per le associazioni di volontariato e
per gli stessi medici. In sostanza, questa équipe deve svolgere un
ruolo di coordinamento e di accoglienza e deve mantenere rapporti
con gli utenti, con le associazioni di volontariato e con gli
stessi medici ed inoltre deve anche coordinare i rapporti con gli
operatori dei distretti di base che sono sul territorio e con
quanti si occupano delle patologie collegate all'alcolismo.
In particolare, poiché l'équipe doveva e deve assumere il
compito di coordinare gli interventi sul territorio, deve operare
di concerto con gli enti locali.
Noi riteniamo che le autonomie locali siano lo strumento di base
attraverso cui decentrare e coordinare il servizio sul territorio.
Tramite gli enti locali è possibile - perché sono gli unici che
possono collaborare - realizzare un'anagrafe ed una verifica della
situazione della nostra Regione.
Prima di intervenire, infatti, occorre avere la fotografia della
situazione esistente nell'intero territorio regionale ed inoltre
occorre conoscere i motivi che stanno alla base dell'abuso di alcol
e verificare - questo è importante - l'esito degli interventi
effettuati. Occorre, quindi, conoscere il fenomeno e fare degli
interventi programmati, ma anche verificarne gli effetti.
Vista l'importanza degli obiettivi enunciati, abbiamo presentato
questa interpellanza per conoscere:
- quali iniziative sono state messe in atto in armonia con tutte
le realtà valdostane, pubbliche e private, che operano nel settore
dell'alcolismo;
- quale lavoro è stato svolto per la prevenzione, cura e
riabilitazione degli utenti;
- quali iniziative intende prendere l'Amministrazione regionale
per potenziare il Sert, per ampliare i locali necessari, per
preparare e qualificare il personale medico e non medico.
Possiamo creare tante strutture, istituire vari gruppi di lavoro
e commissioni di coordinamento del servizio, nonché garantire i
rapporti con gli enti locali, ma ciò che più occorre è del
personale professionalmente preparato e competente.
Poiché queste incombenze ed iniziative competono all'Assessorato
della sanità e dell'assistenza sociale, ecco che a sei mesi di
distanza chiedo se le stesse sono state portate avanti o se ci sono
ancora delle difficoltà che impediscono di affrontare efficacemente
il grave problema dell'alcolismo.
Si dà atto che dalle ore 10,51 riassume la Presidenza il
Presidente Bich.
Presidente
Ha chiesto la parola l'Assessore alla
sanità ed assistenza sociale Cout; ne ha facoltà.
Cout (PCI-PDS)
Cercherò di essere breve, ma prima
vorrei fare alcune precisazioni al Consigliere Beneforti per non
essere frainteso e per evitare che la mia risposta sia considerata
carente.
Vorrei intanto precisare che una cosa è la discussione che si
svolge in Consiglio sulla politica di fondo, ma tutt'altra cosa è
il lavoro svolto negli uffici dell'Assessorato o quello portato
avanti dalla Giunta o da quei centri decisionali che intervengono
sulle varie questioni. Comunque, giustamente il Consigliere
Beneforti presenta in merito le sue interpellanze, cui l'Assessore
risponde in quanto tale.
In merito poi alla questione precedente, tengo a sottolineare
che si tratta di una nostra valutazione, che è diversa da quelle
fatte da altri. Mi risulta, ad esempio, che il Piemonte non ha
organizzato a livello locale nessuna iniziativa per la quinta
Giornata mondiale dell'AIDS. In ogni caso, si tratta di una nostra
valutazione sull'utilizzo dei fondi in un certo modo o in un altro,
che noi riteniamo più importante e produttivo e che finalizza i
finanziamenti vincolati, peraltro insufficienti, all'attuazione di
iniziative concrete.
Tanto per essere più chiaro mi sono fatto inviare una bozza del
lavoro che si sta facendo e che illustreremo non appena sarà
finito. Qui c'è una mappa di tutti gli interventi in Valle d'Aosta
e c'è anche una bozza di proposta del gruppo cui ho fatto cenno per
realizzare in Valle d'Aosta un piano di interventi sulle
tossicodipendenze, che tiene conto dei collegamenti e delle
correlazioni con i problemi dell'AIDS e dell'HIV. Vi si segnalano:
gli obiettivi generali, la funzione di appoggio per i sieropositivi
ed i malati di AIDS, le modalità operative, i servizi coinvolti, la
questione delle comunità-alloggio per affetti da AIDS e HIV,
l'integrazione tra i vari servizi e alcun considerazioni ancora in
discussione. Tutto questo non lo potevamo affrontare nella Giornata
dell'AIDS, ma lo faremo al più presto possibile.
Comunque, quanto sopra vale per ribadire che io preferisco
discutere di cose concrete e per precisare che questo impegno me lo
assumo personalmente.
Questione dell'alcolismo.
Il 20 novembre scorso nel salone di questo palazzo si è tenuta
una conferenza-dibattito sui programmi alcologici in Valle d'Aosta,
alla quale abbiamo partecipato anche noi. In quell'occasione si è
svolto un intenso confronto tra varie agenzie pubbliche
(Assessorato della sanità, Servizio tossicodipendenze) e private
(Alcolisti anonimi, Club degli alcolisti in trattamento e Scuola
territoriale di alcologia e delle dipendenze) sul modo di operare
di ciascuna e sulle possibili strategie da attuare per integrare i
vari servizi e programmi al fine di pervenire a qualche risultato
concreto.
Quella sera è stato anche detto che l'Assessorato si appresta ad
elaborare nuovi indirizzi nell'ambito delle strategie di intervento
sull'alcolismo che saranno inseriti in un progetto-obiettivo
regionale. Noi pensiamo che, per favorire l'integrazione degli
interventi a favore degli alcolisti a livello programmatico ed
operativo, sia utile costituire un gruppo di lavoro, che era già
stato individuato, ed il cui obiettivo primario - in questo credo
di poter concordare col Consigliere Beneforti - è di mettere a
punto dei programmi alcologici territoriali.
Questo gruppo dovrebbe essere composto dalla responsabile
dell'Unità operativa attività e programma socio-sanitario
dell'Assessorato alla sanità ed assistenza sociale, dal
responsabile dell'Unità operativa di Psichiatria, dal responsabile
dell'Unità operativa di assistenza ai tossicodipendenti, da un
rappresentante delle diverse figure professionali operanti nei
consultori (psicologi, assistenti sociali, infermieri oppure
assistenti sanitari) e da un rappresentante dei medici di base.
In seguito il gruppo dovrebbe essere integrato da rappresentanti
del privato-sociale che si occupano di prevenzione, cura e
riabilitazione degli alcolisti. Se sarà necessario, il gruppo potrà
comprendere anche altre persone oppure, su singoli problemi, potrà
fare ricorso a vari esperti.
Lavoro svolto su prevenzione, cura e riabilitazione degli
utenti.
Nell'ambito degli interventi di informazione e prevenzione,
alcuni operatori del servizio partecipano alle attività del
Progetto Arianna (assessorati della sanità e della pubblica
istruzione) e del Progetto Polo del Comune di Aosta.
In ogni caso, alcuni operatori del servizio hanno incontri
regolari con le fasce giovanili della popolazione della Valle
presso le biblioteche e le scuole.
Il servizio svolge anche un'attività di educazione sanitaria nei
confronti dell'utente, del quale accerta lo stato di salute
psico-fisica anche in riferimento alle sue condizioni sociali.
Al servizio è stato anche suggerito di eseguire degli esami
emato-chimici per lo screening dell'epatite e dell'HIV; comunque
effettua già la vaccinazione anti epatite B. Queste attività
vengono svolte sia sugli utenti del servizio, sia su soggetti
detenuti.
Vengono anche realizzati, direttamente o in convenzione con
strutture private di recupero sociale, dei programmi terapeutici e
socio-riabilitativi nell'ambito della tossicodipendenza, dell'AIDS
e dell'alcolismo.
Nell'ambito di questo progetto vi è poi una stretta
collaborazione tra il SERT e le varie cooperative ed associazioni
presenti sul territorio regionale che si occupano di
tossicodipendenze, AIDS ed alcolismo.
Ho già accennato, in risposta alle questioni relative all'AIDS,
che sta per essere attivata una comunità-alloggio per malati di
AIDS conclamato, gestita dalla cooperativa Bourgeon de vie e con il
reparto di malattie infettive.
Dobbiamo anche ricordare che funzionano già centri diurni di
prima accoglienza e la comunità residenziale.
Il SERT effettua degli incontri con cadenza mensile con le varie
associazioni che si occupano di alcolismo, secondo un'ottica di
integrazione dei vari interventi ed ha inoltre incontri periodici
con i medici di base e con gli assistenti di base dei consultori,
che solitamente hanno i primi contatti con gli utenti con problemi
di dipendenza.
Nello specifico degli interventi nell'ambito dell'alcolismo ci è
stato anche presentato un progetto per la realizzazione di una
comunità residenziale per alcolisti e stiamo ora esaminando col
SERT e con l'associazione proponente come eventualmente
realizzarlo.
Quali sono le iniziative per il potenziamento del SERT in
termini di locali, preparazione e qualificazione del personale?
E' in corso di realizzazione un progetto che in tempi
relativamente brevi consentirà il potenziamento delle attività
svolte dall'Unità operativa di assistenza ai tossicodipendenti. Si
prevede inizialmente l'ampliamento della pianta organica del
servizio e, a seguito di specifica richiesta già illustrata
all'USL, si è dato inizio alle procedure concorsuali. Ultimati i
concorsi, il servizio avrà un organico di 25 unità, così ripartite:
6 medici, 4 infermieri, 5 psicologi, 5 assistenti sociali, 2
educatori, 1 sociologo e 2 amministrativi.
Parimenti, da parte sua la Regione, d'accordo con l'USL, ha dato
avvio alle procedure per l'ampliamento e la ristrutturazione dei
locali del servizio, per mettere quanto prima a disposizione degli
alcolisti e delle loro famiglie un servizio integrato. Il Comune ha
rilasciato la concessione edilizia nell'ultima settimana dello
scorso novembre ed ora il progetto sta per essere avviato
all'Assessorato dei lavori pubblici per la gara d'appalto e
l'affidamento dei lavori.
Nell'ambito della formazione degli operatori, verranno
realizzati all'inizio del 1993: due corsi formativi per operatori
socio-sanitari pubblici e privati finanziati dalla Presidenza del
Consiglio dei Ministri, dei corsi integrati per la formazione di
operatori dei servizi pubblici e privati per assistenza
socio-sanitaria ai tossicodipendenti ed un piano di formazione per
operatori socio-sanitari concernenti l'informazione e l'educazione
sanitaria ai tossicodipendenti per la prevenzione delle infezioni
da HIV. Questo si riferisce più che altro ai tossicodipendenti, ma
interessa anche gli alcolisti, in quanto presentano situazioni che,
per alcuni aspetti, non sono molto dissimili.
Sempre nell'ambito della formazione degli operatori, è stato
proposto di organizzare ad Aosta nel giugno del 1993 - dobbiamo
ancora verificare alcune cose, ma pensiamo che la risposta sarà
positiva - un corso di sensibilizzazione sui problemi
autocorrelati, in collaborazione con la Scuola europea dei problemi
alcol-correlati di Trieste diretta dal prof. Udolini, che gli
operatori del settore conoscono senz'altro.
Penso che tutto ciò che l'Assessorato sta facendo sia una
risposta concreta alle varie necessità dei tossicodipendenti.
Chiedo scusa se sono stato un po' lungo, ma sono stato costretto
dalle ripetute richieste di dati minuti e precisi, anche se credo
che una discussione di questo genere andrebbe fatta nella sede più
propria dell'Assessorato o tra gli addetti ai lavori, proprio per
non tediare con riferimenti troppo particolari e specifici i
consiglieri.
Presidente
Ha chiesto la parola il Consigliere
Beneforti; ne ha facoltà.
Beneforti (DC)
L'Assessore Cout è tornato sul problema
della Giornata mondiale per la lotta contro l'AIDS.
Quando c'era la Giornata Europea contro la droga, l'Assessore
Cout si consolava dicendo: "Perché avremmo dovuto fare qualcosa,
visto che neanche le altre regioni hanno organizzato alcunché?".
Oggi torna a ripetere quelle stesse cose...
(...interruzione dell'Assessore Cout...)
... Mi lasci parlare, Assessore Cout...!
Cout (PCI-PDS)
Tu hai detto che è stata celebrata in
tutte le regioni, invece io ti dico che non è vero. Che poi
l'abbiano celebrata o meno a me può anche...
Beneforti (DC)
Ci vuole un po' più di sensibilità
sociale verso queste iniziative, non ci vuole mica altro. Ci vuole
sensibilità sociale quando si affrontano determinati problemi.
Invece voi, ieri per la droga e oggi per l'AIDS, avete dimostrato
di non avere alcuna sensibilità sociale, nonostante che nella
nostra Regione ci siano gravi problemi di droga, AIDS e
alcolismo...
(...interruzione...)
... La prego di lasciarmi parlare. Io l'ho lasciata parlare e le
ho lasciato dire tutto quello che voleva, ma non può tornare
sull'AIDS per dirmi che la Regione sta portando avanti gli stessi
programmi delle tossicodipendenze. Questo io lo so già. Del resto,
tutti hanno visto i programmi che la Regione sta portando
avanti.
Forse la nostra è una delle prime regioni a portare avanti un
discorso sulla droga: il Progetto Arianna ed altre iniziative di
prevenzione sono portati avanti da anni.
Io non ho messo in discussione la linea che la Regione porta
avanti per combattere le tossicodipendenze e per attuare la quale
abbiamo stanziato dei finanziamenti e ci siamo dotati di strutture
che ci costano parecchi soldi, ma io non sono venuto qui a
criticare quello che non si fa sulle tossicodipendenze. Io ho
ricordato...
(...interruzione...)
... Assessore Cout, è inutile che cerchi di deviare il
discorso... Io ho parlato della Giornata mondiale dell'AIDS, che
doveva essere intesa come un momento di riflessione di tutta la
comunità valdostana su un problema sentito a livello mondiale. Ho
detto che a livello nazionale è sceso in campo persino il
Presidente Scalfaro per ricordarci il grave problema che abbiamo di
fronte e che è particolarmente sentito specie da chi ne è
personalmente colpito.
Io credo che non fosse un problema di finanziamenti, per cui non
era assolutamente il caso di dire: "Invece di destinare i fondi per
queste celebrazioni, noi li destiniamo ad altro, perché ci sono
cose più urgenti". Assessore, poteva fare una conferenza-stampa sul
problema dell'AIDS. Poteva indire un convegno, convocare gente e
dire quali sono le strutture interessate al problema, presentare la
specifica Unità operativa dell'ospedale, cercare di richiamare
l'attenzione della collettività su questo problema che oggi esiste.
Questo chiedevamo e non pretendevamo certo di stanziare
finanziamenti per fare grandi cose.
Ma, come le ho detto prima, caro Assessore, qui sulla giornata
dell'AIDS non è stato fatto nemmeno un comunicato stampa, che
certamente non sarebbe costato quanto certe cose che lei pensa di
fare e per questo io dissento completamente dal suo atteggiamento e
dalla sua presa di posizione su questo problema.
Per quanto riguarda l'alcolismo, nella mia interpellanza ho
ricordato gli impegni assunti a suo tempo a livello di Assessorato,
Consulta femminile e di USL con il SERT e con l'Unità operativa di
psichiatria e li ho elencati. Quella situazione era stata
puntualizzata nel corso di un convegno organizzato dalla Consulta
nel mese di marzo, al quale anch'io ho partecipato in funzione di
relatore.
A distanza di tempo io ho presentato l'interpellanza soltanto
per sapere se gli impegni assunti allora sono stati realizzati o
meno. Queste cose io le devo chiedere all'Assessore alla sanità,
perché non le posso chiedere al signor Ferrari, dirigente facente
funzioni del SERT. Poiché io sapevo quali erano i programmi che
dovevano essere portati avanti, ho chiesto nella sede più
competente se gli obiettivi prefissati sono stati conseguiti. Mi
sembra però che ogni volta che si chiede qualcosa si crei del
malcontento nell'Assessore.
Assessore, io ho sentito la sua risposta e devo dire che sono
parzialmente soddisfatto, perché gli obiettivi che tutte le
strutture competenti si erano prefissi sull'alcolismo, a distanza
di sei mesi sono stati raggiunti solo parzialmente.
Una cosa necessaria ed importante era la ristrutturazione del
SERT dove c'è l'Unità operativa per le tossicodipendenze perché
occorreva realizzare un locale dove ricevere e coordinare gli
utenti alcolisti. Stamattina sento dire che il Comune ha dato la
concessione edilizia soltanto due giorni fa. Ebbene, di fronte ad
un problema così grave, che tocca anche il Comune di Aosta, credo
che l'Assessorato si dovesse interessare affinché il Comune
concedesse quanto prima la concessione edilizia.
Su certe cose non si può attendere che si muovano gli altri. E'
bene, invece, che chi se ne fa carico si muova per sollecitare il
raggiungimento degli obiettivi prioritari. Di ciò, nel caso
specifico, è responsabile l'Amministrazione regionale e per essa
l'Assessore della sanità.
La gente, quando non ha il servizio di prevenzione e cura
dell'alcolismo o non ha qualche altra struttura, si rivolge alla
Giunta regionale, all'Assessore competente, al Consiglio
regionale... A tutti noi compete la funzione di decidere, ma anche
quella di sollecitare certe realizzazioni. Pertanto, come già si
sente in giro, anch'io devo dire che su questo problema
dell'alcolismo non sono stati realizzati quegli obiettivi che ci
eravamo prefissi.
Raccomando, quindi, che questo problema sia attentamente
considerato per la sua effettiva gravità e la grande opera di
prevenzione non deve essere portata avanti solo dall'Assessorato
della sanità, ma anche da quelli della pubblica istruzione e
dell'agricoltura.
La prevenzione deve essere discussa anche con gli enti locali,
che sono gli unici a conoscere la realtà in cui vivono gli
alcolisti. Bisogna cioè assumere tutte le necessarie iniziative per
affrontare il problema, senza cercare di ripetere ogni volta: "Si è
costituito il gruppo... Si farà questo... Si farà
quest'altro...".
Signori miei, credo che sia finalmente arrivato il momento di
dire: "Si è fatto questo, questo e quest'altro...", anche perché
nella sede dell'Assessorato ci sono le strutture idonee per portare
avanti questi problemi, nonché gli obiettivi e le indicazioni del
Consiglio regionale, ed esse devono rispondere efficacemente alle
esigenze della comunità. Caro Assessore Cout, questa responsabilità
compete a noi; ma se queste strutture non rispondono, la
responsabilità non è del Consiglio regionale, ma dell'Assessore
competente.
Noi abbiamo questi grossi problemi e li dobbiamo affrontare.
Dobbiamo pensare soprattutto alla prevenzione, ma dobbiamo anche
realizzare le strutture per la cura, cercando di potenziare i
servizi di psichiatria e di gastroenterologia, perché tutti coloro
che sono affetti da alcolismo devono avere tutte le possibili cure
all'interno delle strutture sanitarie della nostra Regione.
Bisogna poi portare avanti anche un discorso di riabilitazione,
perché l'alcolista, una volta liberato dall'alcol, si trova come il
drogato liberato dalla dipendenza dalla droga e noi dobbiamo
evitare che ricada preda, per cui occorre occuparsi della sua
riabilitazione e del suo possibile inserimento nell'attività
lavorativa. Tuttavia, se non si crea presso il SERT una struttura
idonea a ricevere e coordinare, guidata da una commissione di
lavoro composta da tutte le parti interessate, questi problemi non
saranno mai affrontati efficacemente e ci ritroveremo sempre qui a
discutere se si è fatto di più o di meno.
Io chiedo che vengano portate avanti le iniziative e gli
obiettivi già fissati, perché ritardandone l'attuazione si arreca
un notevole danno alla nostra gente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK