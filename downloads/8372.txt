Consiglio Regionale della Valle d'Aosta - Oggetto del Consiglio n. 2853 del 28 maggio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2853 del 28 maggio 1987 - Resoconto
OGGETTO N. 2853/VIII - FUTURO DEL SERVIZIO SANITARIO
D'EMERGENZA TERRITORIALE ED OSPEDALIERO. (Interpellanza).
PRESIDENTE
: Do lettura dell'interpellanza presentata dal
Consigliere Sandri:
INTERPELLANZA
VENUTO a conoscenza che la Commissione tecnica sul funzionamento
del Pronto Soccorso ha espresso con un documento il proprio parere
in data 10.4.1987, auspicando in particolare la presenza del medico
e del chirurgo in turni di guardia attiva che coprono l'intero arco
di 24 ore;
APPRESO da fonti giornalistiche dell'intenzione dell'Assessore
regionale alla Sanità ed Assistenza Sociale di eliminare il
dipartimento d'emergenza e la presenza in Pronto Soccorso del
chirurgo;
RICORDATA la non definitiva situazione del servizio d'urgenza
attivo presso il Poliambulatorio di Donnas e la parziale attuazione
dei centri di emergenza presso località sciistiche;
RITENUTO fondamentale conoscere le intenzioni dell'esecutivo sul
futuro del Servizio Sanitario d'Emergenza territoriale ed
ospedaliera, momento decisivo di testimonianza del livello di
efficacia delle strutture di sicurezza personale e sociale;
il sottoscritto Consigliere regionale
INTERPELLA
l'Assessore regionale alla Sanità ed Assistenza Sociale per
conoscere:
- se le intenzioni riportate dalla stampa corrispondono a quelle
reali ed i motivi di tali scelte;
- quali soluzioni preveda per garantire il coordinamento delle
attività di Pronto Soccorso sul territorio regionale (Presidio
Viale Ginevra 3, Presidio Beauregard, Poliambulatorio di Donnas,
Ambulatorio di Pila) e delle Unità Operative interessate
all'emergenza;
- che misure intenda prendere in accordo con l'Unità Sanitaria
Locale, atte a garantire parità di qualificazione professionale e
di trattamento economico tra i sanitari operanti nei Presidi
ospedalieri e in quelli ambulatoriali;
- se intenda potenziare, come richiesto dalla Commissione
tecnica, gli organici delle Unità Operative che partecipano alle
attività di Pronto Soccorso, gli spazi di attesa, diagnosi e cura,
e le strutture amministrative di accettazione.
PRESIDENTE
: Ha chiesto di illustrare l'interpellanza il
Consigliere Sandri; ne ha facoltà.
SANDRI - (N.S.):
Il problema del Pronto Soccorso è stato
riportato agli onori della cronaca da alcune discussioni
giornalistiche, su un quotidiano che ha una pagina locale, sulle
interpretazioni, date da differenti Sindacati e dall'Assessore, su
come deve essere organizzato il Pronto Soccorso.
Sono venuto a conoscenza che, in un documento firmato dalla
Commissione sul funzionamento del Pronto Soccorso e firmato dai
responsabili delle Unità Operative di Medicina, di Ortopedia, di
Cardiologia, di Chirurgia, di Medicina dell'accettazione e di
urgenza, nonchè dal Direttore sanitario responsabile del servizio
n. 4 e coordinatore sanitario dell'U.S.L., Dott. Barbero, si sono
delineate, per quanto riguarda la presenza dell'organico medico in
Pronto Soccorso, delle soluzioni differenti da quelle che
l'Assessore ha citato in queste fonti giornalistiche.
Quali sono le differenze? La prima differenza fondamentale è che
l'Assessore dice: "in Pronto Soccorso ci deve essere soltanto un
medico e non il chirurgo, mentre il chirurgo sarebbe disponibile in
giro per l'ospedale, nel suo reparto, e verrebbe chiamato solo al
momento del bisogno". Leggo qua invece che la Commissione, al primo
punto, dice testualmente: "contemporanea presenza del medico di
medicina d'emergenza e del chirurgo, unità operativa di chirurgia
generale, ortopedia e traumatologia, in turni di guardia attiva che
coprano l'intero arco di 24 ore". Questa è una cosa profondamente
diversa, perchè, quando mi taglio un dito o mi faccio male ad una
gamba e vado in Pronto Soccorso, ho piacere che chi mi cura sia una
persona in grado di fare interventi adeguati.
Purtroppo, la medicina e la chirurgia sono due settori che
attualmente necessitano specializzazioni sufficientemente diverse,
quindi, non credo che sia un problema organizzativo terribile
quello di poter avere costantemente in Pronto Soccorso due persone
di questo genere, anche perchè il Pronto Soccorso di Aosta di fatto
è l'unica struttura di emergenza aperta al pubblico ventiquattro
ore su ventiquattro che esiste in Valle d'Aosta e quindi ha una
mole di lavoro molto grande. Pertanto, non si è capito come si
doveva interpretare quella dichiarazione ed è per questo che si
interpella l'Assessore.
Il secondo punto su cui trovo una differenza importante è il
fatto che viene abolito il dipartimento di emergenza. Non mi sembra
che sia un incentivo al dialogo fra i reparti, al coordinamento fra
i servizi che devono finalizzare la propria attività al Pronto
Soccorso, eliminare il dipartimento di emergenza. Se non ha
funzionato fino ad oggi, ci saranno dei problemi, perciò si
risolvano i problemi; però, eliminarli mi pare una intenzione
negativa.
In questa interpellanza si voleva inoltre capire se era
intenzione della Giunta fare un coordinamento migliore fra la
struttura di Aosta, quella del Beauregard - che comunque ha
un'attività di emergenza anche se indirizzata all'Ostetricia,
Ginecologia e Pediatria - e il poliambulatorio di Donnas, dove
però, per quanto sappia, il servizio di urgenza viene svolto da
medici che non sono dipendenti dell'U.S.L., non hanno alcun
collegamento con l'Unità Operativa di Medicina d'Urgenza e non sono
sottoposti nè al trattamento economico, che loro compete, nè
all'aggiornamento previsto, nè al controllo da aiuti primari che
possano indirizzarli, consigliarli nel loro servizio.
Considerando che il Pronto Soccorso è di fatto uno degli anelli
fondamentali, se non l'anello fondamentale, cui purtroppo la gente
si rivolge nei momenti di grave e urgente bisogno, penso che queste
intenzioni della Giunta dovrebbero essere specificate, soprattutto
alla stampa, con maggiore precisione, proprio perchè
interpretazioni scorrette vanno forse a toccare sensibilità
estremamente vive, perchè è lì che si misura il trattamento a
livello sanitario.
Infine, volevo chiedere se era intenzione della Giunta regionale
fare qualcosa circa il potenziamento degli spazi, delle strutture,
perchè ancora oggi, dopo molti anni, gli spazi sono ristretti;
manca in quella zona l'apparecchiatura radiologica, per cui i
pazienti devono sempre scendere in radiologia, e per un paziente
traumatizzato lo spostamento non è facile e, soprattutto, vi è il
problema dei letti di accettazione.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat; ne ha facoltà.
VOYAT - (U.V.):
Evidentemente, così come i Sindacati si
sono permessi di fare delle osservazioni, anche l'U.S.L. ha
incaricato una Commissione per organizzare meglio il servizio di
emergenza e di Pronto Soccorso all'Ospedale; nello stesso momento,
anche l'Assessorato, in vista di revisione e di aggiornamento del
piano, ha fatto le sue considerazioni.
A mio avviso, sono stati male interpretati il documento
presentato dall'U. S.L. e le dichiarazioni rilasciate dal
sottoscritto, perché l'U.S.L. parla di contemporanea presenza del
medico di medicina di emergenza, quindi di una nuova unità
operativa, e del chirurgo e - fra parentesi - dell'Unità Operativa
di Chirurgia generale o dell'Unità di Ortopedia e Traumatologia, il
che vuol dire o uno o l'altro. Pertanto, secondo la proposta della
Commissione, ci sarebbe come équipe al Pronto Soccorso un medico e
uno dell'area di chirurgia, quindi può esserci o il chirurgo o il
traumatologo.
Quello che invece proponiamo noi sarebbe di avere una unità
operativa di medicina di emergenza e accettazione, che possa
coprire i ventiquattro turni, con le guardie attive divisionali di
chirurgia generale e di ortopedia-traumatologia. A questo punto ci
sarebbe sempre il medico in Pronto Soccorso, con la possibilità di
avvalersi dell'opera del chirurgo nel caso ci sia, come diceva il
Consigliere Sandri, il taglio superficiale di un dito oppure un
caso di contusione, che interessa il traumatologo, con la guardia
divisionale attiva sempre presente nel reparto.
Penso che la proposta fatta dall'Amministrazione regionale possa
essere più completa che non quella fatta dall'U.S.L., perchè,
qualora arrivasse un traumatizzato, non ci sarebbe il traumatologo
presente, essendo di turno, in tutti i casi, un chirurgo e il
traumatologo sarebbe solo in quel caso reperibile, quindi chiamato
a casa. Viceversa, qualora ci fosse di turno un traumatologo e
arrivasse un caso di competenza di un chirurgo, quest'ultimo
sarebbe solo reperibile; invece, con la nostra proposta, sarebbero
tutti e due all'interno dell'Ospedale. Penso che tutti possano,
giustamente, fare delle proposte, che verranno discusse in
Consiglio regionale e votate.
In risposta al secondo punto dell'interpellanza, è evidente che
si deve attuare un maggiore coordinamento per quanto riguarda il
Pronto Soccorso dell'Ospedale soprattutto con il Beauregard, perchè
questi sarebbero i due centri di Pronto Soccorso. Per quanto
concerne invece Donnas, non è un centro di Pronto Soccorso; lo
abbiamo detto chiaramente sin dall'inizio che veniva istituito come
punto di guardia medica 24 ore su 24. Non è un vero e proprio
Pronto Soccorso, in quanto non era previsto sul piano, e, vista la
richiesta che veniva fatta dalla popolazione della zona, si è
istituito questo centro di medicina di guardia medica, che, per
adesso, è ancora in fase di transizione e sperimentazione, perchè
vogliamo rilevare quanti sono i casi di intervento fatti a Donnas.
Successivamente, vaglieremo se sarà il caso di potenziare questo
centro di guardia medica o di modificarlo, cioè specializzandolo
ancora di più, oppure di lasciarlo così com'è.
Bisogna dire che questi medici convenzionati, perchè non sono
stati previsti sulla pianta organica dell'U.S.L., prima del
convenzionamento hanno accettato di fare un corso di aggiornamento
(o formazione) per quelli che possono essere i casi più frequenti
che si possono presentare in un centro di guardia medica 24 ore su
24. Anche la garanzia di parità di qualificazione professionale e
di trattamento economico dovrà essere vista quando sarà finita
questa fase di sperimentazione, perchè la prima fase era di tre
mesi e si è deciso, visto che i dati non erano molto gratificanti
per interventi, di prolungarla per altri tre mesi.
In risposta all'ultimo punto, se si intenda potenziare, come
richiesto dalla Commissione tecnica, gli organici delle Unità
Operative, questo intendiamo farlo senz'altro o, quanto meno, dare
quello che già è previsto attualmente nella pianta organica.
PRESIDENTE
: Ha chiesto di parlare il Consigliere Sandri,
per la replica; ne ha facoltà.
SANDRI - (N.S.):
Sarò breve perchè non voglio, adesso,
aprire un dibattito, che faremo quando sarà presentato il piano
sanitario regionale. Mi consenta tuttavia l'Assessore un paio di
osservazioni. La prima è che, al di là delle scelte più tecniche,
ritengo sia un diritto dei cittadini, nel momento in cui arrivano
in Pronto Soccorso, avere a disposizione il personale medico di cui
hanno urgente bisogno, e quindi il medico, il chirurgo, e anche il
traumatologo, al di là delle soluzioni tecniche che si possano
trovare.
Dal punto di vista degli spazi, delle attese di diagnosi e cura,
e delle strutture amministrative di accettazione deve essere fatto
un grosso balzo in avanti, perchè concentrando tutte le attività ad
Aosta, come è confermato dal fatto che il servizio di Donnas è solo
di guardia attiva 24 ore, anzichè in ore solo notturne, occorre
potenziare questo settore.
Terzo problema: per quanto riguarda la guardia medica di Donnas,
questa figura meriterà un grande approfondimento, perchè oggi
"guardia medica 24 ore" non ha molto senso; di giorno esistono i
medici convenzionati, i cosiddetti medici di famiglia, che già
svolgono questa attività di chiamata a domicilio, cui la gente
preferisce rivolgersi, perchè si tratta del loro medico curante.
Allora, credo che quella esperienza debba essere meditata e
potenziata, per dare alla Bassa Valle un punto di riferimento anche
per urgenze maggiori, che vanno al di là di quelle dell'intervento
del medico generico.
Per mantenere la qualificazione, per non lasciarla soltanto al
livello di quel primo corso che è stato fatto, non è possibile
scegliere nessun'altra strada se non inserire queste persone in una
delle unità operative che fanno parte del dipartimento di
emergenza, in modo che possano ogni tanto tornare ad Aosta,
confrontarsi con i colleghi e, se controllati da un aiuto o da un
primario, svolgere tutte quelle attività che abitualmente esistono.
Pertanto, verrebbero garantiti a conoscenza, l'insegnamento,
l'approfondimento professionale, perchè quando tre medici hanno
fatto un corso di aggiornamento e allo stesso livello vanno in un
posto, rimarranno sempre a quel livello lì.
Per questo, credo che in questi settori possano sorgere
facilmente dei fraintendimenti, perchè non sempre le dichiarazioni,
quello che si scrive, riescono ad esprimere esattamente quello che
si vuole ottenere, per cui può anche essere che ci siano state
delle incomprensioni sulle dichiarazioni della stampa; credo però
che sia importante identificare questi nodi e cercare di
risolverli, perchè è quello il momento in cui la gente sente con
maggiore necessità che la struttura pubblica la difende.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK