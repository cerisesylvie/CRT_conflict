Consiglio Regionale della Valle d'Aosta - Oggetto del Consiglio n. 3945 del 19 settembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
CACCIA E PESCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3945 del 19 settembre 2024 - Resoconto
OGGETTO N. 3945/XVI - Interpellanza: "Possibilità di
inserimento della pernice bianca fra le specie cacciabili nel
calendario venatorio 2025/2026".
Bertin (Presidente) -
Punto n. 46. Ha chiesto la parola
il consigliere Ganis, ne ha facoltà.
Ganis (LEGA VDA) -
A distanza di un anno si ritorna a
parlare in quest'Assise della pernice bianca, una specie
cacciabile, ma esclusa dal calendario venatorio 2024/2025.
Prima di arrivare alla finalità di quest'interpellanza, vorrei
fare un breve
excursus
storico partendo dalla mozione
discussa in aula in data 7 novembre 2019 e approvata dalla
maggioranza che prevedeva la sospensione della caccia alla pernice
bianca e alla lepre variabile. Una sospensione dell'attività
venatoria dettata allora da una mancata conoscenza della materia e
dal fatto che la chiusura non si basava su alcun studio scientifico
dedicato, tant'è che la mozione del 5 ottobre 2022, presentata in
Consiglio dal nostro gruppo, avente come oggetto l'impegno a
inserire nel calendario venatorio 2022/2023 la caccia alla pernice
bianca e alla lepre variabile, venne votata dalla maggioranza, a
esclusione delle colleghe di PCP. L'esito positivo permise così la
riapertura della caccia alla summenzionata specie. Purtroppo pochi
mesi fa, con l'approvazione della delibera di Giunta n. 836, la
caccia alla pernice bianca è stata esclusa nuovamente dal
calendario venatorio 2024/2025.
Tengo a precisare che il mondo venatorio, in questo caso i
cacciatori, non hanno nessuna intenzione di condurre all'estinzione
una determinata specie selvatica, perché, come abbiamo più volte
evidenziato in Consiglio, l'attività venatoria ha lo scopo di
preservare la fauna selvatica attraverso i censimenti fatti
ad
hoc
e piani di abbattimento controllati.
È evidente che, in base ai dati il mio possesso - spero che li
abbia anche lei, Assessore -, che riguardano i censimenti sia
primaverili che quelli
post
produttivi, e al fatto che
quest'anno la primavera sia stata particolarmente fredda e con neve
abbondante, una maggiore valutazione andava fatta prima di prendere
delle decisioni affrettate nel sospendere questo tipo di caccia.
Tra l'altro, vorrei sottolineare che i piani di abbattimento fanno
riferimento alle sole aree campione affinché l'attività venatoria
non impatti sulla vitalità della specie. Sono numeri irrilevanti,
basti pensare che i prelievi nella stagione 2018-2019 sono stati di
otto pernici bianche.
Chiudo con una notizia apparsa su "La Stampa" il 21 giugno 2024:
"Nel solo Parco del Mont Avic sono state censite settanta coppie di
pernici bianche". Un numero importante che dimostra la numerosa
presenza anche nel nostro territorio.
In base a queste considerazioni, i Consiglieri interpellano
l'Assessore competente per conoscere se ritiene che le modalità con
le quali è stata presa la decisione di escludere questa specie dal
prelievo venatorio siano corrette; se i censimenti primaverili
rappresentano realmente la situazione evolutiva e strutturale della
summenzionata specie; se sia a conoscenza del fatto che alcune aree
censite non abbiano dato nessun esito e se, in base a quanto
evidenziato, l'Assessore intenda prendere in considerazione la
possibilità di inserire questa specie nel calendario venatorio
2025-2026.
Presidente -
Per la risposta, la parola all'assessore
Carrel.
Carrel (PA) -
Mi permetta solo una specifica che
amministrativamente ha un suo peso: il calendario venatorio per la
stagione 2024/2025, approvato con delibera di Giunta regionale 836
del 22 luglio 20204, ai sensi dell'articolo 31 della legge
regionale 64/1994, elenca tra le varie specie cacciabili sia la
pernice bianca che la lepre variabile.
Nello specifico, per quanto riguarda la pernice bianca che è
oggetto dell'interrogazione, considerati i risultati negativi dei
monitoraggi primaverili, si è ritenuto opportuno non permetterne il
prelievo nel corso della prossima stagione di caccia. La pernice
bianca viene censita due volte all'anno: in primavera con la
valutazione della sopravvivenza invernale attraverso il conteggio
dei maschi cantori e in estate, al fine di valutare il successo
riproduttivo. I censimenti primaverili rappresentano le fondamenta
su cui si basa il calcolo del piano di prelievo. Se i censimenti
primaverili forniscono risultati sfavorevoli, come è avvenuto nel
corso dei monitoraggi effettuati nel corso della primavera di
quest'anno, non è opportuno prelevare esemplari della specie. I
dati primaverili negativi sono stati peraltro confermati anche dai
censimenti estivi, che hanno fornito un successo riproduttivo molto
basso. Le aree campione utilizzate per il monitoraggio della
pernice bianca sono censite da circa vent'anni, sempre con le
stesse modalità, dal Corpo forestale della Valle d'Aosta in
collaborazione con i cacciatori e può accadere che il risultato del
censimento sia pari a zero. I dati ottenuti vengono inviati agli
uffici competenti che provvedono alla loro analisi e alla
successiva elaborazione.
La pernice bianca sarà tra le specie cacciabili anche nel
calendario 2025-2026, come è avvenuto per quest'anno, ma il suo
prelievo da parte dei cacciatori, sempre attenti alle dinamiche di
popolazioni e la cui collaborazione per l'effettuazione dei
censimenti è fondamentale, potrà avvenire solamente se i censimenti
primaverili ed estivi svolti nel 2025 forniranno risultati
soddisfacenti.
Presidente -
Per la replica, la parola al consigliere
Ganis.
Ganis (LEGA VDA) -
Grazie Assessore per la risposta. Mi
auguro che lei abbia sotto mano le tabelle dei censimenti, sia
primaverili che
post
riproduttivi, altrimenti parliamo solo
di aria fritta. Partiamo dal fatto che la scelta di non attendere
nemmeno l'esito dei monitoraggi
post
riproduttivi appare
tecnicamente scorretta.
Tenendo conto che la primavera 2024 è stata soggetta a
precipitazioni abbondanti di neve e che hanno ritardato il decorso
normale della stagione, questo ha snaturato i dati dei
censimenti.
Altro punto importante riguarda il censimento a questa specie,
come ha detto lei, vengono da anni monitorati soltanto undici siti,
non tenendo conto effettivamente della reale superficie cacciabile,
infatti i censimenti riguardano solo una piccola percentuale di
territorio, sulla quale successivamente vengono conteggiati i
numeri delle pernici bianche da prelevare, quindi solo su circa un
10% di quel territorio.
Andando invece ad analizzare le tabelle dei censimenti
primaverili che lei ha sottomano, quindi ascoltando il canto dei
maschi, i censimenti in alcune zone hanno dato esito pari a zero,
come lei ha ben evidenziato. Nella zona di Val Veny non è presente
nessun dato, se lei guarda nella casella Val Veny, non c'è nessun
dato, quindi né zero, né "non effettuato", mancano i dati. Tra
l'altro, vorrei ricordarle, Assessore, che in caso di esito
negativo, i censimenti alle altre specie vengono rifatti, nel caso
della pernice bianca no. Per queste ragioni quindi i numeri delle
tabelle non rappresentano realmente lo stato di salute di questa
specie.
Per quanto invece riguarda la tabella dei dati estivi della
pernice bianca, i numeri sono differenti. Nel 2024 sono state
censite 113 pernici bianche, un rapporto giovani-adulti pari allo
0,9, che rappresenta un po' quello che succede anche in una media
degli altri anni.
Ricordo infine che i dati di monitoraggio si riferiscono solo
alle zone campione in un contesto che non rispecchia realmente la
situazione attuale di questa specie.
Per queste ragioni quindi bisognerebbe attuare un censimento più
attento, ripetere le operazioni di monitoraggio quando le
condizioni climatiche sono avverse e non permettono il conteggio di
questo tipo di specie.
Così, come ho ben evidenziato, avviene per tutte le altre,
quindi a nostro avviso, un approccio tecnico-scientifico più
appropriato potrebbe garantire un prelievo di questa specie in
maniera più fattibile.
Secondo noi, quindi, se avete intenzione di chiudere
definitivamente questo tipo di caccia, siete sulla strada
giusta.
Adesso lascerei la parola al collega Sammaritani.
Presidente -
La parola al consigliere Sammaritani per i
minuti restanti.
Sammaritani (LEGA VDA) -
Il tempo che resta è poco, io
vorrei affrontare un altro tema che probabilmente richiederebbe un
po' più tempo, perché ormai questa pernice bianca sta diventando un
po' un emblema del sistema amministrativo a volte che si attua, nel
senso che, a sentire la risposta dell'Assessore e poi la replica
del collega, naturalmente ci sono posizioni contrastanti
addirittura proprio sui dati.
In realtà, quello che noi sappiamo oggettivamente è che, per
quanto riguarda l'approvazione in Giunta del calendario, si è detto
che, relativamente alla pernice bianca, in considerazione di quanto
indicato da ISPRA e in virtù dei censimenti effettuati in periodo
primaverile, si ritiene di non consentire il prelievo, quindi ci si
è fermati solo al dato primaverile quando invece nella bozza, per
esempio, del piano regionale faunistico venatorio si dice che le
formule per calcolare i prelievi dovrebbero essere calcolate anche
sulla base dei censimenti estivi e questo mi sembra anche
abbastanza logico, ma io ne faccio una questione - l'ho detto già
più volte, non sono un cacciatore - di trasparenza amministrativa,
cioè evitiamo che qualcuno pensi, qualche cittadino, e in questo
caso i cacciatori che legittimamente vanno a caccia, che forse ci
sia una strumentalizzazione di certi argomenti e che magari
all'interno di certi uffici qualcuno faccia più che amministrazione
della politica, cioè che faccia delle scelte in base ai suoi
convincimenti.
L'Amministrazione deve essere trasparente, deve essere oggettiva
e ci pare che in questa vicenda, a partire da quella famosa mozione
di cui abbiamo già parlato, di tanta trasparenza non ce ne sia e
che la pernice bianca - ahimè per lei, poverina e con cui nessuno
ce l'ha chiaramente - sia diventata un po' il simbolo di questa
strumentalizzazione. Noi monitoriamo per questo: i principi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK