Consiglio Regionale della Valle d'Aosta - Oggetto del Consiglio n. 305 del 9 maggio 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 305 del 9 maggio 1983 - Resoconto
OGGETTO N. 305/VII - DISEGNO DI LEGGE CONCERNENTE:
"CONTRIBUTI ALLE COMUNITA' MONTANE NELLE SPESE ORDINARIE DI
GESTIONE, ADEGUAMENTO STANZIAMENTO LEGGE REGIONALE 5 APRILE 1973,
N. 13".
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Si tratta del normale contributo alle
Comunità Montane: la legge presenta carattere d'urgenza per poter
effettuare tempestivamente i relativi pagamenti.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Ho tentato di attualizzare al 1983 i
50 milioni previsti originariamente nella legge 5.4.1973, n. 13,
che riguardavano le spese ordinarie di gestione per le Comunità
Montane. Ne viene fuori una somma che è di circa 300 milioni di
lire. Con questo provvedimento la Giunta non fa altro che adeguare
all'aumento del costo della vita la cifra originariamente assegnata
alle Comunità Montane, una cifra che è stata bassa per troppi anni.
Credo sia significativo il fatto che a questo adeguamento si arrivi
alla vigilia di una competizione elettorale. Queste osservazioni mi
fanno riconfermare il nostro giudizio negativo sull'attenzione
rivolta da questa Giunta nei confronti delle Comunità Montane, nel
senso che un evidente ostruzionismo verso lo sviluppo delle
potenzialità di questi organismi è stato portato avanti in questi 5
anni della legislatura. Le Comunità Montane avrebbero potuto
rappresentare in Valle d'Aosta, oltre che un momento di autogoverno
delle popolazioni, anche un momento di ristrutturazione e di
rifondazione del ruolo della nostra Regione. In questo senso
abbiamo proposto in questa legislatura i progetti che riguardavano
la delega di funzioni alle Comunità Montane, che si doveva
accompagnare con il trasferimento di personale e di mezzi, perchè
solo in questo modo si sarebbe potuto fare svolgere alle Comunità
Montane il ruolo che loro spetta. Di fronte ad una disattenzione
dello Stato nei confronti delle Comunità Montane si è perciò
aggiunta anche una disattenzione della Giunta regionale.
Sul provvedimento di oggi noi daremo un voto favorevole perchè
ci sembra il minimo quello di adeguare gli stanziamenti voluti dal
Consiglio regionale con la legge n. 13 del 1973 all'incremento del
costo della vita, ribadendo tuttavia che si tratta di un
provvedimento limitato e che rispetto alla disattenzione prestata
verso questi organismi non ha colmato che una piccolissima
lacuna.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE -
(Dem. Prol.Nuova Sin.): Ritengo che sarebbe
opportuno che ogni singola forza politica facesse, con molta
chiarezza, una scelta in merito alle funzioni che presumibilmente
si vorrebbero far svolgere alle Comunità Montane; così come sono
non servono a niente. A questo punto o si ha il coraggio di dire
che le Comunità Montane non servono, per cui continuiamo a
sovvenzionarle ma come struttura assolutamente formale dove non ci
spendiamo più del necessario per l'affitto e i gettoni di presenza,
oppure le consideriamo come strutture intermedie fra il piccolo
Comune della Valle d'Aosta, scarsamente capace di sviluppare tutta
una serie di azioni e di problematiche perchè strutturalmente non
adeguato, e l'Amministrazione regionale.
Se ci fosse la volontà di decentrare funzioni, strumenti, mezzi
dell'Amministrazione regionale, le Comunità Montane potrebbero
svolgere un ruolo fondamentale per tutti quei servizi di
comprensori di Comuni, anche tecnici, che renderebbero molto
gravoso e poco efficace il lavoro svolto in un singolo Comune,
mentre ad un livello superiore, più ampio, come quello di Comunità
si potrebbe probabilmente dare efficacia a questo tipo di
interventi, facendo svolgere all'Amministrazione regionale, al
Consiglio, la funzione che a mio avviso dovrebbe essere loro
propria, ossia quella di dare leggi-quadro che impegnino le
strutture amministrative periferiche a comportarsi nei modi
derivanti dalle scelte politiche fatte, però con una gestione
autonoma decentrata.
Questo significherebbe, con ogni probabilità, rendere più
efficiente l'Amministrazione pubblica, ma anche una minore capacità
di avere quei contatti immediati fra amministratori e popolazione,
che sono momenti particolarmente ambiti in periodi come questi, in
cui ci accingiamo ad affrontare il confronto elettorale.
Non si può votare contro un provvedimento di questo genere, che
dà un po' più di fondi alle Comunità Montane, però deve essere
chiaro che questi soldi non garantiscono alcuna operatività e
sicuramente non contribuiscono a quel processo di decentramento
delle funzioni da tutti auspicato, però da questa maggioranza
praticato in un modo tale da continuare a mantenere le funzioni
tecniche e prioritarie in mano agli Assessorati.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Vorrei chiedere all'Assessore Borbey
se i fondi previsti per il collegamento stradale fra Aosta e
Courmayeur sono già stati tutti esauriti o se c'è ancora qualche
speranza di utilizzarli.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Il 12 ci sarà una riunione a Roma con
Bernabei e altri per il collegamento e i fondi saranno sufficienti
perchè non si costituisca una società e non si spendono i soldi il
giorno dopo. Potranno essere spesi in parte questo anno, ma
certamente non nella misura in cui erano previsti in bilancio.
Non voglio riprendere la polemica sulle Comunità Montane che è
antica, ma vorrei fare alcune precisazioni, ed invitare a leggere
la legge istitutiva del 1971 e le sue successive modificazioni. Le
Comunità Montane sono state inventate fuori da questa Regione come
Ente di programmazione, e nessuna legge ha cambiato questo. "De
jure condendo" possono valere anche le "rugiadose coglionate" che
sono state dette; "de jure condito" non c'è nulla da fare.
Quanto alle deleghe siamo contrari, i mali fatti dalla
programmazione settoriale dal governo italiano non devono essere
ripetuti perchè bisogna dare responsabilità e non deleghe.
PRESIDENTE:
Passiamo all'esame dell'articolato. Do
lettura dell'art. 1:
ART. 1
I fondi per le spese di gestione delle Comunità Montane
previsti in lire 50.000.000 dall'art. 23 della L.R. 5 apri le 1973,
n. 13, sono elevati, dal corrente anno, a lire 288.000.000.
PRESIDENTE:
Ha chiesto di parlare il Consigliere Tonino,
per dichiarazione di voto, ne ha facoltà.
TONINO - (P.C.I.):
Per dichiarazione di voto favorevole
sull'art. 1 per le cose dette prima. Ne approfitto per invitare il
Presidente della Giunta, oltre a leggere la 1102, a leggersi la
L.R. istitutiva delle Comunità Montane in cui si è andati ben più
in là della legge dello Stato. Noi chiediamo anche di applicare la
legge regionale.
PRESIDENTE:
Metto in approvazione l'art. 1.
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Do lettura dell'art. 2:
ART. 2
La Giunta regionale provvederà all'adozione di provvedimenti
deliberativi per l'esecuzione della presente legge.
PRESIDENTE:
Metto in approvazione l'art. 2.
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Do lettura dell'art. 3:
ART. 3
L'onere derivante dall'applicazione della presente legge
ammontante a lire 288.000.000 graverà sul cap. 22710 del bilancio
di previsione della Regione per l'esercizio finanziario 1983 e sui
corrispondenti capitoli di bilancio degli anni successivi.
Alla copertura del maggior onere di annue lire 238.000.000 si
provvede per l'anno 1983:
mediante prelievo della somma di lire 200.000.000 dal cap.
50000: "Fondo globale per il finanziamento di spese per lo
adempimento di funzioni normali (spese correnti)" (allegato n. 8 -
interventi a carattere generale);
nonché della somma di lire 38.000.000 dal cap. 50150 "Fondo
globale per il finanziamento di spese per l'adempimento di spese
per ulteriori programmi di sviluppo" sullo stanziamento relativo al
collegamento stradale Aosta-Courmayeur (allegato n. 8 - settore I -
assetto del territorio e tutela dell'ambiente) del bilancio di
previsione della Regione per l'esercizio 1983;
- per gli anni 1984-1985 mediante utilizzo per lire 476.000.000
delle risorse disponibili già iscritte al programma "2.1.1. finanza
locale" del bilancio pluriennale 1983-1985.
PRESIDENTE:
Metto in approvazione l'art. 3.
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Do lettura dell'art. 4:
ART. 4
Al bilancio di previsione della Regione per l'esercizio 1983
sono apportate le seguenti variazioni:
PARTE SPESA
Variazioni in diminuzione
cap. 50000 "Fondo globale per il finanzia mento di spese per
l'adempimento di funzioni normali (spese correnti)
£ 200.000.000
cap. 50150 "Fondo globale per il finanziamento di spese per
ulteriori programmi di sviluppo."
£. 38.000.000
Totale in diminuzione £. 238.000.000
Variazioni in aumento
cap. 22710 "contributi per l'istituzione e la gestione delle
Comunità Montane previsti dalla legge 3.12.1971, n. 1102 L.R.
5.4.1973, n. 13"
£ 238.000.000
PRESIDENTE:
Metto in approvazione l'art. 4.
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Do lettura dell'art. 5:
ART. 5
La presente legge è dichiarata urgente ai sensi del 3° comma
dell'art. 31 dello Statuto speciale ed entrerà in vigore il giorno
successivo a quello della sua pubblicazione nel Bollettino
Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Autonoma Valle d'Aosta.
PRESIDENTE:
Metto in approvazione l'art. 5.
ESITO DELLA VOTAZIONE
Presenti: 26
Votanti: 26
Maggioranza: 18
Favorevoli: 26
Il Consiglio approva all'unanimità
PRESIDENTE:
Metto in approvazione la legge nel suo
complesso per votazione a scrutinio segreto.
VOTATION A SCRUTIN SECRET
RESULTAT DU VOTE
Présents: 30
Votants: 30
Favorables: 29
Contraires: 1
Le Conseil approuve
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK