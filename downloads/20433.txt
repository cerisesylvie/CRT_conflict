Consiglio Regionale della Valle d'Aosta - Oggetto del Consiglio n. 443 del 25 febbraio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 443 del 25 febbraio 2004 - Resoconto
OGGETTO N. 443/XII - Ritiro di mozione: "Interventi per
contrastare l'introduzione di normative che consentano l'ammissione
degli O.G.M. nel territorio regionale".
Mozione
Tenuto conto del dibattito in corso, a tutti i livelli
(Europeo, Statale e regionale), sui prodotti "O.G.M." e sulle
tematiche della possibile contaminazione delle produzioni "O.G.M."
con quelle indicate come "O.G.M.-free";
Preso atto favorevolmente della presa di posizione di tutte
le Regioni italiane, in sede di conferenza Stato/Regione, in ordine
all'affermata contrarietà all'introduzione di normative che,
ammettendo gli O.G.M., consentano la coltivazione di prodotti
geneticamente modificati o contaminazioni accidentali, che
comprometterebbero in modo irreversibile la competitività delle
produzioni tipiche e di qualità della nostra Regione;
Sottolineata l'importanza del settore agricolo per l'economia
della nostra Regione e per la salvaguardia del territorio
valdostano;
Considerate le particolari caratteristiche ambientali,
culturali e fondiarie dell'agricoltura montana;
Il Consiglio regionale
Ritiene
che la Valle d'Aosta debba perseguire una politica agricola
basata sulle proprie peculiarità agro-alimentari, fondate sulla
tradizionalità, tipicità e genuinità delle lavorazioni e dei
prodotti della terra;
Chiede
che le Autorità europee, statali e regionali, ciascuna
nell'ambito delle proprie competenze, promuovano l'approvazione di
normative che consentano alla Regione di perseguire i propri
obiettivi di politica agricola, anche attraverso l'istituzione di
un'area rurale "O.G.M.-free", che coincida con l'intero territorio
della Valle d'Aosta;
Riafferma
la propria contrarietà nei confronti degli organismi
geneticamente modificati, il cui uso in agricoltura è incompatibile
con l'esigenza di coltivare tradizionalmente e commercializzare
convenientemente i prodotti di un'agricoltura di montagna.
F.to: Curtaz - Riccarand - Squarzino Secondina
Presidente - La parola al Consigliere Curtaz.
Curtaz (Arc-VA) - Il problema degli "OGM", come abbiamo chiarito
in occasione di un dibattito avvenuto qualche mese or sono in
quest'aula, è all'ordine del giorno delle tematiche europee statali
e regionali. Sappiamo che anche a livello di Governo centrale si
sta dibattendo e si sta prendendo atto di una sorta di "braccio di
ferro" che, da una parte, vede le regioni e il Ministro Alemanno e,
dall'altra, il Governo italiano e la CE che chiede al Governo
italiano di adempiere alle direttive riguardanti la possibilità di
coesistenza fra "OGM" e prodotti "OGM-free" (per dirla con un
termine alla moda!). Questo tema apre tutta una serie di questioni
di carattere tecnico sulla possibilità di contaminazione delle
sementi, soprattutto per quanto riguarda aree in cui, per ragioni
fondiarie, climatiche e geografiche questa contaminazione è
maggiormente favorita.
Riteniamo che le produzioni "OGM", al di là degli aspetti di
carattere ideale che non sono da trascurare, abbiano un limite di
carattere economico ben evidente rispetto alla realtà regionale
valdostana, ma credo tutte le realtà regionali italiane, che sono
tutte schierate indipendentemente dal proprio orientamento
politico, contro le direttive europee; tanto che, finora, il
Ministro Alemanno ha congelato questa problematica, non è riuscito
ad emanare normative che impongano alle regioni di fissare queste
zone in cui è possibile la coltivazione "OGM". Riteniamo pertanto
di condividere le argomentazioni fatte proprie da tutte le regioni
italiane che vedono intaccate le proprie peculiarità agroalimentari
dall'avanzata degli "OGM".
Le regioni italiane, la Valle d'Aosta in particolare, sono
ricche di una cultura agricola alimentare particolare, che ha delle
sue caratteristiche di tradizionalità, di genuinità, di modo
particolare di produzione e, a mio giudizio, è incompatibile con il
sistema di produzione che l'utilizzo degli "OGM" impone. Da qui, la
nostra richiesta di un pronunciamento del Consiglio regionale, nel
senso di ribadire la nostra scelta per una politica agricola basata
sulle nostre peculiarità fondate sulla tradizionalità, tipicità,
genuinità della lavorazione dei prodotti della nostra terra; una
richiesta, quindi, rivolta alle autorità europee statali e
regionali - ciascuna nell'ambito delle proprie competenze -
tendente a promuovere, a tutti i livelli, l'approvazione di
normative che consentano alle regioni, alla nostra in particolare,
di perseguire i propri obiettivi di politica agricola, anche
attraverso l'istituzione di aree rurali "OGM-free" che, nel nostro
caso, potrebbe coincidere con l'intero territorio della Valle
d'Aosta.
La nostra mozione conclude chiedendo che la Regione riaffermi la
propria contrarietà nei confronti dell'utilizzo degli "OGM" in
agricoltura, il cui uso è incompatibile con le esigenze di
coltivare tradizionalmente e di commercializzare convenientemente i
prodotti di un'agricoltura di montagna. Questo è il senso della
nostra mozione: non è di un impegno imperativo, ma una traccia
sulla quale muoversi, affinché questo Consiglio si orienti
attraverso quello che, secondo noi, deve e può essere un futuro
caratterizzante e conveniente dal punto di vista economico per la
nostra agricoltura di montagna.
Presidente - Dichiaro aperta la discussione generale.
La parola all'Assessore all'agricoltura, risorse naturali e
protezione civile, Vicquéry.
Vicquéry (UV) - Voglio ringraziare il Consigliere Curtaz, perché
ha posto all'ordine del giorno un tema che è a cuore della Regione
Valle d'Aosta da anni e questo è dimostrato da una serie di
iniziative, prive dell'etichetta "OGM", che vanno nella logica di
difendere i prodotti tradizionali, di puntare sulla qualità dei
prodotti e, in fondo, sulla qualità del territorio della
regione.
Oggi parliamo di "OGM" e devo dire che condivido "in toto"
quanto affermato dal Consigliere nelle sue premesse e non voglio
ripetermi; la situazione si potrebbe definire una situazione di
"stand-by" a livello nazionale, in virtù delle prese di posizioni
energiche degli assessori regionali all'agricoltura e condivise dal
Ministro Alemanno, il quale si è però trovato in minoranza
all'interno del Consiglio dei Ministri rispetto all'impugnativa
della Corte costituzionale della Regione Puglia. È una situazione
di "stand-by" anche a livello europeo, perché il decreto
ministeriale di recepimento della direttiva europea non è stato
ancora approvato dal Consiglio dei Ministri, con una situazione
pertanto indefinita perché l'intenzione del ministro era quella di
far emanare questo decreto prima della prossima campagna di semina,
ormai imminente.
Il dibattito sugli "OGM" è interessantissimo; io intervengo, in
parte, a titolo personale e nel farlo devo dire che, se mi si parla
di "OGM" e di ricerca scientifica, sono assolutamente favorevole
alla sperimentazione e alla ricerca scientifica in senso lato,
ricerca che punta essenzialmente sul settore della medicina, il
quale, a mio parere, deve progredire. Altra cosa - ed è questo
l'argomento di cui trattiamo oggi - è il dibattito sugli "OGM" nel
settore dell'agricoltura, rispetto al quale ho già avuto modo di
intervenire nel convegno di Napoli alla presenza del ministro, in
cui abbiamo dichiarato, come Regione, di essere assolutamente
contrari al principio della coesistenza; per cui distinguiamo gli
argomenti, non entriamo in un dibattito ideologico perché vorremmo
tradurre in atti concreti quanto noi intendiamo dire.
Sotto questo punto di vista è nostra intenzione - non mi
riferisco al Governo regionale, ma ai gruppi consiliari - lavorare
per la predisposizione di una normativa che vada al di là
dell'ideologia, una normativa che definisca l'argomento da
trattare, argomento non così scontato dal punto di vista tecnico,
perché quando mi si dice - come mi è stato detto nel Salone delle
manifestazioni del Consiglio regionale, in un convegno non
organizzato dall'assessorato, ma a cui hanno partecipato anche
funzionari dell'assessorato -, che per fare la battaglia ai
maggiolini sono necessarie anche delle proteine le quali, innestate
nelle radici, possono combattere autorevolmente i maggiolini - vero
disastro per l'agricoltura valdostana! -, mi si pongono dei
problemi che, dal punto di vista tecnico, devono essere esaminati
con molta attenzione.
Nel momento in cui mi si parla di "lieviti" per il discorso
degli enzimi o mi si parla di "batteri" per il discorso delle
insuline, confesso la mia incapacità, ad oggi, di dare risposte
risolutive. Noi abbiamo l'obbligo morale di tutelare gli
agricoltori valdostani, i quali devono poter produrre in una logica
di redditività, ma abbiamo un obbligo morale sicuramente superiore:
dare delle risposte al consumatore che ha diritto di mangiare dei
prodotti nostri, garantiti sotto tutti i punti di vista.
Dobbiamo pertanto metterci attorno ad un tavolo con un supporto
tecnico, per poter predisporre una normativa tendente ad
evidenziare che la Valle d'Aosta non è una regione "OGM-free",
perché saremmo perdenti, ma evidenziando che la Valle d'Aosta
persegue gli obiettivi del principio della "non coesistenza" fra
prodotti "OGM" e prodotti tradizionali biologici e che, per poter
raggiungere questi obiettivi, mette in atto una serie di politiche
che andremo a declinare nel testo. Sto ipotizzando una normativa
"ad hoc", mirante a fare la "mise à jour" della normativa già
esistente sui prodotti biologici che rischiano di essere confinati
in una logica di pura ideologia, perché "certificazione del
biologico" cosa significa? La polenta che mangiamo tutti i giorni è
un prodotto "OGM-free"? Vi sono grossi dubbi in proposito e la
polenta è un prodotto tradizionale valdostano da secoli e, così,
potremmo continuare all'infinito!
Di certo il prodotto tradizionale e quello biologico necessitano
di una ulteriore spinta, non solo in Valle d'Aosta, ma ovunque, e
dobbiamo dare loro la possibilità di presentarsi sul mercato con
tutti i requisiti di serietà richiesti, requisiti oggi molto
confusi, al di là e al di sopra delle normative sulla
certificazione, che sono ancora appannaggio dei gruppi di potere
più che del cittadino consumatore! È una materia delicata e
importante; per questo ringrazio nuovamente il Consigliere per
averla posta; materia che necessita di una normativa "ad hoc" dopo
un attento approfondimento tecnico, richiesto anche ultimamente da
molte regioni italiane al Ministro dell'agricoltura. Allo stesso è
stato richiesto di istituire un comitato scientifico di alto
livello per dirimere le questioni, sia nei rapporti interni -
potestà delle regioni di legiferare in materia -, sia soprattutto
nei confronti dei rapporti Stato-Parlamento.
Ripeto, è importante avere il supporto, in questo caso sì,
ideologico, del Ministro Alemanno, che è totalmente allineato sulla
posizione delle regioni e degli istituti a carattere scientifico i
quali sono abbastanza schierati; mi riferisco solo al settore
dell'agricoltura, per cui vi sono i presupposti per predisporre una
normativa specifica che definisca dei criteri generali a cui dare
applicazione con provvedimenti amministrativi, a seconda che si
parli di prodotti tradizionali o di prodotti biologici.
Per il motivo sopraesposto, invito il Consigliere Curtaz a
ritirare la mozione, con l'impegno non del Governo regionale, ma
dei gruppi consiliari, di mettersi attorno ad un tavolo per trovare
un'intesa trasversale e ragionare con una normativa di iniziativa
consiliare su questa materia.
Presidente - Se non vi sono altri consiglieri che intendono
intervenire, dichiaro chiusa la discussione generale.
La parola al Consigliere Curtaz.
Curtaz (Arc-VA) - Abbiamo ascoltato con attenzione le
argomentazioni dell'Assessore competente e accogliamo il suo invito
a ritirare la mozione.
Condividiamo anche il fatto che l'Assessore inviti i gruppi
consiliari, in primo luogo credo il gruppo consiliare del suo
partito - è quello che conta di più dal punto di vista numerico in
questa Regione -, ad attivarsi per analizzare questo tema ed
arrivare a una proposta di legge il più possibile condivisa, che
affronti i problemi della tipicità dei nostri prodotti
dell'agricoltura biologica e possa quindi indirettamente risolvere
anche i problemi delle produzioni geneticamente modificate.
Benché l'impegno non sia stato preso dal Governo, come
correttamente l'Assessore ha sottolineato, prendiamo atto del peso
politico della sua proposta, ad opera del massimo rappresentante in
questo consesso in materia di agricoltura: da qui, il ritiro della
nostra mozione e la nostra disponibilità totale a lavorare per un
testo il più possibile condiviso in materia.
Presidente - Diamo atto del ritiro della mozione, sulla base
dell'invito ai gruppi consiliari ad operare nel senso indicato
dall'Assessore.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK