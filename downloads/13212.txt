Consiglio Regionale della Valle d'Aosta - Oggetto del Consiglio n. 4189 del 15 febbraio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4189 del 15 febbraio 1993 - Resoconto
OGGETTO N. 4189/IX Inconvenienti venutisi a creare a seguito
della distribuzione di bollini di esenzione dal pagamento dei
ticket sanitari.
(Interpellanza)
Interpellanza A conoscenza della situazione venutasi a creare
per la distribuzione dei bollini a quanti sono esenti dal pagamento
del ticket sui prodotti farmaceutici;
a conoscenza, altresì, del rinvio al 15 febbraio p.v. della data
di scadenza della distribuzione dei bollini;
preso atto che l'istituzione del sistema dei bollini è limitata
a 16 ricette a disposizione dell'esente;
i sottoscritti consiglieri regionali
interpellano
l'Assessore competente per conoscere:
- quali sono le iniziative che intende assumere al fine di
evitare certe disfunzioni nella distribuzione dei bollini agli
aventi diritto, da parte dell'USL;
- il programma degli interventi che la Giunta regionale ha
predisposto per venire incontro a quei pensionati, anziani e
cittadini più poveri ai quali non sono sufficienti i 16 bollini
annui per curarsi.
F.to: Beneforti - Limonet - Bondaz.
Presidente
Ha chiesto la parola il Consigliere
Beneforti.
Beneforti (DC)
Quando abbiamo presentato questa
interpellanza, eravamo nel caos dei bollini. Io credo che il caos
debba essere evitato, così come doveva e poteva essere evitato il
caos all'atto delle prenotazioni di coloro che intendevano
sottoporsi a visita medica, come avviene tutti gli anni, per
recarsi nella clinica di Albenga per le cure.
Spero che questo spettacolo, per i rilievi che ha avuto sugli
organi di informazione e per le conseguenze sui cittadini, non si
abbia più a ripetere.
Con una diversa organizzazione si potevano evitare tanto il caos
dei bollini quanto quello ancora più grave per le prenotazioni per
Albenga.
Il Ministero ed il Governo hanno prorogato al 15 febbraio la
consegna dei bollini, quindi si può pensare che la fase di caos,
che per la verità nella nostra Regione non ha raggiunto i livelli
toccati altrove, sia ormai superata.
Ci auguriamo comunque che siano assunti tutti i provvedimenti
necessari per evitare che nella nostra Regione si abbiano a
ripetere quegli inconvenienti che possono ricadere sugli utenti ed
in modo particolare sui più deboli e sui poveri, i quali, anche se
di solito esenti, meritano anch'essi un rispetto più umano e
civile.
Anche se con la proroga al 15 febbraio siamo riusciti a
risolvere il problema della consegna dei bollini, resta ancora da
risolvere un altro problema ugualmente importante, perché sarebbe
interessante conoscere quali iniziative la Giunta ha predisposto o
intende predisporre per gli ammalati che sono costretti a consumare
i sedici bollini previsti prima della fine dell'anno. C'è da tener
presente, colleghi della Giunta, che si tratta di persone povere,
tant'è che sono esenti dal ticket, quindi non in condizioni
economiche per potersi curare a proprie spese. Credo che nessuno
vorrà impedire a questi cittadini, residenti nella nostra Regione,
di potersi curare.
Nell'organizzare e nell'offrire l'assistenza sanitaria un ruolo
deve essere svolto dallo Stato e quindi dal Governo, ma un ruolo
deve essere svolto anche dalla Regione ed io credo che questo ruolo
vada esercitato sempre, soprattutto quando si devono prestare
servizi a chi ne ha più bisogno.
Resto in attesa delle risposte dell'Assessore, per conoscere il
ruolo che intende svolgere la Valle d'Aosta in questo campo per
andare incontro alle esigenze degli ammalati per i quali non
fossero sufficienti i sedici bollini previsti.
Presidente
Ha chiesto la parola l'Assessore alla
sanità ed assistenza sociale, Cout.
Cout (PCI-PDS)
Io direi che la distribuzione dei
bollini è avvenuta in modo molto diverso dalle prenotazioni di chi
si doveva recare ad Albenga, tant'è vero che per queste ultime
abbiamo anche chiesto spiegazioni del disguido ed abbiamo voluto
accertare perché erano state aperte contemporaneamente tutte le
prenotazioni, ben sapendo che da diversi anni si verificava quel
disguido. Abbiamo anche auspicato e raccomandato ai responsabili
dell'USL che il prossimo dovranno provvedere in modo diverso alle
prenotazioni.
Invece la distribuzione dei bollini per l'esenzione dal ticket,
proprio perché abbiamo affrontato il problema a monte, è avvenuta
in modo completamente diverso, tant'è che le disfunzioni, sempreché
vi siano state, sono state molto ma molto relative. Molti anzi
hanno espresso il loro apprezzamento sulla distribuzione, che
finalmente era stata effettuata non solo ad Aosta ma su tutto il
territorio regionale e per lettere alfabetiche, evitando così ressa
ed affollamento. La distribuzione dei bollini non è ancora
terminata perché molte persone non si sono ancora recate a
ritirarli.
Tutto ciò è in contrasto con quanto si è verificato in altre
Regioni ed in altre USL d'Italia, dove ci sono stati gravi
problemi, tant'è che in una apposita riunione a Roma è apparso
evidente che forse la nostra era stata l'unica Regione d'Italia in
cui la distribuzione era avvenuta senza grossi problemi.
Consigliere Beneforti, non buttiamoci sempre la cenere sul capo
col dire che in Valle d'Aosta non abbiamo saputo fare, perché
questa volta, in confronto a tutte le altre Regioni d'Italia e come
è stato verificato nel corso di una apposita riunione a Roma, ce la
siamo cavata abbastanza bene, per non dire bene.
Bisogna poi aggiungere che per la distribuzione dei moduli per
l'autocertificazione che andrà fatta nei prossimi giorni, di
concerto con l'USL stiamo cercando di coinvolgere i comuni e di
interessare maggiormente l'USL, affinché tutto si verifichi nel
migliore dei modi.
Per ciò che riguarda il punto numero due dell'interpellanza, io
direi che, in seguito all'entrata in vigore delle nuove
disposizioni previste dalla legge 38 che concerne gli esenti per
reddito, si è posto il problema di quelle persone che rientrano in
tale categoria, ma che contemporaneamente sono affette da una
patologia specifica che consente loro di rientrare anche tra le
persone dichiarate esenti.
In sostanza, direi che è proprio questo il problema più grosso
ed evidente che emerge dal decreto e che forse non è stato
sufficientemente considerato. Infatti, gli esenti per reddito hanno
diritto alle prestazioni farmaceutiche gratuite nel limite di 16
ricette all'anno, però è evidente che tale limite viene raggiunto
in tempi molto brevi per la necessità di dover curare le
particolari patologie da cui queste persone sono affette.
È soprattutto attorno a tale questione e ad un paio di altre che
stiamo valutando l'opportunità di consentire la contemporanea
sussistenza della esenzione per reddito e della esenzione per
patologia.
Che ruolo deve svolgere la Valle d'Aosta? Deve vedere se è
possibile risolvere ed in che modo questo problema, senza entrare
in contrasto con la legislazione nazionale e cercando semmai di
integrarla per quanto ci è possibile.
Ci sembra giusto, tra l'altro, sottolineare che la questione non
riguarda solo la Valle d'Aosta, ma anche altre Regioni, tant'è che
nel corso dei vari incontri al Ministero tutte le Regioni hanno
puntualizzato la necessità di definire per quanto possibile una
posizione comune tra le Regioni ed auspicato che vengano fissati
dei criteri omogenei per individuare le particolari situazioni
nelle quali sia possibile integrare la normativa nazionale.
Io penso che, come sempre del resto quando è stato possibile, la
Valle d'Aosta debba prestare tutta l'attenzione per superare le
incongruenze, le dimenticanze ed anche gli errori presenti nelle
disposizioni che ci sono arrivate e che in questo ultimo periodo
sono numerose e molte volte anche di difficile interpretazione.
Nel merito vorrei aggiungere che queste disposizioni spesso sono
di difficile interpretazione, tant'è che pur avendo inviato,
d'accordo con l'USL, un prospetto abbastanza chiaro alle persone
incaricate di distribuire le tessere nelle varie sedi (Morgex,
Aosta, Châtillon, Verrès e Donnas), spesso è risultato difficile
interpretare i casi particolari in cui si trovano le varie persone:
quando devono pagare le 4.000 lire, quando non devono pagarle,
quando sono esenti, quando si possono o non si possono cumulare...
Bisogna cercare una soluzione.
Noi ci impegniamo a trovarla, tenendoci anche in collegamento
con le altre Regioni, però direi che, laddove ci sarà possibile e
proprio perché Regione autonoma, provvederemo anche ad integrare la
normativa.
Presidente
Ha chiesto la parola il Consigliere
Beneforti.
Beneforti (DC)
Avrei quasi giurato che la risposta
sarebbe stata di questo tenore.
Mi rendo conto della complessità della normativa che regolamenta
tutta la materia e so benissimo come viene e come può essere
applicata, ma non tutti gli esenti - lei si è richiamato alle
patologie specifiche - hanno delle patologie specifiche, perché
altrimenti oltre ai sedici bollini possono usufruire anche
dell'esonero...
(...Interruzione dell'Assessore Cout...)
Non è questione di normativa complessa, perché qui si tratta di
vedere - e la domanda era proprio questa - che cosa intende fare la
Regione Valle d'Aosta a favore di un esente, perché a basso
reddito, che, stando alle dichiarazioni del suo medico curante ed a
tutte le altre dichiarazioni possibili, ha consumato i sedici
bollini e non può arrivare alla fine dell'anno, quindi deve cessare
di curarsi e può riprendere a curarsi solo l'anno dopo, quando gli
saranno consegnati altri sedici bollini. Ecco, che cosa facciamo in
questi casi come Regione?
Prima abbiamo detto che nella politica sanitaria c'è un ruolo
dello Stato ed un ruolo delle Regioni. Lei mi dice: "Esamineremo il
problema. Vedremo quello che si potrà fare per risolverlo e se sarà
possibile lo risolveremo".
Questa non è una risposta. Alla gente ammalata ed esente, che ha
un reddito bassissimo, bisogna dare delle garanzie e la Regione si
deve assumere l'onere di garantire le cure necessarie a queste
persone.
Non prevedere come intervenire e dire: "Si vedrà", senza
prevedere nulla, dimostra che non si intende o si è incapaci di
esercitare il ruolo che compete ad una Regione in materia di
politica sanitaria. Ciò è indispensabile anche per anche per
prevedere la spesa a cui si potrà andare incontro.
Avendo presente la realtà della situazione della nostra Regione,
avevamo proposto di dare continuità all'iniziativa concernente la
conoscenza dello stato di povertà esistente nella nostra Regione.
Infatti, dopo che l'Istat aveva dichiarato che il 16 per cento
della popolazione valdostana era da considerare povero, avevamo
proposto una specifica iniziativa per accertare chi erano e chi
sono questi poveri che costituiscono il 16 per cento della nostra
Regione, fra i quali rientrano certamente gli esenti dal pagamento
del ticket.
Con l'anagrafe della povertà saremmo stati posti certamente di
fronte alla nostra realtà e quindi in condizione di poter
programmare tutti gli interventi. Avremmo conosciuto, in accordo
con comuni, Organizzazioni sindacali, Agenzia del lavoro..., quali
sono, chi sono, come e dove vivono i poveri che costituiscono il 16
per cento della popolazione della nostra Regione. Avremmo
conosciuto il loro stato di povertà e di miseria, e quindi oltre a
decidere gli interventi sanitari più indispensabili, avremmo anche
potuto individuare altre necessità relative, ad esempio, alle
abitazioni, alle strutture per anziani soli, che devono essere
ricoverati negli enti pubblici. La conoscenza dei bisogni ci
avrebbe consentito di programmare i nostri interventi.
Invece, non solo non è stato fatto niente per l'anagrafe dello
stato di povertà esistente nella nostra Regione, ma dobbiamo
prendere atto che non si intende fare assolutamente nulla.
Certamente la gente si domanderà e domanderà come si intendono
affrontare certi problemi e noi risponderemo che la Giunta ha detto
che vedrà e, se sarà possibile, affronterà e risolverà il problema
compatibilmente con le disposizioni normative e le indicazioni del
governo nazionale, rinunciando praticamente ad assolvere al ruolo -
questo l'ha detto lei, Assessore, ed è inutile che scuota la testa,
perché le sto rispondendo sulla base degli appunti che ho preso -
che le compete nella gestione della politica sanitaria.
Quando si amministra, occorre farsi carico di tutti i problemi
della gente: se manca un letto, anche del letto; se manca un
corredino, anche del corredino, e se manca il taxi, anche del taxi,
caro Assessore Cout, perché dobbiamo essere sensibili ai problemi
sociali della gente. Non mi si venga a dire: "Noi vogliamo
amministrare con la gente e per la gente...", come avete detto
quando è entrata in funzione questa Giunta - io ho un foglio su cui
è scritto tutto quello che il Presidente Lanivi aveva detto allora
- perché quando si fanno discorsi di questo genere, ci si deve far
carico di tutti i problemi della gente, senza disconoscere o
lasciare che siano gli operatori a decidere se dare o non dare
determinati corredini o subire le circolari ministeriali, senza
svolgere il ruolo che compete ad una Regione a statuto speciale
come la nostra.
Io vedo che quando vogliamo superare certe difficoltà, le
superiamo anche nei confronti del centro e ci impegniamo tutti a
superarle. Credo che sia più importante e giusto superare questo
problema, che non quello del leoncino, perché sono questi i veri
problemi da affrontare e per i quali vale la pena di spendere il
nostro tempo, non quello del leoncino sulla targa della mia
macchina e per cui, quando vado in giro, mi domandano perché ho il
leone.
L'autonomia non si difende col leoncino. L'autonomia è però
certamente uno strumento per far fronte alle esigenze della gente
che è nella Regione autonoma. Se l'autonomia è questo, non si può
venire a dire: "Si vedrà e si potrà".
Comunque, Assessore, per quanto ci riguarda, seguiremo questo
problema. Prendiamo atto che non avete quella sensibilità sociale
che a parole dite di avere per la povera gente. Siete più abituati
a riderci sopra, perché forse non vi trovate nelle condizioni di
tanta gente che ha la pensione sociale di 250 mila lire al mese.
Credo che qualcuno debba andare incontro alle necessità di chi ha
una tale pensione ed ha finito i sedici bollini, non fosse altro
per consentirgli di curarsi.
Se ci vogliamo ridere sopra, ridiamoci pure, ma sappiate che,
per quanto ci riguarda, diremo alla gente quello che pensiamo noi,
ma diremo anche quello che pensate voi e vi manderemo i vari casi,
così vedremo come li affronterete e risolverete.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK