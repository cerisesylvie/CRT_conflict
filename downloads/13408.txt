Consiglio Regionale della Valle d'Aosta - Oggetto del Consiglio n. 4405 del 6 aprile 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4405 del 6 aprile 1993 - Resoconto
OGGETTO N. 4405/IX Situazione del collegamento ferroviario
Plan Pra-Cogne.
(Interpellanza)
Interpellanza Considerata l'importanza che riveste il
collegamento ferroviario "Plan Pra - Cogne", sia dal punto di vista
della viabilità per Cogne, sia per la funzione turistica che questo
trait-d'union comporterebbe per le due importanti stazioni
sciistiche rendendole, dal punto di vista dell'offerta turistica
complementari l'una dell'altra;
Constatato che finora non è stato presentato nessun elaborato in
Commissione e tantomeno in Consiglio, malgrado che un anno fa sia
stato sollecitato dal Ministero dei Trasporti un progetto globale
dell'opera e che, rispondendo alle varie interpellanze inoltrate
nel frattempo dalla minoranza, anche l'Assessore ai Trasporti si
fosse impegnato in tal senso;
i sottoscritti consiglieri regionali interpellano la Giunta
regionale per conoscere:
1) a che punto sia la progettazione di tale opera;
2) se, vista la mancanza totale di notizie in merito per il
periodo di un anno, sia sopravvenuta una volontà politica diversa
per cui non si intenda più realizzare l'opera.
Firmato: Limonet, Lanièce, Ricco, Chiofalo.
Presidente
La parola all'Assessore Nicco.
Nicco (Ass. tec.)
Voglio rassicurare subito tutti
perché la volontà politica è sempre la stessa: la Regione e
l'Amministrazione comunale hanno operato di concerto per proseguire
con il progetto, quindi la proposta che aveva avanzato il
Consigliere interpellante di sostituire le iniziative che erano in
corso con la costruzione di un collegamento stradale non è stata
presa in considerazione perché per la realizzazione dei primi due
lotti della ferrovia abbiamo già speso 14 miliardi.
Il progetto globale è stato sollecitato da molto tempo dal
Ministero, almeno dall'11 maggio del 1989, quando ci dicevano che
il rilascio del nulla osta per la sicurezza "resta subordinato alla
presentazione di un progetto globale esecutivo", e poi ancora l'11
dicembre del 1990 si sono ripetute le stesse cose ed infine c'è una
terza richiesta del 25 gennaio 1992. Ho già informato il Consiglio
sullo stato del progetto, a seguito di un'interpellanza del
Consigliere Beneforti, era il 9 dicembre, quindi mi limito a dire
che sono stati costituiti sei gruppi di lavoro che stanno redigendo
le diverse parti del progetto che sarà consegnato all'inizio di
maggio per essere trasmesso al Ministero dei Trasporti. I sei
gruppi lavorano su questi temi: elettrificazione, materiale
rotabile, sicurezza, ventilazione, opere civili, programmi di
esercizio.
Nel dettaglio: per l'elettrificazione si studia l'alimentazione
nei tratti allo scoperto mediante pantografo strisciante su cavo in
rame scoperto e ancora è importante la questione relativa alle
sottostazioni di conversione (ne sono previste due, una a Epinel e
una a Acque Fredde e dovranno fornire l'alimentazione necessaria
alla tramvia sia in condizioni normali sia in condizioni
eccezionali). Per quanto riguarda il materiale rotabile, sono allo
studio tre locomotori V38 bimodali con potenza di 220 chilowatt a
due assi con doppia cabina di comando e con possibilità di
telecomandare il locomotore posto all'altra estremità del
convoglio, un terzo locomotore è predisposto per le operazioni di
soccorso, inoltre sono in corso di progettazione 10 carrozze con
due assi per 15 passeggeri seduti, l'intero convoglio dovrebbe
misurare 82 metri.
Per gli impianti di sicurezza si sta studiando il cervello di
tutta la struttura che comprende collegamenti radio, impianti di
registrazione, eccetera, eccetera.
Il programma di esercizio è fondamentale perché ne dipenderanno
i costi che graveranno sulla Regione e, visto che occorreranno 25
dipendenti, è chiaro che vi sarà un onere permanente per
l'Amministrazione. Questo è lo stato attuale della
progettazione.
Presidente La replica al Consigliere Limonet.
Limonet (DC)
Ringrazio per le risposte l'Assessore a cui
però devo fare un piccolo appunto: queste risposte sono complete ma
l'attesa non viene soddisfatta e a un anno dall'insediamento della
Giunta non abbiamo dei fatti tangibili. È stato fatto l'errore di
conglobare i servizi dell'ambiente e del territorio con i trasporti
Poiché mi rendo conto che un ambientalista integrale come
l'Assessore Nicco non potrà mai perseguire l'esecuzione di grandi
opere che tendono un po' a deturpare l'ambiente. Riconosciamo
all'Assessore un grande attivismo per quanto riguarda la creazione
di parchi e zone protette, anche se è abbastanza facile: basta una
delibera di Giunta che non tutti i cittadini sono in grado di
conoscere quindi entro 60 giorni, dato il silenzio-assenso, il
Presidente può istituire il parco.
Invece in altri settori si riscontra una grande immobilità: non
è stato chiarito un gran che sul trenino, le risposte di alcuni
mesi fa sono simili a queste e non è più stato detto niente sul
traforo ferroviario Aosta-Martigny, sul traforo ferroviario
Morgex-Le Fayet, sulla ristrutturazione dell'aeroporto, sul piano
di bacino di traffico, non sappiamo nulla neanche della demolizione
del Superphenix, inoltre avevamo richiesto la demolizione della
diga Beauregard per la quale mi sembra che l'Assessore si era
impegnato e anche di questo non sappiamo nulla, non sappiamo niente
neanche sull'espace Mont-Blanc e neanche su opere di immediata
esecuzione come le obliteratrici che il 25 marzo dovevano essere
provate e neppure sulle indicazioni invisibili alle fermate dei
bus, anche lì è ancora tutto fermo. Le responsabilità non vanno
tutte a lui, ma vanno ripartite con la Giunta e con il servizio,
noi non ci dichiariamo soddisfatti in generale, non solo per il
trenino di Cogne.
Presidente
Se l'interpellante è d'accordo credo
che il punto 15 all'ordine del giorno possa essere unito al punto
57, l'argomento è quello della crisi del settore edile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK