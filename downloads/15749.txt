Consiglio Regionale della Valle d'Aosta - Oggetto del Consiglio n. 2052 del 24 luglio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BENI CULTURALI
Precedente
Successivo
Resoconto integrale del dibattito dell'aula
Oggetto del Consiglio n. 2052 del 24 luglio 1996 - Resoconto
SEDUTA ANTIMERIDIANA DEL 24 LUGLIO 1996
OGGETTO N. 2052/X Ripristino dell'antica strada romana da Aosta
al Colle Gran San Bernardo. (Interpellanza)
Interpellanza Considerato che il "Canton Valais" sta da tempo
portando avanti un piano di valorizzazione di antichi sentieri e
che in detto piano rientra fra gli altri il progetto di costruzione
e ripristino dell'antica Strada Romana che dal Colle del Gran San
Bernardo scendeva verso Martigny;
Appreso che i lavori del tratto Martigny-Sembrancher sono ormai
ultimati e che si sta procedendo alla realizzazione del tratto
Sembrancher-Colle del Gran San Bernardo;
Presa visione dell'articolo apparso il 4 luglio 1996 sul
"Nouvelliste" a firma del Deputato Bernard Delasoie il quale
afferma che questa idea è nata ad Aosta dove la nostra regione
avrebbe deciso di ripristinare l'antica Strada Romana che da Aosta
saliva al Colle del Gran San Bernardo;
Appurato che a tutt'oggi il solo Comune di Saint Rhémy-en-Bosses
ha realizzato il ripristino di tale percorso per quanto riguarda il
tratto Saint Rhémy Bourg-La Cantina-Fontinte;
Ritenuto che il ripristino dell'antica Strada Romana da Aosta
saliva al Colle del Gran San Bernardo potrebbe significare dal
punto di vista turistico-culturale un progetto qualificante per la
Valle del Gran San Bernardo;
i sottoscritti Consiglieri regionali
Interpellano
l'Assessore competente per sapere:
- se qualche iniziativa è stata assunta in passato per
realizzare tale progetto;
- se è intenzione di questa Giunta regionale attivarsi affinché
questa iniziativa possa concretizzarsi.
F.to: Collé - Marco Viérin
Presidente Ha chiesto la parola il Consigliere Collé.
Collé (PpVA) Ho voluto presentare quest'interpellanza anche
perché ho avuto modo di leggere sul "Nouvelliste" del 4 luglio
alcune dichiarazioni fatte da un deputato dell'Entremont. In
effetti il Canton Valais dal '93 ha iniziato l'adeguamento, ha
fatto precedentemente uno studio per la valorizzazione di quella
che era l'antica strada che da Martigny portava al Colle del Gran
San Bernardo. Rientra questo in un piano più completo che il Canton
Valais ha posto all'attenzione del proprio governo, per quanto
riguarda la valorizzazione dei sentieri, appunto, del Canton
Valais.
Questi lavori sono iniziati nel '93, il tratto
Martigny-Sembrancher è ultimato, si sta procedendo da Sembrancher
al Colle del Gran San Bernardo. L'obiettivo dei colleghi del Canton
Valais è quello di arrivare nel duemila con il completamento di
quest'opera, rientrando questa come progetto dei duecento anni dal
passaggio di Napoleone sulla strada del Gran San Bernardo.
Siccome il Deputato Bernard Delasoie ha dichiarato che
quest'idea era nata ad Aosta e che da parte valdostana questo
progetto aveva già avuto inizio, siccome non mi risulta che questo
sia completamente vero in quanto l'unica parte di questa strada che
ad oggi è stata ristrutturata è un tratto di strada che va da Saint
Rhémy a Fontinte, tratto eseguito da parte del Comune di Saint
Rhémy senza aver avuto collegamenti con gli altri comuni o comunque
con la Regione - mi risulta essere un progetto FRIO importante che
è stato realizzato - credo che possa essere utile, se vogliamo fare
lo stesso discorso che è stato fatto dai nostri cugini, andare
incontro a quella che è la strada che hanno fatto dall'altra parte,
cioè vedere se c'è la possibilità di ripercorrere tutta la strada
da Aosta al colle del Gran San Bernardo.
É chiaro che per i singoli comuni questo potrebbe diventare
difficile; sarebbe infatti necessario avere uno studio preliminare,
dove si indichi qual era l'antico percorso; siccome dall'altra
parte anche in un recente incontro che abbiamo avuto con i deputati
dell'Entremont, si è parlato di questa cosa e sia i consiglieri
regionali presenti, sia i deputati dell'altra parte ritengono
opportuno che questo progetto possa andare avanti, ho voluto
verificare se un qualcosa da questa parte in questi ultimi anni è
stato fatto, o se comunque è intenzione dell'Assessorato portare
avanti questo tipo di iniziativa magari anche insieme ai
comuni.
Infine voglio dire che per la realizzazione di quest'opera nel
Canton du Valais sono stati utilizzati i disoccupati, credo che
anche questa possa essere comunque una cosa utile per far sì che
questa opera anche dalla nostra parte possa avere inizio.
Chiedo all'Assessore se intanto può rispondermi.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Colgo l'occasione per informare il Consiglio che
proprio per valorizzare meglio turisticamente l'area culturale del
Colle del Gran San Bernardo in questi giorni verranno sistemati una
serie di cartelli informativi, che erano stati preparati alcuni
anni fa in occasione di un importante incontro svoltosi al Colle,
materiale che in seguito non venne più utilizzato. Questo è atto
dovuto, ma indica l'attenzione che si pone verso la valorizzazione
dei nostri siti culturali migliori ai fini turistici.
Sulle domande poste dall'interpellanza rispondo che nel corso
dello scorso anno abbiamo analizzato gli interventi possibili per
la valorizzazione dei reperti monumentali della zona del Gran San
Bernardo e dei paesi vicini, cioè della vallata.
Il percorso che avevamo individuato lo scorso anno prevedeva
lavori di ordinaria e straordinaria manutenzione e di uno scavo
archeologico finalizzato alla valorizzazione dell'area archeologica
del cosiddetto "Plan de Jupiter" e della strada romana sita sul
Colle del Grande.
Nel contempo, per attuare una valorizzazione più completa e
significativa, è stato avviato un progetto Interreg italo-svizzero,
riguardante la valorizzazione della strada romana, il tratto più
significativo, più importante: da Saint Rhémy-en-Bosses fino a
Bourg Saint-Pierre.
Dalle informazioni che ho avuto, risulta che tale progetto sia
in fase avanzata di analisi e verifica per l'approvazione
definitiva da parte della Comunità europea, quindi i tempi
dovrebbero essere quelli di ottenere l'approvazione comunitaria
entro il corrente anno, per poi avviare i lavori con i relativi
finanziamenti.
Indubbiamente l'aspetto di coinvolgere tutta la vallata è un
aspetto importante e suggestivo, perché - come diceva bene il
Consigliere Collé - per andare all'appuntamento del duemila con
questi duecento anni di passaggio napoleonico dovremmo riuscire ad
avere questo tipo di proposta.
Credo che l'aspetto sia già stato affrontato due anni fa da uno
studio che prevedeva una ippovia napoleonica, quindi un passaggio a
cavallo che raggiungeva il Colle del Gran San Bernardo fino al
Forte di Bard, che è stato il punto finale sul percorso valdostano
delle truppe napoleoniche con la distruzione del Forte stesso.
Dobbiamo raccordare questi interventi, fare gli incontri con i
comuni per vedere di porre attuazione a questi progetti. Sulla
richiesta, quindi, posta dall'interpellanza concludo dicendo che è
intenzione di questa Giunta attivarsi, affinché questa iniziativa
possa concretizzarsi.
Presidente Ha chiesto la parola il Consigliere Collé.
Collé (PpVA) Una volta tanto sono soddisfatto almeno della
risposta dell'Assessore. Prendo atto che finalmente la segnaletica,
che per diversi anni è stata ferma nei magazzini, verrà messa in
opera presso il Colle del Gran San Bernardo.
Sono altrettanto soddisfatto che da parte dell'Assessorato ci
sia la volontà di procedere al fine di realizzare quest'opera.
Mi permetto di fare una raccomandazione: non facciamo ancora una
volta brutta figura di fronte ai cugini svizzeri, in quanto
sappiamo benissimo che se loro si pongono un traguardo che, come
dicevo prima, è quello del duemila, sicuramente ci arriveranno.
Vediamo di fare in modo che, se non completamente dal Colle a Bard,
perlomeno dal Colle ad Aosta, quest'opera sia pronta per i duecento
anni del passaggio di Napoleone sulla nostra strada.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK