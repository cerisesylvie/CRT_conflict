Consiglio Regionale della Valle d'Aosta - Oggetto del Consiglio n. 2732 del 9 maggio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2732 del 9 maggio 2017 - Resoconto
OGGETTO N. 2732/XIV - Interpellanza: "Adozione di strategie
per conferire nuove prospettive alle attività imprenditoriali in
crisi".
Fosson (Presidente) -
Punto n. 19 all'ordine del giorno.
Ha chiesto la parola il consigliere Guichardaz, ne ha facoltà.
Guichardaz (PD-SIN.VDA) -
Questa iniziativa è un po' un
pretesto per discutere e far riflettere la politica sul problema
delle industrie in Bassa Valle e più generalmente nella nostra
regione, nello spirito di continuare nella ricerca di quelle
necessarie sinergie tra il pubblico - proprietario in alcuni casi
di strutture industriali, ma anche lo stesso pubblico plausibile
motore di iniziative imprenditoriali - e il privato, attraverso
adeguate politiche di rilancio e di stimoli infrastrutturali.
Non credo serva alla discussione - spero non sia solo un motivo
per marcare le differenze tra la politica di ieri e quella di oggi
- fare l'elenco di ciò che è stato fatto o non è stato fatto nel
passato. Certo, non ci si può dimenticare che molte cose sono state
dette da chi fino a qualche tempo fa stava all'opposizione, con un
atteggiamento non propriamente propositivo, anzi, direi più di
critica aperta, quasi strumentale. L'accusa che è ricorsa a più
riprese, anche da parte di alcuni componenti dell'attuale Giunta e
dell'attuale maggioranza quando eravate all'opposizione, era di
poca incisività nella ricerca di soluzioni, in particolare con
riferimento al problema dei due insediamenti industriali di cui
oggi trattiamo: Tecdis e Lavazza. Al di là della critica per una
Giunta che brancola nel buio, di una VDA Structure che bisogna
prendere per le orecchie, non si dava però modo di scorgere le
vostre strategie di rilancio, la vostra idea di approccio al
problema industriale della Bassa Valle. Oggi vi diamo l'occasione,
collega Roscio, di dire alla gente cosa state facendo, come vi
state muovendo per la ricerca di soluzioni che, a dire vostro e di
alcuni dei componenti della vostra maggioranza, erano lì a portata
di mano e bastava solo volerlo. Probabilmente bastava solo alzare
il telefono per risolvere il problema, come in altri casi.
Evito di ripercorrere i passaggi fatti dal suo predecessore, il
collega Donzel, nel tentativo di porre un freno al problema della
Lavazza e di trovare soluzioni concrete per un più razionale uso
dell'area Tecdis che, ricordo, non è un problema di oggi, ma che
credo si perda negli anni: sono più di dieci anni che il problema
Tecdis è agli onori della cronaca. Evito in questa premessa di
innescare troppe polemiche, anche se il riferimento
dell'interpellanza è ad alcune dichiarazioni che avete fatto voi
quando eravate all'opposizione, perché credo che quando si parla di
lavoratori e delle loro famiglie, non si può trasformare la
discussione in una schermaglia tra schieramenti.
Dalle ore 12:28 assume la presidenza il presidente
Rosset
.
Rosset (Presidente) -
Ha chiesto la parola l'assessore
Roscio, ne ha facoltà.
Roscio (ALPE) -
Grazie consigliere Guichardaz. In
apertura una piccola considerazione. Normalmente i governi, anche
l'ultimo statunitense, vengono valutati a cento giorni dal loro
insediamento. È vero che in Valle d'Aosta siamo un po' più piccoli
e quindi di giorni ne bastano cinquanta per iniziare a fare le
valutazioni, ma tant'è. Mi sembra di cogliere che il tema
principale dell'interpellanza sia quello della partecipata Vallée
d'Aoste Structure, che presentava e presenta ancora oggi delle
criticità, e non tanto le vecchie questioni irrisolte ormai, quasi
irrisolvibili: la Tecdis, in particolar modo, se non si trova un
nuovo insediamento è lì ferma; la Lavazza, ahimè, è una cosa dove
sarebbe opportuno fare degli approfondimenti, ma tant'è. Lei ha
detto che evita di parlare del passato e farò anch'io la stessa
cosa, stendendo un velo pietoso su questo.
Per quanto riguarda il merito delle questioni legate a Vallée
d'Aoste Structure, immagino che lei le conosca, ma le riassumo
molto brevemente alcune criticità su cui stiamo lavorando per
cercare di dare delle risposte. La prima riguarda il controllo
societario, perché da questo punto di vista VDA Structure risponde
a Finaosta, la quale a sua volta risponde all'Assessorato al
bilancio e alle finanze. Per cui c'è già una catena abbastanza
complicata dal punto di vista del controllo delle società. Dal
punto di vista del controllo politico, VDA Structure, tramite
l'analisi della relazione annuale e degli indirizzi, risponde al
Consiglio regionale tutto, quindi a questa Assemblea. Invece
all'Assessorato alle attività produttive, che io oggi presiedo,
risponde solo ed esclusivamente in riferimento alle attività
insediabili, quindi per una minimissima parte dell'attività di
Vallée d'Aoste Structure, che comunque ha alcune difficoltà: alcune
oggettive, altre soggettive, altre ancora legate al sistema stesso
che è stato creato per insediare. Da un lato, la difficoltà
oggettiva è che il patrimonio immobiliare di VDA Structure è molto
eterogeneo e non sempre gli immobili sono aggiornati o rispondono
alle esigenze di aziende che si vogliono insediare. A questo si è
aggiunto, per una scelta politica, di assegnarle anche tutta una
serie di immobili regionali che avevano una valenza agricola, cosa
che è andata ad appesantire ulteriormente un qualcosa che aveva già
le sue belle difficoltà ad andare avanti. Poi c'è un altro
problema, che è quello dei tempi cui Vallée d'Aoste Structure è
obbligata dalla normativa, avendo valenza pubblica, per bandire le
gare e fare i lavori. Per cui la velocità con cui questo ente può
rispondere, non sempre, anzi, quasi mai, coincide con le esigenze
delle imprese, che hanno invece bisogno di avere tempi molto
ridotti.
Su queste due cose - il fatto di avere troppi padroni, per cui
alla fine, come si suole dire, il cane muore di fame - ci stiamo
lavorando, cercando di ricondurre a un unico soggetto i rapporti
con VDA Structure. Dall'altro lato, a livello di strutture stiamo
cercando di esplorare se sia possibile, nell'ambito dei lavori
necessari per l'insediamento, assegnare direttamente alle imprese
che manifestano l'interesse, dando la possibilità alle imprese di
fare direttamente loro i lavori di cui hanno bisogno, facendo dei
ragionamenti di sgravio dal punto di vista degli affitti. Ma sono
cose su cui stiamo cercando di lavorare e che sarebbero delle
ipotesi interessanti per andare nella direzione di riuscire a dare
un po' di fiato a VDA Structure. Accanto a questo, però, bisogna
rendere il sistema della Valle d'Aosta attrattivo e un po' più
performante, perché forse non è sufficiente lavorare sulla
trasparenza e cercare di fare rete sull'attrattività. Forse bisogna
cominciare a essere un po' più aggressivi e cominciare veramente ad
andare in giro in maniera un po' robusta, per conoscere le aziende
e per proporre quello che noi abbiamo sul nostro territorio e
quello che possiamo anche andare a spendere.
La Regione, inoltre, ha recentemente approvato un bando in
attuazione della legge n. 8 del 2016 (Accordi regionali per
l'insediamento e lo sviluppo delle imprese), che ha lo scopo di
promuovere accordi per l'insediamento e lo sviluppo di imprese, per
sostenere gli investimenti su obiettivi di interesse regionale, per
avere proprio dei significativi effetti occupazionali, sia diretti
che indiretti, sul nostro territorio. È vero che questo bando a
oggi è destinato alle medie e grandi imprese, ma è altrettanto vero
che sembra che ci siano diverse imprese, o aggregazioni di imprese,
che sarebbero interessate ad accedere al bando e a fare
investimenti sul nostro territorio.
Altrettanto recentemente è stato dato corso, dal 1° aprile, a
una nuova forma di gestione delle Pépinières d'Entreprises, quelle
che si occupano di insediare le
startup
, assegnando
esternamente a un consorzio di imprese la gestione delle stesse;
questo potrebbe essere un altro aspetto interessante. Accanto a ciò
- questa è effettivamente una cosa ereditata - c'è un accordo anche
con Federmanager per riuscire a far passare le imprese da startup a
impresa concreta, cercando di far sviluppare anche una mentalità
imprenditoriale. Si tratta di passare dall'idea bella e
interessante, ma rispetto a cui ancora non c'è il passaggio, a
qualcosa di più concreto: lì serve proprio avere un
manager
che sia in grado di trasferire il suo sapere e fare da mentore
all'impresa in fase di evoluzione, per poterla farla diventare
veramente un'impresa funzionante. Queste sono alcune cose su cui
stiamo cercando di lavorare.
Torno alla premessa con cui lei ha esordito dicendo: voi avete
fatto un sacco di iniziative e avete posto più che altro i
problemi, ma è molto facile proporre problemi, mentre il difficile
è prospettare le soluzioni. Io ero tra quelli che avevano fatto
delle interpellanze e lo spirito era quello di porre in maniera
positiva un'attenzione nei confronti dei lavoratori e delle
difficoltà delle imprese, per cercare di sollecitare l'Assessore
nel suo ruolo e trovare delle soluzioni. Mi sono andato a scaricare
tutte le interpellanze e, nelle tante pagine che ho trovato, ho
rinvenuto solo una piccola frase, che poi è quella che lei ha
riportato nella sua interpellanza. Quindi, mi sembra veramente che
ci sia in questa sua interpellanza un minimo di pretesto per
parlare di altro.
Concludo dicendo, anche un po' provocatoriamente, che non si può
pensare di assegnare le responsabilità dei due anni precedenti a
chi è qui solo da due mesi. Le garantisco che noi stiamo cercando
di lavorare, ma le assicuro che l'eredità che abbiamo trovato non è
stata per niente semplice da prendere in carico e per niente
semplice da portare avanti, stanti le mille difficoltà degli
assessorati che oggi io presiedo.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Le ricordo, Assessore, che metà
della sua maggioranza era già tale precedentemente. Io non so
quanti giorni lei si aspetti di avere affinché si possa mettere
sotto la lente d'ingrandimento l'operato della Giunta, come
facevate voi quotidianamente con decine e decine di comunicati! Lei
ha deciso di prendersi due assessorati, collega Roscio, e poi un
giorno mi spiegherà la ragione, perché io non capisco la logica
dell'accorpamento tra Ambiente e Attività produttive: magari ce lo
spiegherà, giusto per capire, visto che mi sembra che lei si stia
concentrando soprattutto su un settore, disperdendo un po' di
risorse sull'altro. Lei ha scelto di prendere in mano questo
assessorato e con questo, oltre che lo stipendio da Assessore, ha
deciso di prendersi anche le responsabilità di ciò che lei intende
fare. Lei, Assessore, insieme ai suoi compagni di coalizione,
davate lezioni al mondo su come si doveva fare la politica
industriale nella Bassa Valle: qualcuno ha detto che "la Giunta
brancola nel buio"; dell'operato del suo predecessore, di cui lei
parla sempre con una certa ritrosia e con un certo fastidio, ha
detto "stendiamo un velo pietoso" o "mi sono ritrovato la polvere
sotto i tappeti". Impari quantomeno un minimo di linguaggio
istituzionale e cerchi di essere anche corretto quando parla. Anche
io chiedo cosa sta facendo lei nel suo assessorato, e non è che
arrivino proprio dei giudizi così lusinghieri da parte delle
persone che operano con lei e che la vedono raramente, devo dire;
forse è troppo impegnato a gestire il suo doppio lavoro.
Lei ha deciso di prendersi questo settore e con questo se ne
prende le responsabilità. Ha deciso di fare un percorso e deve dire
alla gente se tale percorso lo fa in continuità o se intende, così
come ci avete raccontato quando si è insediato il nuovo Governo,
proporre dei modelli originali, perché lei oggi non ci ha detto
niente su Lavazza e Tecdis! Non ci ha detto assolutamente niente,
mentre invece nelle vostre iniziative pretendevate che l'assessore
Donzel vi dicesse che era stato giù, che aveva cercato le intese
quantomeno con dei referenti, con degli interlocutori; che aveva
cercato
, perché è un guazzabuglio il sistema industriale! Si
cerca, perché nessuno vuole dire che lei debba fare in una certa
maniera, ma ci dica che cosa intende fare! Non venga a raccontarci
che lei è più bravo degli altri e in cinquanta giorni non ha avuto
il tempo neanche di prendere consapevolezza di dov'è, quando per
anni ci avete veramente rotto la testa dando le soluzioni, dicendo
che bastava alzare il telefono per chiamare l'imprenditore dal
Giappone o da chissà dove. Non si fa così attività amministrativa!
Non si scarica sul pregresso. Si dice: partiamo da lì, dopo di che
cosa abbiamo fatto.
Cosa ha fatto per la Lavazza? Assessore Roscio, cosa ha fatto
per la Lavazza? È ancora in atto quell'accordo di proroga con la
proprietà della Lavazza, affinché i macchinari non vengano
smantellati? Perché nel momento in cui vengono del tutto
smantellati i silos e le impacchettatrici, a quel punto ci possiamo
sognare una riconversione di quell'area. Gli accordi che erano
stati messi in piedi insieme, o comunque le interlocuzioni
sull'area Tecdis con gli imprenditori, anche della zona, li
implementa o non li implementa? Magari mi verrà a dire che lei non
parla con l'assessore Donzel o che non vuole parlare, come ho
sentito dire. Forse quando si subentra, al posto di arrivare lì e
di sputtanare il precedente a ogni piè sospinto, si cerca
quantomeno un dialogo, visto che ci posizioniamo su situazioni
diverse, ma il bene primario è quello della nostra Regione; non,
invece, cercando di dialogare magari al telefono, ma poi davanti
dicendo che i precedenti erano così.
Poi lei, Assessore, ha un po' l'abitudine anche di prendersi i
meriti altrui, io questo lo voglio dire! Lei ha raccontato della
legge n. 8 del 2006 e dei bandi. Quella poca attività promozionale
che lei fa, è per raccontare quanto ha fatto? La questione delle
ZPS (Zone di Protezione Speciali)! Lei ha scritto ed è uscito fuori
come se fosse il salvatore della Verrès S.p.A! Ma lei si vada a
vedere i comunicati che si facevano a luglio dell'anno scorso,
quando si diceva: il Poligrafico progetta di produrre targhe per
auto alla Verrès S.p.A. Non è arrivato lei in cinquanta giorni,
come racconta sulla stampa, a trovare una soluzione alla questione
della Verrès S.p.A.! Io dico semplicemente che probabilmente io non
sarei capace di fare questo mestiere, però lei si metta in un
atteggiamento di umiltà, cerchi di non prendersi i meriti degli
altri e, quando non ha la capacità di trovare delle soluzioni, di
scaricare sugli altri le proprie responsabilità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK