Consiglio Regionale della Valle d'Aosta - Oggetto del Consiglio n. 2492 del 25 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
ASSETTO DEL TERRITORIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2492 del 25 maggio 2023 - Resoconto
OGGETTO N. 2492/XVI - Reiezione di mozione: "Impegno ad
approfondire e a presentare alle commissioni consiliari competenti
il tema della declinazione del verde all'interno del percorso di
revisione della legge urbanistica regionale".
Bertin (Presidente) -
Punto n. 13. Ha chiesto la parola
il consigliere Distort per l'illustrazione, ne ha facoltà.
Distort (LEGA VDA) -
Sono perfettamente consapevole che
ci sono persone che hanno la capacità di essere un sogno per
qualcuno, un incubo per altri, non ho sicuramente la presunzione di
essere un sogno, spero comunque di non essere un incubo, ma spero
comunque di esercitare quell'effetto che esercito certe volte, i
sogni belli o brutti che siano, comunque di indirizzare.
In una precedente convocazione del Consiglio regionale
presentavo, a nome del gruppo Lega, una mozione che proponeva una
modifica della normativa edilizia e urbanistica permettendo
l'ammissione di altezze nette interne nelle abitazioni esistenti
pari a metri 2,40 contro il minimo attualmente consentito di metri
2,55. Questa premessa è solo per specificare che la risposta
dell'Assessore competente in materia, quindi l'assessore Sapinet, è
stata in sintesi: "condividiamo la linea, ma siccome abbiamo in
corso lo studio di una revisione organica della legge 11/1998, la
legge urbanistica regionale, chiedo di ritirare la mozione
anticipando che terremo sicuramente in conto l'argomento nel lavoro
di revisione della legge urbanistica regionale".
La mia replica, sempre in sintesi, è stata: "l'indicazione di
una modifica così circoscritta può essere accolta, se si comprende
la portata, senza andare alle calende greche con la modifica
dell'intero
corpus
normativo urbanistico", però io ho capito
giustamente il meccanismo, lo capisco, non lo condivido ma lo
capisco, quindi allora adeguandomi a questo meccanismo, ecco che se
la formula è questa, di rinvio di ogni modifica alla redazione
futura della revisione completa e organica della legge 11, allora,
come opposizione e, per quanto mi riguarda, cominciamo a dare il
nostro contributo per posizionare gli elementi della nostra visione
di settore.
Lo spezzettiamo, cominciamo elemento per elemento a dare il
nostro contributo.
Oggi iniziamo quindi con la prima puntata, che tratterà della
disciplina del verde, come è stato elencato nel titolo. L'evento
nel verde come elemento ambientale ma soprattutto paesaggistico e
architettonico, perché occuparsi degli aspetti puramente ambientali
della disciplina del verde, in un territorio che per due terzi
della sua superficie è coperto da foresta, è un po' come andare a
un pranzo di nozze preoccupandosi che ci sia da mangiare.
La nostra visione di verde però in questa mozione non la
decliniamo dal punto di vista ambientale, quindi un rapporto tra
spazio verde e spazio costruito, perché nel nostro territorio
questo è già esuberante; la nostra visione è una visione però
paesaggistica architettonica, allora io vi propongo di condividere
una riflessione, una sorta di percorso mentale, intellettuale di
visione. Immaginiamoci di essere su di un pullman sul quale tutti
gli occupanti sono turisti e noi dobbiamo fare un po' il ruolo
della guida turistica. Questo pullman ha appena lasciato
l'autostrada all'uscita Aosta Est e sta percorrendo la zona
dell'Amérique, uso la denominazione storica dell'Amérique, fino a
imboccare il centro di Aosta. Allora immaginiamoci qui ognuno di
noi a dover convincere questo gruppo di turisti che quanto si sta
percorrendo sia assolutamente attrattivo, quindi immaginiamoci di
dire: "guardate, questo è l'ingresso di Aosta, questa è la porta di
accesso al "carrefour d'Europe", Aosta, città millenaria". Se
riuscissimo a far apprezzare questa zona di territorio, che, tra
l'altro, non demonizzo, alla quale non voglio minimamente mancare
di rispetto... anzi, un piccolo inciso permettetemi, è una parte di
territorio che è cuore pulsante dell'attività commerciale. Questo
rivela ulteriormente un merito alle attività commerciali presenti
perché investire in commercio, e con tutte le dinamiche a esse
legate, in una parte del territorio che sinceramente dal punto di
vista architettonico e paesaggistico non è assolutamente un fiore
all'occhiello vuol dire che c'è una classe di commercianti che sta
credendo profondamente in quello che fa questo, quindi plauso.
Detto questo, però dico: se noi riuscissimo a convincere questi
occupanti, questi turisti a dire che questa è una bella porta, è un
bel biglietto da visita, allora dovremmo cambiare immediatamente
lavoro, dimetterci e andare a fare gli operatori turistici super
pagati perché saremmo dei geni.
Ho voluto usare quest'esempio forzato, anche ironico,
semplicemente per capire questo fatto: noi abbiamo dovunque,
disseminato in vari parti del nostro territorio regionale, un
patrimonio edilizio, uno spazio costruito, che in tanti, tanti,
tanti casi non è assolutamente un fiore all'occhiello, frutto di
politiche urbanistiche, frutto anche di una certa capacità
progettuale, frutto di una libera interpretazione dei progetti ed
eseguiti in maniera a volte di scarsa qualità, comunque senza stare
a entrare nel merito, sta di fatto che questa è la situazione.
Allora abbiamo due possibilità, che cosa facciamo? Mettiamo in atto
delle politiche di riqualificazione completa dello spazio
costruito, demolizioni, ricostruzioni, revisioni, ristrutturazione
di un certo livello, e per questo ci sono già degli strumenti, c'è
il piano casa, ad esempio, che io continuerò a declinare come
un'opportunità grandiosa che abbiamo; l'altra possibilità è
un'attività di
maquillage
intervenendo magari su alcuni
elementi di facciata ma c'è ancora un'altra possibilità: quella di
un chiamiamolo mascheramento, un sano e virtuoso mascheramento,
dove il mascheramento assume una visione positiva, non una visione
di finzione, ma una visione positiva del mascheramento prodotto dal
verde. Noi cerchiamo di renderci conto di come la presenza di verde
gestito a livello di siepe, a livello di alberature, a livello di
schermature possa svolgere un ruolo di mascheratura di quelle forme
edilizie che non sono il massimo del nostro patrimonio
architettonico e della nostra qualità architettonica.
Allora la declinazione del verde, sotto questo punto di vista,
dal punto di vista proprio della gestione, della percezione dello
spazio costruito di vari insediamenti, di case e edifici in
insediamenti densamente o poco densamente costruiti ha un ruolo
enorme e, tra l'altro, con una spesa decisamente bassa. Se noi
pensiamo, da un punto di vista dei benefici-costi, noi riusciamo ad
avere un miglioramento della percezione dello spazio con un
investimento che assolutamente è basso rispetto ad altri tipi di
interventi molto più onerosi dal punto di vista architettonico.
Parliamo fondamentalmente di tutto ciò che è a ridosso delle
strade, perché la maggior parte della percezione del nostro
territorio l'abbiamo attraverso la percorrenza delle strade, di
tutta la lunga rete stradale della nostra regione e dei nostri
comuni. Il pensare di poter mettere in atto delle iniziative, delle
indicazioni, delle formule di incentivazione sull'adozione di verde
per, ad esempio, la colonizzazione verde delle ringhiere, delle
recinzioni quindi potrebbe essere un elemento virtuoso, un
meccanismo virtuoso che si può attuare.
Tra l'altro, io vi suggerisco... io lo faccio per deformazione
professionale ma è chiaramente possibile per tutti... quando noi
giriamo e ci spostiamo con le auto e diamo un'occhiata allo spazio
che ci circonda, tutti gli spazi a bordo strada, noi possiamo
notare alcuni esempi di architettura, alcuni esempi semplicemente
di edilizia relativi alle case e alle costruzioni che possono avere
certe caratteristiche, ma guardate quanto incide la tipologia della
recinzione su un elemento che è fondamentale e si chiama ordine
visivo o disordine visivo. A volte noi abbiamo delle case dove si
vede perfettamente la volontà dei proprietari mirata a rendere
gradevole, anche a essere orgogliosi dell'aspetto della propria
abitazione.  Poi abbiamo una proprietà che finisce con una
certa recinzione con un certo
look
, una certa tecnologia,
vicino c'è un altro tipo di recinzione, un altro modello, magari
una in legno, una in ferro, una con un disegno, una con l'altra,
una con la rete; guardate quanto queste recinzioni incidono sulla
percezione di uno spazio che può essere positivo o negativo, che
può essere gradevole o dare il senso del disordine. Allora
immaginiamo come la presenza di vegetazione crei un tessuto
connettivo molto più omogeneo, perché la vegetazione, comunque sia,
rientra in parametri di gradevolezza indipendentemente dalle
capacità di
design
. Tutta questa costruzione, questa
riflessione che ho voluto condividere con voi e alla quale credo
profondamente potrebbe essere argomento di una discussione,
perlomeno l'avvio di discussione all'interno della Commissione
consiliare competente.
Con queste premesse, parlando di verde all'interno dello spazio
costruito e il suo ruolo di mitigazione visiva... tra l'altro,
anche dalla massa costruita, perché la massa costruita definisce un
volume cementificato, ma la massa dendritica, quindi alberi ad alta
chioma, la dimensione della chioma, crea un volume visivo che si
contrappone al volume costruito. Automaticamente quindi si mettono
in atto dei meccanismi di compensazione che funzionano tantissimo
anche in una condizione densamente costruita, densamente
abitata.
Alla luce di queste riflessioni, risulta evidente che
l'introduzione nella disciplina edilizia e urbanistica di criteri
di rigenerazione dello spazio costruito con impiego di soluzioni a
verde, nonché di compensazione tra volume costruito e la massa
dendritica, costituita ovviamente la massa dendritica dal volume
delle chiome delle essenze arboree, potrebbe generare effetti
interessanti sia dal punto di vista ambientale ma fondamentalmente
di percezione visiva, quindi di qualità del paesaggio.
Ciò premesso, con questa mozione stimoliamo la sensibilità del
Governo regionale per invitarlo ad approfondire, lavorare e
presentare nei tempi opportuni alle Commissioni consiliari
competenti il tema della declinazione del verde, anche agli effetti
architettonico paesaggistici, all'interno del percorso di revisione
della legge urbanistica regionale. Grazie per l'attenzione, aspetto
la risposta che spero sia allineata quanto al nostro desiderio di
collaborazione.
Presidente -
La mozione è stata illustrata, apro la
discussione generale. Vi sono interventi in discussione generale?
Non vedo nessuna richiesta di intervento. Chiudo la discussione
generale. Per il Governo replica l'assessore Sapinet a cui passo la
parola.
Sapinet (UV) -
Grazie collega Distort, accolgo il suo
invito sulle recinzioni, di solito do sempre un'occhiata, ma
cercherò di essere ancora più attento perché effettivamente quello
che lei diceva lo condivido.
La mozione è volta a impegnare il Governo della Regione, come
dicevo, ad approfondire, elaborare e presentare nei tempi opportuni
alle Commissioni consiliari competenti il tema della declinazione
del verde anche agli effetti paesaggistici all'interno del percorso
di revisione della legge urbanistica regionale.
Sulle premesse viene evidenziato come il tema del verde riguardi
in particolare l'inserimento di elementi vegetali, in particolare
siepi e alberi nel contesto edificato, sia in relazione al verde
pubblico costituito da giardini, parchi, strade alberate, bordure,
sia quale elemento qualificante, le pertinenze degli edifici,
considerandoli in questo caso un apporto sicuramente fondamentale
per le sue funzioni di mascheramento di un costruito non sempre
armonico, se non francamente contrastante con un paesaggio rurale
montano di grande qualità. Giustamente il collega individua in
questo tipo di vegetazione, oltre alle sue funzioni
igienico-ambientali, un fondamentale ruolo estetico di mitigazione
visiva, di riordino, di mascheratura degli oggetti di edilizia.
Altrettanto giustamente preferisce fare riferimento al verde dello
spazio costruito, piuttosto che il verde urbano, sottolineando in
tal modo l'interesse per tutto quanto è spazio vegetato interno
all'edificato e non solo arredo di infrastruttura pubblica, ruolo
che ormai è superato da una concezione olistica dell'insediamento.
La vegetazione nell'ambiente urbano gioca un ruolo riconosciuto per
la qualità della vita degli abitanti in termini di elemento
mitigatore sia di emissioni inquinanti che di rumore, ma svolge,
come detto, un ruolo importante anche in termini di adattamento al
cambiamento climatico e di contrasto alla formazione delle isole
ecologiche, rendendo più vivibile la città. Inoltre il verde
presente nei centri abitati rientra anch'esso nella rete ecologica
regionale, che ha un ruolo importante nel mantenimento della
biodiversità e della qualità degli ecosistemi. Anche a livello di
singolo edificio e di sue pertinenze il verde permette di creare
spazi di relax, spazi di ombreggiamento importanti: importanti per
la qualità delle relazioni tra persone per il miglioramento delle
condizioni di studio e di lavoro e per la diminuzione dei
conflitti. È del tutto evidente che la pianificazione del
territorio edificato alle diverse scale di approccio da quello
regionale a quello dei piani regolatori comunali non può
prescindere dall'affrontare l'argomento.
Attualmente i piani regolatori dedicano all'argomento verde, sia
esso pubblico che privato, alcune norme importanti. Alcune di esse
derivano direttamente dalle norme statali che richiedono una quota
di verde privato per ogni intervento di nuova costruzione. I piani
regolatori generalmente fissano ad almeno il 20%, salendo per
alcune fattispecie al 40% la quota di lotto che deve essere
mantenuta in piena terra. In tale modo è assicurata la possibilità
di sopravvivenza di alberi ad alto fusto. Sempre i piani regolatori
individuano inoltre le aree destinate al verde pubblico e a loro
impongono la messa a dimora di cortine vegetali a schermatura di
attività di particolare impatto. Inoltre il PTP alla scala
regionale stabilisce quote minime di verde privato e pubblico per i
nuovi insediamenti residenziali e produttivi o per le
ristrutturazioni urbanistiche di insediamenti esistenti.
Tuttavia tutto ciò non è più sufficiente, una nuova e più
attenta considerazione dovrà essere rivolta al tema del verde nella
nuova stagione della pianificazione territoriale che ha preso avvio
con il processo di riconsiderazione del PTP e la revisione, come ha
già citato anche lei, della legge 11/1998, infatti è superato il
concetto che la qualità del nostro paesaggio naturale e la
vicinanza con ambienti naturali rendano superfluo uno sviluppo
adeguato del verde nei centri abitati, infatti è riconosciuto che
il verde svolge un ruolo fondamentale non solo ambientale, come
abbiamo già detto, ma sociale ed estetico in tutti gli
insediamenti, siano essi in piccoli centri che in città vere e
proprie. I nuovi temi da trattare quali l'adattamento al
cambiamento climatico, la rigenerazione urbana, l'efficientamento
energetico degli edifici, il miglioramento della qualità della vita
sociale come individuale, il Covid ce l'ha insegnato quanto questo
è importante, non possono prescindere dal considerare l'adeguata
dotazione degli spazi verdi garantendo alla vegetazione un'adeguata
condizione per il suo sviluppo, permettendole di svolgere appieno
le sue funzioni ecosistemiche a supporto della qualità della vita
anche in un ambiente urbano.
Da quanto sopra illustrato risulta chiaro che la tematica del
verde nei contesti antropizzati sarà sicuramente e assolutamente
argomento declinato secondo i vari aspetti di interesse nella
redazione del documento strategico in corso e di predisposizione di
attuazione della delibera di Giunta regionale 1067/2022 per la
riconsiderazione del PTP e della revisione della legge regionale n.
11/1998. Conseguentemente l'argomento dovrà poi essere approfondito
e variamente declinato in indirizzi e norme presenti nel nuovo PTP,
come nella nuova legge urbanistica regionale.
Lo stato attuale del processo di predisposizione di questi
documenti ci suggerisce tuttavia di rinviare la trattazione
dell'argomento, quanto almeno il documento strategico previsto
dalla delibera di Giunta 1067/2022 sarà presentato alle Commissioni
consiliari per il suo esame. Un percorso, quello della declinazione
del verde, che politicamente verrà affrontato in tutti i suoi
passaggi ma che è prematuro definire oggi in quanto verrà appunto
preceduto dai passaggi sopracitati. Nell'iniziativa n. 63 parleremo
di PTP e proseguiremo sicuramente questo costruttivo confronto,
quindi io invito al ritiro, in alternativa la maggioranza si
asterrà.
Comunque ringrazio il collega che non è un incubo, anzi, lo
ringrazio anche per la sua azione di monitoraggio e di controllo e
per il confronto comunque costruttivo e propositivo che riusciamo a
mettere in campo qui ma che proseguiremo poi in altre iniziative e
poi successivamente in Commissione.
Presidente -
La parola al consigliere Distort.
Distort (LEGA VDA) -
Grazie Assessore per quanto detto.
Questo mio secondo intervento potrebbe essere anche definitivo, già
un intervento di replica, non vorrei aver sottratto spazio ad altri
interventi in discussione, tuttavia mi permetto già di replicare
quanto segue: innanzitutto, Assessore, per quanto riguarda
l'attuale disciplina, come è attualmente disciplinato il verde, lo
conosco, come lo conoscono tutti gli operatori del settore e le
posso dire che il risultato di come è disciplinato attualmente il
verde, è qua fuori, è da vedere, e quindi quei giri, quel
percorrere, quel senso di percorrimento delle strade su mio
suggerimento, le permetterà di capire esattamente l'efficacia degli
strumenti che abbiamo in atto, perché fondamentalmente sono
concepiti sulla base o dei meccanismi di zonizzazione, di creare
delle zone, quindi indicare dei polmoni verdi, delle parti di
spazio non costruito che vengono lasciati, ma a livello di zone,
oppure nel momento in cui si declinano le norme relative
all'edificazione e agli interventi negli spazi edificati, si
limitano a rapporti parametrici.
Ci sono piani regolatori che disciplinano un certo numero di
alberi che devono essere messi a dimora per regolamento. Capite che
sono esaurite così le disposizioni relative al verde, infatti
l'effetto che noi vediamo è esattamente l'effetto di come questa
disciplina che non arriva minimamente a intercettare questa
sensibilità risulta efficace o non efficace.
Per questo io vi dico che oggi, lasciatevelo dire, vi siete
persi un'occasione d'oro, perché l'accettazione di questa mozione
non voleva dire far contento Distort, che poi domani esce con il
post
su
Facebook
"grazie alla Lega è accettato
questo", sappiamo che questi sono dei meccanismi che si mettono in
atto, ma il grande meccanismo che si metteva in atto per davvero
era vostro, come Governo, che dimostravate il fatto di dire:
"caspita, su questo tema noi ci crediamo", anche perché se non
dimostrate di crederci, ci sono due spiegazioni: una potrebbe
essere quella che appunto per un partito preso, per una sorta di
meccanismo tra maggioranza e opposizione, si mette in atto una
sorta di attività ostativa rispetto alle iniziative
dell'opposizione per questi meccanismi che, comunque, sono di
piccolo calibro; l'altra è ancora peggiore ed è il fatto che
dimostrereste di non aver percepito e di non aver raggiunto questa
sensibilità e di non aver percepito l'entità. Su questo io voglio
soltanto fare un chiarimento: questa volontà di andare ad
approfondire alla declinazione del verde non è frutto
dell'ossessione estetica dell'architetto Distort. Questa è proprio
la visione di riqualificazione dello spazio costruito, ma lo spazio
costruito, se riqualificato, genera sicuramente un miglioramento
qualitativo della percezione architettonica paesaggistica, ma
questo non vi fa capire qualcosa, per esempio, sull'aspetto del
turismo, sull'appetibilità del nostro territorio? Il nostro
territorio deve essere appetibile nel momento in cui arrivo a
destinazione, in cui i turisti arrivano a destinazione e
parcheggiano l'auto in un parcheggio, che, tra l'altro, il più
delle volte è poco alberato e poi indossano gli sci oppure gli
scarponi, vanno a camminare e vanno finalmente negli spazi non
interessati dagli interventi umani e dicono: "ecco com'è bella la
Valle d'Aosta". Questo è un fallimento. Noi dovremmo vendere bene
la carta della Valle d'Aosta dallo spazio costruito. Da
Pont-Saint-Martin dovrebbe partire una politica di riqualificazione
dello spazio e la riqualificazione dello spazio più economica e più
rapida è attraverso il verde, una gestione intelligente del verde.
Ecco, questo è quello che voi vi state perdendo, ve lo dico anche
con un senso di
pietas
romana, non di far pietà ma di
pietas
, nel senso che capisco che ci siano delle dinamiche,
però veramente vi dico questa era un'occasione in cui le dinamiche
dovevano essere sorpassate, perché questo dimostra di avere una
mancanza di visione su un tema fondamentale.
Un altro elemento importante: noi qua siamo Consiglio regionale,
qui abbiamo Presidenti di Commissioni consiliari, quindi
l'indicazione che suggeriva di venire a relazionare in Commissione
lo stato dell'arte non voleva dire: "fate un lavoro gigantesco e
quando è fatto, e veloci, mi raccomando, lavorate anche di notte e
poi venite a relazionare in Commissione". Assolutamente no,
l'obiettivo è quello di dire: "venite a parlarci in Commissione
anche sullo stato dell'arte" e lo stato dell'arte potrebbe essere
anche umilmente il fatto di dire: "noi di grandi idee non ne
abbiamo o abbiamo delle idee però non sappiamo bene come renderle
applicative". Oltretutto con questo non diminuisco la capacità
professionale dei dirigenti e dei funzionari di settore,
assolutamente, ma mi rendo conto, per esempio, che l'esiguità del
loro organico incide rispetto all'incombenza del lavoro che devono
fare. L'attività di Commissione pertanto deve essere vista sotto
questo punto di vista, un luogo in cui si lavora, si mettono in
atto intelligenze, diverse intelligenze colloquiano tra loro,
questa è la linea della Commissione.
Guardo i vari Presidenti di Commissione e mi chiedo se sono
d'accordo, immagino di sì, lo spirito è proprio questo, la
rivalutazione del ruolo della Commissione, anche solo dal punto di
vista del suggerire delle indicazioni. Questo è quello che vi siete
persi. Sicuramente non ritiro, perché comunque mi pare di aver dato
sufficienti elementi per far capire che la bontà di
quest'iniziativa è trasversale, va al di là dei giochi tra
maggioranza e opposizione, per cui così come invito alla coscienza
personale di ognuno dei membri in questo Consiglio, io dichiaro che
mantengo la mozione e propongo quindi l'iter normale di andare a
votazione.
Presidente -
Vi sono altri interventi? Non vedo ulteriori
richieste di intervento, posso pertanto mettere in votazione la
mozione. La votazione è aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
La mozione non è approvata.
A questo punto sospendiamo brevemente i lavori del Consiglio per
permettere di arieggiare il locale. Il Consiglio è sospeso.
La seduta è sospesa dalle ore 11:16 alle ore 11:34.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK