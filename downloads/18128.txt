Consiglio Regionale della Valle d'Aosta - Oggetto del Consiglio n. 1221 del 29 marzo 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque minerali e termali
Precedente
Successivo
Resoconto integrale del dibattito dell'aula
Oggetto del Consiglio n. 1221 del 29 marzo 2000 - Resoconto
OGGETTO N. 1221/XI Intendimenti sulla realizzazione dello
stabilimento termale di Pré-Saint-Didier. (Interpellanza)
Interpellanza Richiamate le deliberazioni di Giunta regionale
n. 3073 del 13 settembre 1999, avente per oggetto: "Nomina della
commissione per la valutazione delle proposte per la valorizzazione
delle risorse termali del Comune di Pré-Saint-Didier e
determinazione dei compensi da corrispondere ai componenti esterni.
Impegno di spesa", n. 3854 del 30 ottobre 1999 avente per oggetto
"Approvazione del trasferimento alla Finaosta, in gestione
speciale, della somma di lire due miliardi destinata a spese per
interventi nel settore termale, ai sensi della L.R. 38/1988.
Impegno di spesa" e n. 4905 del 30 dicembre 1999 avente per
oggetto: " Approvazione dell’avviso per
l’individuazione del soggetto promotore, ai sensi
dell’art. 37 della L.R. 12/1996 come modificata
dalla L.R. 29/1999, per l’acquisizione di proposte
per la valorizzazione risorse termali di Pré-Saint-Didier, a
seguito della mancata individuazione del soggetto promotore in
occasione del precedente avviso. Impegno di spesa"
Riscontrato che nel Comune di Saint-Vincent
l’Amministrazione comunale sta procedendo alle fasi
finali della trattativa con un'azienda del settore, alla ricerca
dell’ottimizzazione della gestione privata, dopo
diversi anni di gestione pubblica in grave perdita economica;
Considerato che, per quanto riguarda il Comune di
Pré-Saint-Didier, le due aziende che hanno concorso per
l’individuazione del soggetto promotore per
l’acquisizione di proposte per la valorizzazione
delle risorse termali, non sono stati giudicati idonei dalla
competente Commissione;
i sottoscritti Consiglieri regionali
Interpellano
la Giunta Regionale per conoscere:
1. la possibilità di valutare l’eventualità di
costituire un Consorzio misto pubblico - privato, al fine di
costruire lo stabilimento termale di Pré-Saint-Didier, secondo le
proposte per la valorizzazione delle risorse stilate
dall’Amministrazione comunale e, al fine di
permettere la gestione dello stabilimento ad
un’azienda privata;
2. le eventuali differenziazioni di servizio prevedibili a
Pré-Saint-Didier, alla luce delle modifiche in atto riguardanti la
presunta offerta che presenterà lo stabilimento termale di
Saint-Vincent.
F.to: Lanièce - Collé - Marguerettaz
Président La parole au Conseiller Lanièce.
Lanièce (Aut)
L'obiettivo di questa interpellanza è quello
di capire le reali intenzioni dell'Amministrazione regionale in
merito al delicato settore termale e più precisamente alle Terme di
Pré-Saint-Didier.
Con non poche difficoltà sta proseguendo l'iter per l'appalto
della gestione dello stabilimento termale di Saint-Vincent tant'è
che l'amministrazione comunale sta procedendo alla trattativa
finale con un'azienda del settore.
Il settore termale, e più in generale quello delle "beauty
farms", è molto concorrenziale e la situazione delle Terme di
Saint-Vincent è sicuramente critica nel contesto nazionale:
comunque sia, il Comune di Saint-Vincent sta cercando
l'ottimizzazione della gestione privata inserendo nell'offerta
anche altre strutture come ad esempio la riabilitazione, la
microchirurgia estetica, la realizzazione di una piscina termale
che probabilmente faranno in modo che la nuova gestione possa avere
maggior richiesta e quindi avere una buona offerta rispetto alle
altre terme italiane.
Altro discorso è quello di Pré-Saint-Didier, dove le terme
devono essere ricostruite da molto tempo. Recentemente le due
aziende che hanno concorso per l'individuazione del soggetto
promotore per l'acquisizione di proposte per la valorizzazione
delle risorse termali non sono state giudicate idonee dalla
competente commissione. Francamente assistere a questo stallo della
situazione ad oltre 24 anni di distanza dalla chiusura dello
stabilimento termale di Pré-Saint-Didier non è più accettabile,
soprattutto in questo periodo dove a causa della chiusura del
Traforo del Monte Bianco bisogna adoperarsi per cercare di
minimizzare gli effetti della crisi.
Dopo aver prodotto centinaia di carte ed elaborato decine di
progetti e di piani di valorizzazione, organizzato convegni,
incontri e commissioni ed illuso migliaia di persone, almeno due
generazioni di residenti, a Pré-Saint-Didier si chiedono quali
soluzioni serie ed efficaci si prospettano in merito alla
necessaria e ora più che mai urgente riattivazione dell'impianto
termale.
È stata ampiamente dimostrata l'importanza per l'intero
comprensorio della Valdigne di rilanciare la propria immagine
turistica attraverso la riapertura dello stabilimento termale di
Pré-Saint-Didier, riapertura questa confermata a tutti i livelli,
sia scientifico che economico, sociale ed occupazionale.
Nel concreto le soluzioni finora proposte non sono state molto
apprezzate. Fra l'ipotesi di una gestione diretta delle terme da
parte dell'Amministrazione regionale e l'ipotesi di affidarne la
gestione ad una grande società multinazionale completamente avulsa
dal contesto socio-economico locale, nonché mossa innanzitutto da
motivazioni prettamente se non esclusivamente speculative, esiste
forse una terza e forse più realistica opportunità.
Conoscendo quanto alto sia l'interesse degli imprenditori della
Valdigne, tutti più o meno direttamente legati al turismo, per una
rapida riapertura dello stabilimento termale, consapevoli peraltro
che debba permanere un nucleo centrale pubblico attorno al quale
costruire un ente di gestione dello stesso, si deve a nostro avviso
cominciare a valutare le prospettive di successo di un'ipotesi
legata alla creazione di un consorzio misto pubblico-privato che
proceda in tempi brevi alla riattivazione dell'impianto e alla
progettazione di una serie di servizi annessi a struttura
satellitare destinati a creare progressivamente un polo
specializzato nella cura della salute e del corpo, fattori entrambi
che sappiamo rappresentare una fortissima e in costante crescita
attrattiva turistica.
Un investimento però che, per risultare efficace e non provocare
azioni di rigetto violente o peggio scadere ancora una volta in un
desolante fallimento, deve coinvolgere innanzitutto le risorse
umane ed economiche locali e proporsi gradatamente, sviluppandosi
in modo congruo al crescere della richiesta di nuovi servizi e
della riacquisizione di "fama" da parte dello stabilimento
stesso.
È ovvio infine che i tipi di servizio che si dovranno trovare a
Pré-Saint-Didier dovranno preferibilmente essere diversi da quelli
di Saint-Vincent al fine di poter evitare una concorrenza interna
poco utile ad entrambe le strutture in modo così da proporre
un'offerta diversificata del settore termale valdostano.
Proprio per questo motivo abbiamo presentato questa
interpellanza, per capire la situazione attuale, pur sapendo che da
diverso tempo sono state presentate diverse iniziative, a cui la
Giunta regionale ha sempre risposto mettendo in evidenza la piena
volontà di perseguire la via della creazione di un polo termale in
Valle d'Aosta, a Saint-Vincent che è a gestione comunale e a
Pré-Saint-Didier che è di proprietà regionale; proprio per questo
noi quindi chiediamo qual è la situazione attuale visto che in
pratica sono stati acquisiti i pareri per quanto riguarda le
qualità terapeutiche dell'acqua e quindi vogliamo sapere se questa
proposta di un consorzio misto pubblico-privato possa essere
un'ipotesi da perseguire alla luce anche del fatto che, come
richiamato nella premessa, le due ditte che erano state inserite in
questa bozza di appalto sono state bocciate dalla commissione
competente; infine chiediamo se si intende portare a
Pré-Saint-Didier dei servizi diversi da quelli di Saint-Vincent in
modo da diversificare meglio l'offerta termale valdostana.
Queste sono le nostre richieste, aspettiamo la risposta
dell'Assessore.
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Parto subito dalla parte finale
dell'illustrazione dell'interpellanza, dove si ipotizza una scelta
da parte dell'Amministrazione di una gestione prettamente pubblica
delle Terme di Pré-Saint-Didier oppure una gestione concessa
totalmente a grossi gruppi finanziari.
L'Amministrazione regionale non ha fatto né l'una né l'altra
scelta; non ha mai deciso di gestire direttamente le Terme di
Pré-Saint-Didier e con l'iniziativa che sta portando avanti
assolutamente non ha fatto la scelta di far gestire le Terme di
Pré-Saint-Didier a grossi gruppi finanziari.
Anzi direi di più: in occasione dell'incontro l'anno scorso con
l'Associazione Industriali dove si parlava di imprenditorialità in
Valle d'Aosta? - perché la filosofia illustrata prima dal
Consigliere Lanièce sulla possibilità di creare un consorzio di
imprenditori locali è molto bella dal punto di vista estetico, ma
quando scendiamo sul concreto all'interno di questo consorzio ci
vogliono gli imprenditori - e infatti un anno fa, nell'incontro con
l'Associazione Industriali, dove si parlava di imprenditoria, fra
le altre cose in un mio intervento dissi che si presentava
l'occasione della gestione delle Terme di Pré-Saint-Didier,
pertanto era quello il momento di farsi avanti per l'imprenditoria
valdostana che dice di avere molte iniziative, ma di non avere le
opportunità perché il pubblico soffoca le iniziative dei privati,
era quello il momento di vedere quanti imprenditori valdostani si
candidavano per portare avanti questo intervento che prevede tra
l'altro con la modificazione della legge n. 12 la possibilità di
finanziamenti integrativi pubblici.
Fatta questa premessa, non precludiamo assolutamente a consorzi
locali e a imprenditori locali di farsi avanti e di proporsi per la
gestione di questa struttura, anzi l'Amministrazione regionale ha
fatto tutto quanto doveva fare per rilanciare questo tipo di
struttura sennonché le uniche due ditte che si sono candidate o non
avevano i requisiti voluti da un punto di vista dello sviluppo del
progetto oppure i requisiti della potenzialità finanziaria che
devono essere garantiti.
Questo perché? Perché la procedura che abbiamo attivato per la
valorizzazione di queste terme prevede che l'iniziativa venga
realizzata mediante l'affidamento con la forma del "project
financing", ma non il "project financing" puro, infatti con la
modifica apportata alla legge n. 12 si prevede la possibilità di
interventi integrativi da parte dell'ente pubblico con
finanziamenti pubblici proprio perché l'ente pubblico non vada a
soffocare l'iniziativa imprenditoriale, quindi con la formula che
abbiamo adottato noi fissiamo i paletti, i criteri, le esigenze che
sono poi quelle che per certi versi ha illustrato prima
l'interpellante, cioè che questo sviluppo termale non sia chiuso in
sé stesso, ma sia aperto e sia un volano per tutta la Valdigne, dia
l'opportunità a tutte le strutture ricettive di poter vendere
questa opportunità in più.
Questo è quanto ha fatto l'ente pubblico però, proprio perché
l'ente pubblico non si ponesse nella condizione di dover
organizzare in toto quello che poteva essere il progetto di
sviluppo, chiediamo ai privati, rispettando questi paletti, di
presentarci un loro progetto e su questo progetto siamo disponibili
a finanziare o direttamente, utilizzando la legislazione vigente, a
sostegno di strutture ricettive o indirettamente con finanziamento
ad hoc in base a quanto prevede la legge per rendere compatibile il
progetto dal punto di vista finanziario perché l'ipotesi del
"project financing" prevede poi la concessione in comodato gratuito
di tutte le proprietà, quindi immobiliari e non, regionali alla
società che dovrebbe vincere l'appalto.
Fatta questa scelta, che ci pare la più corretta, che lascia
libertà di azione a tutte le potenzialità imprenditoriali,
l'articolo 37 della legge n. 12 prevede che la proposta venga
presentata da un soggetto promotore, inteso come soggetto di
diritto privato, avente i requisiti previsti non solo dalla legge
vigente, ma anche dalla vigente normativa comunitaria e
statale.
Questo è elemento molto importante ed è uno degli elementi che
ha fatto sì che i due concorrenti che si erano proposti non
avessero i requisiti.
Devono avere i requisiti rispetto alla normativa regionale,
nazionale, comunitaria per poter accedere alla qualità di
concessionario ad una concessione di lavori pubblici ovvero in
qualità di socio privato ad una società a partecipazione pubblica
che si impegna a finanziare la realizzazione di un'opera in grado
di soddisfare un bisogno collettivo mediante capitale di rischio di
fonte privata o in parte pubblica.
Quindi diciamo che i requisiti del soggetto promotore devono
essere quelli di avere tutti i requisiti come organizzazione
aziendale di poter realizzare l'intervento oltre ad avere i
requisiti finanziari garantiti da primarie società di credito che
garantiscono l'impalcatura finanziaria del progetto, cioè ci deve
essere una fideiussione che garantisce che la ditta che si candida
poi è in grado di far fronte agli impegni finanziari sui quali si è
impegnata.
Appare evidente che questo iter procedurale che abbiamo scelto
consente la gestione dello stabilimento soprattutto ad un'azienda
privata come conseguenza di una condotta mediante capitale di fonte
sia pubblica che privata, quindi l'ente pubblico si limita a
fissare gli indirizzi ed eventualmente a sostenere finanziariamente
un'iniziativa che è totalmente privatistica. Nulla vieta che ci sia
un'organizzazione anche di un consorzio che al suo interno contenga
i requisiti di affidabilità finanziaria e quei requisiti richiesti
dalla legislazione regionale, nazionale e comunitaria per poter
realizzare l'intervento.
Sul secondo quesito, mentre le Terme di Saint-Vincent sono di
proprietà comunale e quelle di Pré-Saint-Didier sono di proprietà
regionale, l'Amministrazione non ha voluto prevedere vincoli di
alcun tipo.
Non vogliamo definire a priori il servizio e le offerte, abbiamo
scelto appunto per questo la procedura del "project financing"
proprio per non andare a definire con precisione che tipo di
caratteristica deve avere questo progetto di sviluppo, per lasciare
un grandissimo spazio al privato di proporsi eventualmente con un
progetto che contenga tutte quelle caratteristiche che noi per
certi versi condividiamo. Questo per dare la possibilità di
valutare in modo autonomo e obiettivo tutte le differenti proposte
e avere la possibilità di raccogliere il maggior numero di idee
possibili perché se andavamo a definire i contorni in modo troppo
preciso, probabilmente i candidati, che già di per sé sono stati
pochi con queste condizioni, si riducevano ancora.
Tuttavia è intenzione dell'Amministrazione sostenere una
proposta che non releghi l'aspetto termale vero e proprio a un
ruolo marginale, ma che anzi faccia svolgere allo stesso il vero
ruolo di richiamo, quello che per certi versi veniva auspicato
dall'interpellante anche se non deve essere necessariamente lo
stesso legato solo agli aspetti curativi e terapeutici, quindi le
terme devono avere un richiamo che non può essere solo quello
curativo e terapeutico, da qui il discorso del fitness, della
"beauty farm", eventuali aspetti specifici dal punto di vista
medico, in particolare nel caso di Pré-Saint-Didier dove è
riconosciuto che l'acqua ha delle grosse finalità terapeutiche per
le malattie della pelle.
Diciamo che quanto abbiamo portato avanti apre la possibilità a
360 gradi, adesso chiaramente bisogna che dall'altra parte ci sia
l'iniziativa dell'imprenditore privato concreta e che porti un
progetto serio.
Président
La parole au Conseiller Lanièce.
Lanièce (Aut)
Prendiamo atto della risposta dell'Assessore
dalla quale emerge che la Giunta regionale non ha ritenuto
opportuno individuare dei servizi specifici a Pré-Saint-Didier
proprio per dare, come ha detto l'Assessore, la possibilità a 360
gradi a chi fa la domanda di poter gestire le terme.
Per quanto riguarda la prima domanda, l'Assessore ha messo in
evidenza il fatto che l'Amministrazione regionale ritiene più
opportuno che la gestione delle terme sia affidata a una società
privata.
Noi avevamo indicato la formula del consorzio misto
pubblico-privato proprio perché sono tantissimi anni che non si
rilanciano le Terme di Pré-Saint-Didier, anche alla luce di questi
ultimi avvenimenti, dove a fronte di un appalto si erano presentate
solo due ditte che non avevano però i requisiti necessari sia per
quanto riguarda l'affidabilità finanziaria, sia per quanto riguarda
i requisiti richiesti dalla normativa.
Per evitare uno stallo continuo, una situazione imbarazzante, in
quanto a 24 anni dalla chiusura delle Terme di Pré-Saint-Didier
siamo ancora in attesa di rilanciarle, abbiamo avanzato questa
proposta e invitiamo l'Assessore, nel caso in cui in futuro, a
fronte di un nuovo appalto non ci siano imprenditori che presentino
domande corredate dai requisiti necessari, a verificare
eventualmente la possibilità di creare questo consorzio misto
pubblico-privato e questo proprio al fine di perseguire l'obiettivo
principale, su cui tutti siamo d'accordo, che è quello di
rilanciare le terme per poter dare un'offerta turistica
differenziata, anche perché le terme non sono importanti solo per
l'aspetto sanitario, ma altresì per l'aspetto estetico, curativo,
turistico, cioè ci sono diversi aspetti correlati che sono più che
mai importanti in una regione con forte vocazione turistica come è
la nostra.
L'invito è dunque, se passeranno altri anni senza che si
presenti una società che abbia i requisiti richiesti e quindi
ottenga la gestione per il rilancio delle Terme di
Pré-Saint-Didier, a prendere in considerazione la possibilità di
creare un consorzio misto pubblico-privato che possa, sempre con i
dovuti requisiti, finalmente gestire e quindi rilanciare le Terme
di Pré-Saint-Didier.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK