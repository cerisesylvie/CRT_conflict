Consiglio Regionale della Valle d'Aosta - Oggetto del Consiglio n. 2299 del 27 luglio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2299 del 27 luglio 2016 - Resoconto
OGGETTO N. 2299/XIV - Relazione su "la gestione del servizio
sanitario della Regione Valle d'Aosta/Vallée d'Aoste. Esercizio
2014", approvata dalla Sezione regionale di controllo della Corte
dei conti.
Rosset (Presidente) -
Punto n. 13.01 dell'ordine del
giorno. Prima di proseguire con il disegno di legge, c'è la presa
d'atto della relazione della Corte dei conti. Credo che possiamo
prenderne atto. Alla stessa maniera do per letta la proposta dei
revisori dei conti. Ha chiesto la parola il collega Cognetta, ne ha
facoltà.
Cognetta (M5S) -
Giusto due parole sulla presa d'atto
della relazione della Corte dei conti. L'ho letta con una certa
superficialità, però poi, guardandola meglio, mi sono accorto di
ciò che è scritto a pagina 38, che mi ha lasciato
abbastanza...così. Sostanzialmente la Corte dei conti in questa
pagina tratta dell'acquisto di beni e servizi fatto dall'Azienda
USL, in particolare dice: "negli atti analizzati non è raro il caso
di concessione di "proroghe tecniche" in cui la procedura per
l'affidamento del servizio o per la fornitura dei beni, nelle more
delle proroghe esaminate, non ha mai avuto inizio. È altresì
frequente il ricorso a rinnovi contrattuali con rinegoziazione del
prezzo, sempre motivati dalla necessità di contenimento della spesa
o dell'infungibilità dei servizi. Ancora più di rilievo è il
ricorso a proroghe effettuate a sanatoria o a parziale sanatoria e
ad accordi che prorogano le durate in largo anticipo rispetto alla
scadenza preventivamente pattuita". In grassetto poi aggiunge: "la
Sezione espressamente rileva che il ricorso alle suddette proroghe
e/o rinnovi lede i principi comunitari in materia di tutela del
mercato e della concorrenza". Fa poi riferimento ad una delibera
specifica: "quanto al contratto di cui alla deliberazione del
Direttore generale n. 960/2014, la Sezione dà atto che
l'Amministrazione regionale, a seguito dei rilievi degli organi di
controllo, ha immediatamente invitato l'azienda "a rimuovere i
vizi, annullando in autotutela la proroga contrattuale di cui alla
delibera del Direttore generale dell'Azienda USL, avviando le
ordinarie procedure di gara". L'azienda, con nota del 21 aprile
2016, in ottemperanza a quanto rilevato, ha comunicato di aver
intrapreso i provvedimenti necessari".
Sostanzialmente cosa dice la Corte dei conti? Che su 32
deliberazioni esaminate, prese dal sito dell'Azienda USL tutte e 32
avevano dei problemi, dei vizi. Caro Assessore, io spero che questa
pratica non venga continuata, non è più possibile...
(interruzione di un Consigliere, fuori microfono)
...è del 2014, è chiaro che non c'entra, però lo dico a lei
perché adesso c'è lei, lo dovrei dire a quello di fianco, ma adesso
c'è lei, lo devo dire a lei, mi dispiace, non è colpa mia...dicevo
che però questo pone in rilievo un problema piuttosto grande: il
fatto che sostanzialmente ci sono state delle proroghe, che poi non
dovevano essere fatte.
È successo qualcosa anche sui trasporti, mi sembra, riguardo
alle delibere di fine anno, qualcosa di simile, vedremo la Corte
dei conti cosa dirà anche su quello, però alla fine il punto è che
sostanzialmente queste cose non potevano essere fatte e ovviamente
la Corte dei conti lo segnala. Io spero che pratiche di questo tipo
non vengano più realizzate; mi fa piacere che la Corte dei conti in
questa sua analisi in relazione alla gestione del servizio
sanitario ponga queste domande alla nostra Amministrazione e spero
che sinceramente la nuova gestione cambi verso.
Presidente -
Ha chiesto la parola la Consigliera Morelli,
ne ha facoltà.
Morelli (ALPE) -
Interveniamo sulla relazione della Corte
dei conti, relazione che presenta luci e ombre. È corretto anche
rilevare quanto di positivo la Corte dei conti dice, per esempio,
in riferimento alla spesa farmaceutica, che a livello nazionale è
una delle più basse e più corrette e la Corte dei conti registra
un'apprezzabile diminuzione. A fianco però delle luci ci sono delle
criticità, come già giustamente ha osservato il collega Cognetta,
in particolare riguardo alla programmazione. In virtù dei
cambiamenti del sistema del nostro bilancio, sarà vieppiù
importante fare programmazione, perché non sarà più possibile
l'anno prossimo intervenire in assestamento e quindi l'azienda
dovrà formulare richieste che siano il più attendibili e precise
possibile, proprio perché non sarà più possibile integrare
successivamente.
Vorrei fare un passaggio anche sull'attività intramoenia, su cui
la invito, Assessore, a porre attenzione, perché è un tema che
avevo già avuto modo di sollevare in Consiglio regionale non tanto
per esprimerci a favore o contro, quanto piuttosto per porre la
lente su questo metodo di prestazione della libera professione da
parte dei medici dell'USL. In occasione proprio della presentazione
dell'interpellanza, avevamo richiesto dei dati precisi all'USL,
dati che ci erano stati forniti, ma in modo del tutto anonimo. Ci
sono stati forniti dei prospetti che riportano le entrate per ogni
singolo dirigente, ma in forma anonima e alla nostra richiesta di
capire, in particolare per quei dirigenti che, grazie
all'intramoenia, vedevano aumentato il loro emolumento di più di 50
mila euro all'anno, ci è stato risposto che "trattandosi di
attività non istituzionale, ma libero professionale, remunerata con
risorse non pubbliche ma dei privati cittadini, si ritiene che la
conoscenza dei nominativi dei medici che guadagnano di più
nell'esercizio dell'attività libero professionale non sia una
informazione funzionale alla cura e alla tutela di un interesse
pubblico e pertanto accessibile da parte dei Consiglieri regionali,
pur avuto riguardo per lo speciale diritto di accesso loro
riconosciuto dall'ordinamento". Ora,
des deux l'une
, perchè
vero che si tratta di attività non istituzionale, ma non è vero che
viene remunerata esclusivamente con risorse non pubbliche, perché è
proprio la Corte dei conti che ci dice che il collegio sindacale,
nell'ambito dei propri controlli contabili in merito all'attività
intramoenia, ha stimato costi eccedenti i ricavi per euro 574 mila;
ciò significa che questa cifra è a carico del pubblico e non dei
dirigenti che prestano l'attività intramoenia. Assessore, quindi
l'invito è a porre molta attenzione a questo tema, così com'è
necessario porre attenzione alla programmazione e alla spesa per il
personale, su cui la Corte dei conti ha proprio voluto porre
l'accento, oltre a quanto diceva il collega Cognetta, su
quell'abitudine di operare un po' troppo spesso attraverso
reiterate proroghe.
Presidente -
Ha chiesto la parola il Presidente della
Regione, ne ha facoltà.
Rollandin (UV) -
La relazione della Corte dei conti
l'abbiamo naturalmente anche noi analizzata puntualmente e, venendo
ad alcune delle sollecitazioni, perché correttamente la collega
Morelli ha citato anche alcuni aspetti che sono migliorati, però,
in particolare sull'intramoenia, vorrei far presente che è corretto
quello che dice l'USL: i soldi che sono utilizzati non sono soldi
pubblici. La differenza da quello che diceva lei è che sui ricavi
ottenuti rispetto al costo sostenuto...loro fanno riferimento al
fatto che loro dicono: "noi non ti paghiamo, ma ti mettiamo a
disposizione i locali". È sottile la differenza, però la risposta
che lei ha letto è corretta. Nel contempo, non è esattamente giusto
dire che non ha un costo...c'è un costo, tant'è che lo sottolinea
la Corte dei conti: 574 mila rispetto ai 274, che sono quelli
incassati, quindi c'è questa differenza fatta notare dalla Corte
dei conti.
Voglio solo specificare ad entrambi che, su questo, da parte
dell'Amministrazione regionale non solo si è intervenuti, ma è
stato dato come obiettivo specifico quello di cambiare il sistema
di gestione per quanto riguarda già il 2015, pertanto gli effetti
si dovrebbero già vedere adesso nella relazione del 2016. Volevo
dirlo perché su questo punto si è investito direttamente dando
delle indicazioni precise. Anche se, su alcuni aspetti dobbiamo
dire che, in particolare per la gestione per un certo periodo c'era
il termine, soprattutto per i contratti...per la revisione di tutti
i contratti, con una riduzione dal 5 al 10 percento, cosa che ha in
qualche modo incrementato questa modalità di rifare i contratti. Se
tu mi fai quello che è stato fatto ai vari livelli, mi fai la
riduzione di..., veniva contrattato e quindi c'era la proroga.
Questo era un meccanismo con i suoi limiti, però era quello che
garantiva una riduzione dei costi automatica. È solo per spiegare.
Obiettivamente però le notazioni sono state tutte naturalmente non
solo analizzate, ma anche puntualmente verificate con impegni che
sono stati inviati all'USL per quanto riguarda obiettivi specifici,
in modo da cambiare il sistema utilizzato fino a lì.
Presidente -
Non ci sono altri interventi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK