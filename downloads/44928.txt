Consiglio Regionale della Valle d'Aosta - Oggetto del Consiglio n. 1763 del 28 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1763 del 28 luglio 2022 - Resoconto
OGGETTO N. 1763/XVI - Interrogazioni a risposta immediata:
"Notizie in merito all'assistenza medico-generica a favore dei
turisti" e "Notizie in merito all'attivazione di ambulatori per lo
svolgimento di attività di assistenza primaria a favore dei
turisti".
Bertin (Presidente) -
I punti n. 6.04 e n. 6.05 vengono
affrontati congiuntamente, pertanto ci saranno le due
illustrazioni, la risposta congiunta e le due repliche. Si è
iscritto il consigliere Carrel, ne ha facoltà.
Carrel (PA) -
Questa nostra interrogazione a risposta
immediata nasce dall'articolo del 20 di luglio apparso sull'ANSA e
su diversi giornali
on line
in cui si sostiene che il 118 è
sommerso da chiamate, anche oltre 300 al giorno. Nelle varie
sfaccettature degli articoli usciti vi sono anche delle
dichiarazioni, delle parole forti e chiare del dottor Cavoretto che
evidenzia che non era ancora stata attivata l'assistenza
medico-generica per i turisti. Proprio quest'assistenza è stata
attivata il 25 luglio 2022, lo abbiamo appreso tramite un
comunicato stampa dell'USL, ma solamente per i giorni lavorativi.
Ciononostante ci è stato segnalato che ancora questa notte, per
esempio, la guardia medica di Brusson non era presente e vi sono
state numerose richieste di intervento proprio in quella zona,
quindi qualcosa ancora non torna.
Torniamo su questo tema perché lo avevamo già affrontato il 4
ottobre del 2021 chiedendo quali erano i turni scoperti dei
distretti 1 e 2, lì avevamo informazioni più specifiche di questi
distretti, di personale di guardia medica non presente nei vari
turni. Lei, Assessore, ci aveva risposto e in questo caso
ovviamente aveva elencato tutte le problematiche e poi aveva
concluso dicendo che sarebbe stato attivato un tavolo di lavoro per
il quale partecipano l'Assessorato e l'Azienda USL dove sono in
corso di valutazione una serie di proposte di natura contrattuale
ed economica che saranno presentate a breve ai rappresentanti delle
organizzazioni sindacali.
Volevamo quindi capire qual è lo stato dell'arte del problema ad
oggi, nel mese di luglio, quali sono i turni scoperti, per
comprendere ad oggi qual è la gravità di questo problema.
Presidente -
Sempre per l'illustrazione, la parola alla
consigliera Erika Guichardaz.
Guichardaz E. (PCP) -
Non aggiungo le cose che ha già
detto il consigliere Carrel, la nostra iniziativa puntava su due
altri punti che si integrano a quello che ha appena detto il
consigliere Carrel, perché il 22 giugno era uscito l'avviso
pubblico per l'assistenza medico-generica ai turisti, con scadenza
1° luglio, dopodiché in data 18 luglio invece l'azienda aveva
deciso di attivare sul territorio sedi di ambulatori a seguito di
un accordo con i medici di medicina generale.
Appreso anche dello stato del Pronto Soccorso, come sollevato
dal consigliere Carrel, e conoscendo bene anche le carenze rispetto
alla continuità assistenziale, volevamo un po' capire se erano
state ritrovate delle disponibilità, se si prevedevano degli orari
di apertura e le visite a domicilio dei turisti. Alcune cose sono
già uscite da un comunicato stampa dell'Assessorato, chiediamo, se
è possibile, sapere, visto che in alcuni casi si parla solo della
prima settimana, se si pensa di far uscire dei comunicati stampa
volta per volta visto che immagino non si siano ancora trovate le
disponibilità per tutto il periodo estivo.
Presidente -
Risponde l'assessore Barmasse.
Barmasse (UV) -
Come ogni anno, anche quest'anno
l'azienda ha provveduto a emettere un bando per la copertura dei
posti di guardia medica turistica per le principali sedi regionali.
Tale bando, purtroppo, è andato praticamente deserto, ci sono state
solo due sole candidature con disponibilità estremamente limitata
come ore settimanali.
Per garantire una copertura a un'esigenza importante per la
nostra Regione, quindi, è stato sottoscritto un accordo integrativo
regionale con i medici di cure primarie per estendere alle località
turistiche una fattispecie contrattuale diversa più appetibile,
rivolta a una partita di medici più ampia, c'è una fattispecie
contrattuale che ci permette anche di pagare decisamente di più le
ore dei medici che effettuano questo tipo di attività.
Tale strumento, come dicevo prima c'è stato un accordo
integrativo regionale, ha permesso di aprire degli ambulatori di
accesso diretto nelle località turistiche, sfruttando tutte le
disponibilità ottenute da parte dei medici. In caso di nuove
maggiori disponibilità dei professionisti sarà possibile
incrementare ulteriormente l'offerta. Illustro le sedi presso le
quali sono attivati i servizi, adesso ve le posso leggere, informo
inoltre che, grazie alla disponibilità di medici di assistenza
primaria, anche la sede di Pila dal 1° agosto potrà essere aperta
due giorni a settimana. Le sedi che sono state aperte sono a
Courmayeur presso il Centro Traumatologico 25 luglio, 5 agosto, 16
agosto e 31 agosto, il lunedì, martedì, mercoledì, giovedì e
venerdì, soprassiedo a elencare gli orari, vi lascio poi ovviamente
gli allegati. Dall'8 luglio al 12 agosto il martedì e il giovedì.
La Thuile presso il Consultorio dal 25 luglio al 31 agosto il
martedì e il giovedì. Abbiamo, poi, Cogne adesso il Consultorio il
martedì e il giovedì dal 26 luglio al 28 luglio con orari diversi
di cui vi posso fornire ovviamente le indicazioni. A Valtournenche
avremo l'ambulatorio tutti i giorni della settimana dalle ore 10:00
alle ore 14:00 il lunedì, dal martedì dalle ore 11:00 alle ore
17:00, il mercoledì dalle ore 10:00 alle ore 16:00, il giovedì
dalle ore 08:00 alle ore 14:00, venerdì dalle ore 12:00 alle ore
16:00, giovedì dalle ore 08:00 alle ore 14:00, venerdì dalle ore
12:00 alle ore 16:00. Seguiranno poi gli orari per il mese di
agosto che devono ancora essere fatti. Poi abbiamo una copertura
con l'ambulatorio ad accesso diretto in Val d'Ayas dal 25 luglio al
31 agosto, tutti i giorni sono coperti. C'è poi anche la copertura
di Gressoney, gli orari sono dal 25 luglio al 29 luglio, ci sarà
poi un orario ovviamente per il mese di agosto, lunedì, martedì,
mercoledì, giovedì e venerdì. Vi fornisco l'elenco di queste
sedi.
Presidente -
Per la replica, ha chiesto la parola il
consigliere Carrel.
Carrel (PA) -
Vede, Assessore, la domanda era quali turni
sono rimasti scoperti nel mese di luglio e questa domanda non ha
trovato risposta. Bene quello che è stato fatto ma volevamo capire
quali turni erano scoperti in modo da capire, perché siamo ben
consapevoli della carenza di medici che possano offrire questo
servizio ma ci risulta che potrebbe essere organizzato molto
meglio, nel senso che soprattutto nelle vallate, nei punti più
distanti da Aosta si potrebbe garantire o, meglio, si dovrebbe
garantire il servizio H24 in modo da evitare dei sovraccarichi al
118. Questo era il senso della nostra interrogazione, perché va
bene il servizio che ha appena elencato ma il problema è dare un
servizio soprattutto alle vallate, perché sennò saremo di nuovo qui
a discuterne a settembre e il problema sarà esattamente come
prima.
Presidente -
Per la replica, ha chiesto la parola la
consigliera Erika Guichardaz.
Guichardaz E. (PCP) -
Per rilevare che avevamo letto il
comunicato stampa, mi sembra che le cose che ha elencato sono
quelle che avete pubblicato e quindi si aspetterà ancora per avere
le date del mese di agosto, soprattutto per alcune zone che
sembravano scoperte ma che adesso ci dice che invece saranno
coperte. Rileviamo che è un servizio fatto un po' a macchia di
leopardo, sia rispetto alle date, sia rispetto agli orari e che non
è più prevista la visita domiciliare. Dal comunicato stampa
rileviamo anche che in alcuni casi non sono segnalati i numeri di
telefono dei medici, che forse potrebbero essere utili per i
turisti in questo senso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK