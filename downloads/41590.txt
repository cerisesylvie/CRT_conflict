Consiglio Regionale della Valle d'Aosta - Oggetto del Consiglio n. 693 del 23 maggio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 693 del 23 maggio 2019 - Resoconto
OGGETTO N. 693/XV - Interrogazione: "Assunzione di personale
dipendente da parte della società Struttura Valle d'Aosta
S.r.l.".
Rini (Presidente) -
Siamo al punto n. 39 dell'ordine del
giorno. Per la risposta, la parola all'Assessore Testolin.
Testolin (UV) -
Nell'interrogazione si chiede: "
quale
sia la necessità da parte di un'azienda interessata dalla
situazione economico-finanziaria descritta nelle premesse e che
necessariamente sarà sottoposta a ulteriori misure di
ristrutturazione aziendale di procedere con l'assunzione di
ulteriore personale
". Contattata la società, la stessa ha
comunicato come l'esigenza di acquisire una risorsa sia conseguente
alla cessazione di due contratti di lavoro a tempo determinato
avvenuti rispettivamente nel gennaio e nell'aprile 2019. La società
dunque non intende procedere all'assunzione di ulteriore personale,
bensì ripristinare in parte la dotazione organica necessaria per
l'espletamento di specifiche attività. Per la precisione, entrambe
le risorse cessate erano in forza all'Ufficio Contratti di
locazione e contenzioso, che, in seguito alla riorganizzazione del
2016, dipende direttamente dal Coordinatore di direzione proprio in
virtù dell'elevata strategicità rivestita. L'assunzione in
argomento ha quindi carattere sostitutivo di una delle due risorse
non più in organico. Occorre in ogni caso precisare che, a seguito
dell'ultima scadenza contrattuale di aprile, la società ha
provveduto a ricomporre l'ufficio in questione, disponendo, secondo
i principi di economicità ed efficienza, lo spostamento di una
risorsa sebbene, data la sua provenienza da altra area, non in
possesso delle specifiche qualifiche dei lavoratori uscenti. La
particolare valenza che caratterizza l'attività del predetto
Ufficio Contratti di locazione e contenzioso impone tuttavia che
almeno l'altra figura possa disporre delle competenze necessarie a
garantire il proseguimento dei risultati sinora raggiunti. Tale
assunzione è a tempo determinato e potrà essere trasformata a tempo
indeterminato solamente nel caso di sussistenza di tutte le
condizioni necessarie sia normative che economico-finanziarie,
peraltro a tutto vantaggio dell'economicità e dell'efficacia
dell'attività, al fine di non ripetere nuovamente la procedura
selettiva. La società ha peraltro comunicato come l'idonea
dotazione organica garantita all'ufficio abbia permesso nel corso
degli ultimi esercizi di risolvere importanti criticità gestionali
riconducibili alle azioni relative all'incasso dei crediti di
locazione, perseguendo così il miglioramento della condizione
economico-finanziaria della società. Com'è noto, atteso che tali
risultati siano trasmessi al Consiglio regionale secondo quanto
previsto dalla legge regionale n. 10 del 2014, la società ha
infatti negli ultimi esercizi sensibilmente ridimensionato le voci
di svalutazione dei crediti, principalmente la locazione, passando
da circa 600.000 euro annui dell'esercizio 2014 a circa 60.000 euro
dell'esercizio 2018 su un importo complessivo di incassi pari a
circa 4,3 milioni di euro.
Presidente -
La parola al collega Aggravi.
Aggravi (LEGA VDA) -
Grazie, Assessore, per la risposta
tecnica e per averci dato delle conferme su questo aspetto. La
curiosità da cui scaturisce l'interrogazione era proprio perché,
conoscendo la situazione dell'azienda e in particolare anche a
seguito di altre iniziative che erano state fatte e anche di una
sua venuta in Commissione... appunto sapevamo, e poi abbiamo
appreso anche dalla consultazione delle delibere di Giunta, che è
terminato il processo condotto dal gruppo di lavoro riguardo al
possibile risanamento della società, per cui, tra l'altro, eravamo
rimasti anche che sarebbe poi venuto in II Commissione a esporre le
risultanze. Volevamo appunto comprendere quale fosse la necessità e
soprattutto lo stato di questo lavoro che però apprendiamo dalle
delibere di Giunta che è arrivato al suo secondo
step
,
ovvero il mandato alla finanziaria regionale per andare a
quantificare i vari scenari individuati dallo stesso gruppo di
lavoro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK