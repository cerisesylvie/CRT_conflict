Consiglio Regionale della Valle d'Aosta - Oggetto del Consiglio n. 345 del 10 maggio 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 345 del 10 maggio 1983 - Resoconto
OGGETTO N. 345/VII - REIEZIONE DELLA PROPOSTA DI LEGGE
CONCERNENTE: "COSTITUZIONE PRESSO LA FINANZIARIA REGIONALE DEI
FONDI SPECIALI DI ANTICIPAZIONI ED INTEGRAZIONI SALARIALI".
PRESIDENTE:
Illustra la proposta di legge il Consigliere
Mafrica; ne ha facoltà.
MAFRICA - (P.C.I.):
E' questa una delle iniziative più
importanti che il nostro Gruppo ha preso nel corso di questi anni,
ed è perchè volevamo fosse discussa che siamo addivenuti ad un
accordo sull'ordine dei lavori. E' importante per noi perchè fa
riferimento ad una parte della popolazione valdostana che spesso
viene dimenticata in questo Consiglio. E' una legge che ha ricevuto
da parte dei lavoratori un assenso e viene incontro ad alcune loro
richieste. Sono state raccolte anche firme che chiedevano un
intervento di questo tipo e crediamo che sia giusto sottoporlo
all'esame del Consiglio anche se in un modo un po' affrettato.
Sulla Legge sono state sentite le organizzazioni, la C.G.I.L., era
favorevole e nell'ultimo incontro anche la C.I.S.L. ha affermato
che non si doveva ostacolare una legge di questo tipo; le altre due
organizzazioni sindacali, la U.I.L. e il S.A.V.T. hanno detto
invece che sarebbe stato più opportuno inserire questo tipo di
provvedimento in una logica più generale che prevedesse anche
accordi per la mobilità, corsi di formazione professionale. Credo
si possa comunque dire che nel complesso l'opinione del movimento
sindacale, anche se articolato, non è contraria a un intervento di
questo genere. Perchè abbiamo proposto un fondo di anticipazione
per la Cassa integrazione? Perchè in numerose assemblee, se ne sono
svolte anche nel Palazzo regionale, era emerso il problema di
lavoratori o lavoratrici che avevano dovuto attendere sei-otto mesi
prima di avere quanto loro spettava da parte dell'I.N.P.S. Non si
tratta di una iniziativa particolarmente strana perchè in una
Regione sicuramente non governata dalle sinistre, in una provincia
in cui il nostro Partito non è particolarmente forte, come Trento,
una legge analoga è in vigore dal 1974. La legge del Trentino
prevede meccanismi più complessi, in quanto le anticipazioni
vengono fatte dalle banche dopo un intervento della Confidi tra gli
industriali, e il tutto viene garantito con un fondo in cui
interviene la Provincia. La nostra legge è più semplice, in pratica
viene stanziato un fondo presso la Finaosta, le imprese possono
fare domanda non appena presentano la richiesta di cassa
integrazione straordinaria e la Finaosta, una volta verificata
l'ammissibilità della domanda, anticipa i fondi ai lavoratori. Le
imprese restituiranno questi fondi quando riceveranno da parte
dell'I.N.P.S. il pagamento degli stessi, oppure quando verrà
stabilito da parte dell'I.N.P.S. il conguaglio con eventuali
crediti rispetto alle imprese. Il meccanismo è sostanzialmente
questo. Ci sono altri due punti importanti: è previsto un accordo
tra la Regione, le organizzazioni sindacali dei lavoratori, le
imprese e l'ufficio del lavoro perchè attraverso un protocollo
d'intesa si possa poi stabilire come comportarsi rispetto a casi di
mobilità o casi di corsi di formazione professionale. Il secondo
punto che questa proposta cerca di risolvere è di prevedere
problemi che possono eventualmente presentarsi, come quello
relativo alle industrie che si trovino in liquidazione coatta o
anche in situazione fallimentare. Questi casi sono previsti dalla
proposta di legge, che ammette un intervento che garantisce questi
lavoratori quando il datore di lavoro fallisce, attraverso la
Finaosta. E' una legge questa che in una regione come la nostra
riteniamo doverosa. Interveniamo infatti a favore delle imprese del
settore agricolo, dei commercianti, degli industriali, degli
artigiani ma forse la categoria verso la quale interveniamo
direttamente di meno è quella dei lavoratori dell'industria.
Pensiamo che un fondo di 2 miliardi, dovrebbe essere sufficiente
per garantire per 6-8 mesi a un numero abbastanza elevato di
lavoratori, la possibilità di avere mensilmente la loro quota
spettante e sia una cosa che, proporzionata al bilancio regionale e
agli interventi complessivi nel settore industriale, debba essere
approvata da tutto il Consiglio.
PRESIDENTE:
E' aperta la discussione sulla proposta di
legge. Informo anche che in data 3 maggio la Commissione ha
espresso il proprio parere: Mafrica parere favorevole; gli altri
componenti parere favorevole alla discussione in aula.
La parola al Consigliere Carlassare; ne ha facoltà.
CARLASSARE - (Dem. Prol. Nuova Sin.):
Anche questo
provvedimento forse meritava di essere discusso in un'assemblea
meno stanca e più attenta, ritengo comunque che la discussione su
questa proposta di legge non giunga inaspettata perchè già varie
altre volte si è discusso di questo problema all'interno di questo
Consiglio e si sono delineate delle posizioni, purtroppo anche
molto rigide e schematiche da parte della Giunta e del suo
Presidente, che è auspicabile vengano modificate in questa
occasione. In parole molto povere e molto semplici si tratta di una
proposta che verrà a gravare in modo abbastanza limitato sulle
finanze regionali, e consiste in un prestito a tasso zero a dei
lavoratori che sono momentaneamente senza lavoro a causa della
messa in cassa integrazione. Si tratta di quattrini che rientrano
nelle casse regionali, salvo la quota interessi che dovrà essere
coperta dall'amministrazione regionale; si tratta non di contributi
a fondo perduto come molte volte siamo abituati a dare a svariate e
innumerevoli categorie di lavoratori e non lavoratori della nostra
regione; si tratta di andare incontro a delle esigenze, in molti
casi inderogabili e più che sacrosante, di persone che si vedono
private del loro stipendio, per dei periodi anche molto lunghi, per
inefficienza e incapacità da parte di strutture dello Stato. Questo
è necessario chiarirlo perchè voglio fino da ora controbattere a
una possibile argomentazione che più volte il Presidente della
Giunta ha adoperato, dicendo che la maggioranza non vuole sopperire
alle deficienze dello Stato. In molti casi, come amministrazione
regionale, si è intervenuti per sopperire a delle funzioni
tipicamente statali, e non trovo giusto perciò fare delle obiezioni
quando intervenire in questo modo significa andare incontro a delle
giuste e corrette esigenze da parte della popolazione che subisce
le conseguenze di tali insufficienze. In questo caso, lo ripeto, si
tratterebbe di una elargizione di fondi da parte della Regione,
abbastanza limitata come quantità e sarebbe un intervento
particolarmente significativo sul piano politico, in quanto si
tratta di garantire il giusto e sollecito pagamento a delle persone
che rischiamo di essere espulse dall'occupazione industriale, e
tengo a precisare che il più delle volte si tratta di manodopera
femminile; molte volte i ritardi da parte dell'istituto della Cassa
integrazione obbligano delle persone, dei nuclei familiari, che non
possono stare mesi senza ricevere il becco di un quattrino, a
trovare sistemazioni alternative, soluzioni in molti casi negative,
nel senso che sono peggiorative rispetto alla loro occupazione
precedente. Si deve tenere presente inoltre che uno dei problemi
che stiamo dibattendo in assoluto di più, e in questo senso mi pare
si sia espresso più volte questo Consiglio, è che sia necessario
cercare di mantenere nella nostra Regione certi livelli di
occupazione industriale, onde evitare di andare incontro ad un
pericolo che è stato, più o meno, ventilato da tutti, ed è quello
di una monocoltura turistica. Questa infatti può anche essere
momentaneamente qualcosa di estremamente positivo, ma se però il
settore produttivo, il settore occupazionale della nostra regione
viene a coincidere quasi essenzialmente con il terziario turistico,
si determinano delle condizioni di debolezza dell'economia in senso
generale per cui la nostra Regione rimarrebbe indebolita non solo
sul piano strutturale, ma anche su quello politico e culturale. Per
tutte queste motivazioni, ricordando appunto che innumerevoli volte
siamo intervenuti, come amministrazione regionale, con fidejussioni
in favore di imprenditori di ogni specie e misura, con contributi
in favore di ogni tipo di associazione o categoria o di individui,
vorrei far notare che in questo caso si tratta semplicemente di
stanziare dei fondi per anticipare delle giuste spettanze a
lavoratori che, non per causa loro, sono senza posto di lavoro.
PRESIDENTE:
La parola al Presidente della Giunta
Andrione; ne ha facoltà.
ANDRIONE - (U.V.):
E' già stato ricordato che l'argomento
sollevato in questo Consiglio è stato già discusso ed ha già
ricevuto una risposta. A noi sembra opportuno che si ribadiscano
oggi le posizioni di ognuno perchè, opportunamente illustrato,
questo potrà essere un argomento sul quale gli elettori
prossimamente chiamati a votare potranno esprimersi e fare delle
scelte consapevoli, sapendo quali sono le posizioni. Ho già detto,
e lo ripeto, che non rientra nei compiti della Finaosta stornare
dei fondi destinati all'investimento per anticipare dei fondi che
devono essere pagati dall'I.N.P.S. e che possono essere pagati
tanto più tempestivamente, quanto più tempestivamente sono istruite
le pratiche relative. I fondi stornati dagli investimenti sono
fondi che in realtà sono stornati dalla ricerca di occupazioni
valide, che è quella che ci preoccupa. Perchè se è vero che neanche
noi vogliamo una monocultura, lo abbiamo detto, lo ripetiamo, non
vogliamo neppure situazioni di assistenzialismo mentre ci sforziamo
affinchè le fabbriche valdostane siano in una situazione
economicamente valida e alla altezza dei tempi. Questo era quanto
avevamo detto, in breve, al momento di certe discussioni, ma ci
sembra opportuno ora allargare leggermente il discorso e sollevare
il problema della Cassa integrazione come istituzione e affermare
che per quanto ci riguarda essa non va a favore dei lavoratori. La
Cassa integrazione costituisce un sistema di assistenza e di difesa
di chi ha un posto di lavoro, ma crea una forte disoccupazione
giovanile e favorisce l'obsolescenza di tutti gli impianti
industriali in modo tale che si continui a non investire, perchè
quel dato tipo di fabbrica deve andare avanti, con quel dato numero
di addetti, quale che sia la sua validità economica. Con un sistema
di questo genere non si salva nè l'industria, nè l'occupazione, nè
la produttività. Si possono, evidentemente, salvare alcune
posizioni acquisite e, di conseguenza, una situazione di fatto che
può essere anche vantaggiosa, che può essere anche remunerativa per
alcuni, ma, in definitiva, si dà una spinta formidabile verso la
terziarizzazione, cioè verso quel tipo di impiego che noi
responsabilmente cerchiamo di evitare diversificando
l'industrializzazione, diversificando le fondi di lavoro e di
produzione in Valle d'Aosta. E' per questi motivi di fondo che io
ho descritto in senso inverso a quello che è la logica che li ha
motivati; è per il fatto che noi non ci prepariamo ad affrontare
l'enorme rivoluzione tecnologica che sta avvenendo in questo
momento nelle fabbriche, e continuiamo a parlare soltanto di uno
degli aspetti e non di tutto quello che concerne questo processo
tecnologico, rischiamo di creare un'industria che è fuori dei
tempi, rischiamo semplicemente di avere illuso, per qualche mese,
fossero anche otto mesi, dei lavoratori che invece hanno diritto, e
noi lo dobbiamo garantire, a una visione completa di questi
problemi. Per questi motivi noi voteremo contro.
PRESIDENTE:
Si passa all'esame dell'articolato. Do
lettura dell'art. 1:
ART. 1
Allo scopo di attuare quanto previsto dall'art. 5 della L.R.
28.6.1982, n. 16, in ordine a interventi resi necessari da
particolari esigenze di carattere economico-sociale e al fine di
rendere più tempestivo il godimento, da parte dei dipendenti aventi
diritto, degli interventi in materia di integrazione salariale
straordinaria, nonchè di integrazione salariale ordinaria non di
competenze della sede regionale dell'I.N.P.S. previsti dalle leggi
5.11.1968, n. 1115, 8.8.1974, n. 464, 20.5.1975, n. 164, 12.8.1977,
n. 675 e successive modificazioni, presso la FINAOSTA S.p.A. è
costituito un "Fondo speciale di anticipazione di integrazioni
salariali" a favore delle piccole e medie imprese industriali
operanti in Valle d'Aosta.
PRESIDENTE:
Chiede la parola il Consigliere Mafrica; ne
ha facoltà.
MAFRICA - (P.C.I.):
Il Presidente della Giunta ha detto
che era bene fossero chiare le posizioni soprattutto in vista delle
votazioni. Le argomentazioni del Presidente della Giunta a cui io
cerco di contrapporre il punto di vista del nostro Gruppo, sono
sostanzialmente quattro. La prima è che si stornerebbero i fondi
dagli investimenti della FINAOSTA. Ora noi prevediamo di utilizzare
i fondi dell'art. 5 della legge finanziaria, in cui si parla di
interventi resi necessari da particolari esigenze di carattere
economico e sociale. I fondi speciali quindi hanno questa
caratteristica di poter essere utilizzati proprio in presenza di
situazione anche di carattere economico sociale difficile, e non
devono a nostro giudizio essere considerati solo in vista di
investimenti.
La seconda argomentazione portata dal Presidente, è che facciamo
dell'assistenza. Si fa dell'assistenza quando, a nostro giudizio,
si interviene in modo continuativo verso determinate fasce
economiche per tempi lunghi o eterni, e non quando si interviene in
modo particolare per un breve periodo, come in questo caso. Io
credo che qui non si possa parlare di assistenza ma, di un rimedio
da parte della Regione rispetto a situazioni gravi che la cassa
integrazione viene a creare. Non credo poi, questo riguarda il
terzo argomento portato dal Presidente della Giunta, che la Cassa
integrazione sia la causa dei mali dell'industria. Qui mi dispiace,
ma da un punto di vista logico quando c'è la Cassa integrazione è
perchè l'industria ha già chiuso o è già in difficoltà. Non è la
Cassa integrazione che provoca i danni dell'industria, ma è
l'industria in difficoltà che fa sì che i datori di lavoro vi
ricorrano, e a volte in modo indebito. Noi crediamo che si
tratterebbe, per la cassa integrazione, di rispettare le finalità
istitutive. Essa dovrebbe essere concessa per periodi determinati a
lavoratori le cui aziende devono affrontare dei processi di
ristrutturazione o di risanamento. Se questa è la finalità della
cassa integrazione non credo che si possa fare una critica
considerandola, come a volte si fa con il costo del lavoro, uno dei
mali dell'industria italiana. Anche noi siamo d'accordo che
l'occupazione deve essere il primo obiettivo ed in questo senso
abbiamo cercato di dare il nostro contributo, non riteniamo però
che si possa vedere soltanto un aspetto dell'intervento a favore
degli industriali, senza tenere conto dei problemi umani e
familiari di lavoratori che oltre ad essere in situazione di
insicurezza e costretti a dover spesso cambiare occupazione si
vedono senza entrate nelle proprie famiglie per periodi di 3-6-8
mesi. Credo che a chiunque stare alcuni giorni, e credo sia
capitato a tutti, senza ricevere lo stipendio crei già delle
difficoltà. Se trasferiamo questo per un numero enorme di famiglie,
per periodi determinati, vediamo che abbiamo un problema sociale di
dimensioni enormi. Quindi noi non crediamo che le giustificazioni
addotte dal Presidente della Giunta, a nome della maggioranza,
siamo dal nostro punto di vista accettabili. Invitiamo ancora la
maggioranza a ripensarci, noi con questo provvedimento abbiamo
fatto un tentativo per intervenire in una situazione grave.
Crediamo di aver semplicemente sollecitato un'opera di giustizia e
di equità tenendo presenti precedenti interventi della Regione
verso altre categorie e verso altri settori.
PRESIDENTE:
La parola al Consigliere Nebbia; ne ha
facoltà.
NEBBIA - (P.S.I.):
Vorrei fare la dichiarazione di voto
all'art. 1 temendo di non poterlo più fare prima della votazione
sul testo complessivo della legge. Noi condividiamo le opinioni
espresse dal Presidente della Giunta, però vorremmo fare anche
altre considerazioni. La prima riguarda, formalmente, il testo
della legge, nel senso che tecnicamente non ci sembra adeguato alla
bisogna. Difatti il confronto con la legge del Trentino evidenzia
che, effettivamente, la legge presentata dal Gruppo Comunista
semplicemente rende più agevoli le procedure. E' vero, provoca una
carenza di garanzie per la FINAOSTA e tramite la FINAOSTA per la
Regione. Più precisamente, se ricordo bene, non ho sotto mano il
testo, la legge per il Trentino prevedeva che nel caso di aziende
che non ottenessero poi il trattamento di cassa integrazione, c'era
un determinato consorzio tra aziende che rispondeva globalmente e
collettivamente nei confronti della Regione. Un articolo di questo
tipo non lo vedo nella proposta di legge, perchè, anzi, a questo
proposti, dice semplicemente che nel caso l'azienda non ottenga la
Cassa integrazione questa deve rimborsare alla Regione quanto ha
avuto. Ora sappiamo tutti cosa vuol dire questo. Quindi la
struttura tecnica della legge non risponde ai requisiti cui
dovrebbe rispondere ogni legge elaborata da un ente pubblico.
Probabilmente forse formulazioni diverse potevano ottenere gli
stessi risultati, ma in modo più valido. Per quanto riguarda
l'aspetto generale, non solamente quello tecnico, effettivamente
bisogna riconoscere che la cassa integrazione spesso e volentieri
non è utilizzata come la legge istitutiva l'aveva prevista. Cioè
non è utilizzata per poter sopperire a temporanee carenze di
aziende che si devono ristrutturare e quindi è giusto che i
dipendenti che si trovano senza lavoro vengano sostenuti
economicamente, ma quasi sempre, in questi ultimi anni, è
l'anticamera della disoccupazione. Questo lo vediamo in una
infinità di esempi e cito i famosi 20 mila della FIAT, o un numero
più ridotto, ma proporzionalmente analogo, dell'Alfa Romeo. Quindi
un discorso generale sul funzionamento della Cassa integrazione
dovrebbe essere fatto, non siamo noi che dobbiamo farlo, ma credo
che sia a livello sindacale, sia a livello governativo, e a livello
di forze politiche lo si stia già esaminando. Penso che questi
siano i motivi per cui non tutti i sindacati si sono trovati
d'accordo su questa proposta di legge, e di fatti alcuni di essi
hanno collegato il grave problema di un certo numero di persone che
si trova senza lavoro e quindi senza entrate, ad aspetti non
solamente esistenziali, ma a un rilancio dell'attività produttiva;
hanno parlato infatti di mobilità, di rotazione e di nuovi tipi di
insediamento.
Interpretando positivamente l'intento umanitario, anche se
dobbiamo rilevare che un disegno di legge di questo tipo,
presentato a poco tempo dalle elezioni, ha un indubbio carattere
sperimentale ed elettorale, riteniamo che in effetti si tratti di
un provvedimento assistenziale che in realtà non risolve i problemi
e che storna da investimenti di tipo produttivo che possono
risolvere più radicalmente i problemi; ritengo che forse, e lo
ripeto, se tecnicamente la proposta di legge fosse stata
strutturata in modo diverso, senza fare intervenire la FINAOSTA, ma
con interventi diretti della Regione magari anche semplicemente con
una fidejussione nei confronti delle banche che fanno prestiti
direttamente ai dipendenti, che siano direttamente responsabili nei
confronti della banca, oppure con un finanziamento della quota di
interessi che il dipendente dovrebbe pagare alla banca, penso che
il vantaggio per i lavoratori sarebbe stato lo stesso, però con
esposizione di capitale molto minore da parte della Regione. Quindi
la critica fondamentale che facciamo è che a fronte di una
determinata volontà e di una determinata intenzione c'è una
proposta di legge che non è stata strutturata in modo adeguato.
PRESIDENTE:
Per dichiarazione di voto la parola al
Consigliere Carlassare, ne ha facoltà.
CARLASSARE - (Dem. Prol. Nuova Sin.):
Io ritengo che il
problema sia pertinentemente di carattere politico; se infatti
fosse solo di tecnica legislativa sarebbe facilmente superabile. Io
convengo sul fatto che probabilmente l'istituto della cassa
integrazione, che è un istituto conquistato dalle lotte dei
lavoratori italiani sia probabilmente da rivedere in molti punti.
In quasi tutti gli altri paesi, per esempio, compresa la Svizzera,
non esiste la Cassa integrazione ma esistono dei contributi di
disoccupazione che consentono effettivamente a chi è
temporaneamente sospeso dal lavoro per lo meno di sopravvivere.
Ritengo sia possibile, anzi lo è sicuramente, che l'istituto della
Cassa integrazione, nato con determinati intenti, con il profondo
modificarsi della congiuntura economica abbia subito un processo di
deviazione rispetto a quelli che erano i suoi principi
fondamentali. Va altresì sottolineato che questo istituto però
esiste ed è in molti casi l'unico modo per non far pagare ai soli
lavoratori una situazione di crisi pesantissima, determinata da
tutte le motivazioni di questo mondo, crisi di mercato, operatori
più o meno disonesti, ristrutturazioni, sbagli sugli investimenti
fatti dagli operatori pubblici e operatori privati, compresi errori
commessi in molti casi dall'amministrazione regionale della Valle
d'Aosta. Ricordo infatti che la nostra Regione è intervenuta con
delle grosse cifre in favore di certi insediamenti industriali che
si sono dimostrati non propriamente corretti sul piano
occupazionale, economico e su quello dello sviluppo economico. Di
questi casi me ne ricordo a decine, dalla SIRCA, alla FERA per
arrivare agli ultimi, che abbiamo sott'occhio. Io ritengo che
quindi si tratta non già di una formulazione tecnica più o meno da
correggere, ma si tratta di fare una scelta politica di campo ben
precisa.
Il Presidente della Giunta ha sposato una tesi presente nel
nostro paese, sostenuta dai settori più duri della Confindustria e
da tutta una serie di economisti politici, dai settori più
integralisti (non mi viene un altro termine) della Democrazia
Cristiana, da tutte quelle organizzazioni politiche che si rifanno,
in qualche maniera, alla logica imprenditoriale in senso stretto,
"mandelliano" del termine, ossia la componente più rigida
dell'imprenditoria italiana, che intende far pagare la crisi
economica sociale e la ristrutturazione necessaria dell'apparato
industriale del nostro paese, solo ed esclusivamente ai lavoratori.
La tesi sostenuta dal Presidente della Giunta la si può trovare
pari pari espressa da Mandelli tutti i giorni, in televisione e sui
giornali. Ed è una tesi sostenibilissima, io non ne metto in
discussione la legittimità. Va però messo in chiaro che in questo
modo ci si schiera dal punto di vista politico in favore
degli imprenditori, tipo Mandelli, o tipo Luchini, quello del
tondino di Brescia, o dalla stessa imprenditoria FIAT, per cui si
sostiene che questa crisi la si supera attraverso una politica che
potrà portare all'espulsione dalla struttura industriale e nei
settori occupazionali, di altre centinaia di migliaia di
lavoratori. Queste sono le tesi sostenute dal Presidente della
Giunta. Però qui mi sorge un grosso punto interrogativo perchè si
viene a definire questa legge, come legge assolutamente
assistenziale, quando si tratta di una proposta che tende a
concedere un prestito abbastanza limitato a dei lavoratori per dei
periodi abbastanza ben definiti, quindi quattrini che ritornano.
Quella osservazione suona male tanto più quanto noi abbiamo il
bilancio regionale pieno di sovvenzioni e contributi, elargiti a
interi settori sociali, che si proiettano per anni, per decenni e
che hanno determinato, e faccio l'esempio più tipico, quello
dell'agricoltura, una mancanza di una capacità di intervento in
questo settore, tagliando definitivamente l'aspetto assistenziale.
Ho presente quella sfilza di leggine che danno contributi
dell'ordine di poche decine di migliaia di lire a migliaia di
agricoltori, senza riuscire a realizzare un grosso salto di qualità
in questo settore produttivo. In questo senso sì che c'è un aspetto
strumentale ed elettorale, ed è utile avere sottomano l'elenco di
quelle persone che hanno bisogno di questi contributi per mantenere
in piedi, in qualche modo, la loro azienda. Così però non si
realizza un effettivo risanamento del settore rendendolo capace di
reggere l'economia del mercato, di affrontare una concorrenza
strutturata in modo molto più moderno e molto più efficace. Per
cui, seguendo quel che è indicato dalle dichiarazioni fatte dal
Presidente della Giunta e dalla maggioranza, perchè mi pare che il
Presidente abbia parlato non solo a titolo personale, è evidente
che non volendo andare incontro a queste giuste esigenze dei
lavoratori, si attua una precisa scelta di carattere politico,
quella di essere sempre favorevoli a interventi a favore dei
padroni ad essere spesso e volentieri contrari a quelle che sono le
giuste esigenze dei lavoratori.
PRESIDENTE:
La parola al Presidente della Giunta; ne ha
facoltà.
ANDRIONE - (U.V.):
Volevo semplicemente fare una
rettifica. Non ho detto che la cassa integrazione è la causa dei
mali dell'industria italiana, ho detto che a nostro avviso la cassa
integrazione non corrisponde agli scopi e non rimedia i mali
dell'industria italiana. I 20 mila, a me sembravano di più, che la
FIAT ha messo in cassa integrazione, hanno momentaneamente risolto
il problema del padrone FIAT che è ritornato ad avere degli utili
ponendo questi 20 mila a carico dei contribuenti italiani.
Ritorneranno in fabbrica? Non ritorneranno? Cosa faranno? Ringrazio
il Consigliere Carlassare di avere detto, prima di esporre altri
argomenti che condivido meno, che la cassa integrazione
probabilmente dovrà essere rivista. Noi riteniamo questa
dichiarazione altrettanto importante.
PRESIDENTE:
La parola al Consigliere Tonino; ne ha
facoltà.
TONINO - (P.C.I.):
Una brevissima dichiarazione di voto
per ribadire e respingere una tesi che ho sentito in questa aula e
cioè che questo sarebbe un intervento di carattere assistenziale e
che non risolve il problema della Cassa integrazione. Questo lo
abbiamo detto anche noi. Sull'uso o cattivo uso della cassa
integrazione e su alcune delle questioni che sono state sollevate
in questa sede possiamo anche essere d'accordo. Qui si tratta però
di affrontare un problema che è specifico e che è quello della
situazione di alcune fasce di lavoratori che si trovano in un
periodo di attesa rispetto al pagamento, da parte dell'I.N.P.S.,
della cassa integrazione e non di risolvere il problema della cassa
integrazione. Voglio fare un parallelismo con una discussione che
abbiamo fatto oggi. Quando si è previsto e votato l'intervento a
favore degli artigiani che si sono trovati in difficoltà per una
modifica voluta dall'Artigiancassa, siamo intervenuti per risolvere
il problema di una categoria che si trova momentaneamente in
difficoltà. In questo caso noi crediamo che il problema sia quello;
ampliare il discorso fa sempre bene però bisogna anche rispondere
al quesito che ci siamo posti. Seconda questione, si tratta di un
intervento che non è assistenziale perchè non è vero che costi
molto alla Regione. Costa la differenza tra gli interessi che
abbiamo sul deposito rispetto agli interessi correnti. Riguardo al
problema di eventuali perdite da parte della FINAOSTA, e quindi
della Regione, anche questo credo sia una questione
discutibile. Si è fatto infatti riferimento alla legge del
Trentino, ma anche in quel caso esiste la garanzia fidejussoria
della Regione, per cui se, eventualmente, le imprese non pagassero
chi ci rimette è la Regione; vorrei comunque far notare che in
Valle d'Aosta, come del resto credo nel resto del paese, finora le
richieste di cassa integrazione non sono mai state negate.
Ultima questione. E' una proposta di carattere strumentale
elettorale. Questa è un'accusa che ci aspettavamo. Bisogna però che
tutti sappiano che mesi addietro noi abbiamo proposto ai sindacati
di avanzare questo tipo di richiesta e pensavamo quindi che questa
fosse un'azione delle organizzazioni sindacali, noi ci siamo
semplicemente sostituiti a questa mancata azione e il periodo che
capita sotto le elezioni è un fatto casuale, anzi, la discussione,
se si vuole guardare effettivamente come sono andate le cose, non è
avvenuta in questi periodi. Credo perciò che qui si tratti di fare
una scelta precisa e su questa scelta possiamo avere evidentemente
opinioni diverse, credo anche che il problema si debba riproporre e
noi lo riproporremo. E' un tema che farà discutere, però è bene che
si discuta della questione vera e propria. Per queste ragioni noi
naturalmente votiamo a favore.
PRESIDENTE:
La parola al Vice Presidente Faval; ne ha
facoltà.
FAVAL - (U.V.):
Noi non possiamo accettare che si
contrabbandi da parte dell'opposizione che la posizione assunta
dalla maggioranza rispetto al problema, sia quella di essere
contraria agli interessi dei lavoratori, perchè questo è un
atteggiamento scorretto e assolutamente non accettabile da parte
nostra. Il problema non è certamente di carattere
tecnico-finanziario così come è stato esposto, per esempio, dal
Consigliere Tonino. E' un problema di carattere squisitamente
politico. Si tratta di cercare di portare, oppure di fare un
tentativo, per portare dei correttivi ad uno strumento inventato
dal solito sistema all'italiana che è il sistema di non fare delle
scelte. In effetti si tratta di un intervento, insieme a quello
della cassa integrazione, di carattere assistenzialistico se si
tiene conto che non contribuisce affatto a risolvere i problemi
dell'industria italiana. Quello che noi vogliamo emerga in modo
netto e preciso da questa discussione, è che ciò che si chiede di
fare oggi al Consiglio regionale non sarebbe che un intervento
assolutamente inutile per risolvere ciò che altri, con maggiori
responsabilità rispetto alle nostre, avrebbero dovuto fare. Ora il
sistema all'italiana è quello di non scegliere mai. Perchè non si
scegli? Non si sceglie per non scontentare. Noi non siamo di questo
parere e ci assumiamo la responsabilità delle scelte, perchè
crediamo che fare politica significa anche e soprattutto scegliere.
Se questo a qualcuno non è gradito, e noi ne siamo perfettamente
consci, ce ne assumiamo tutte le responsabilità. Ma questo non
significa essere contro i lavoratori, perchè i lavoratori sono i
primi, malauguratamente, a pagare il prezzo di questa incapacità
endemica del sistema politico italiano di non fare delle scelte.
L'ha ricordato prima il Presidente della Giunta; quando l'avv.
Gianni Agnelli, nella recente illustrazione del suo bilancio, in
modo molto soddisfatto ha fatto notare quali erano i nuovi guadagni
dell'impresa FIAT, ha dimenticato, forse volutamente, di dire
quanto il contribuente italiano ha pagato per consentire al
"padrone" in questo caso, di presentare il bilancio in quei
termini. Quindi, su questo ci deve essere assoluta chiarezza.
Questa maggioranza non è contraria agli interessi dei lavoratori, è
con i lavoratori e non vuole fare pagare ai lavoratori stessi le
scelte, o per meglio dire le non scelte che altri al posto nostro,
e per i quali non possiamo essere responsabili, non hanno
fatto.
PRESIDENTE:
Metto in approvazione l'art. 1 per alzata di
mano.
ESITO DELLA VOTAZIONE
Presenti e votanti: 27
Favorevoli: 8
Contrari: 19
Il Consiglio non approva.
PRESIDENTE:
Pertanto, la Presidenza dichiara che, in
seguito alla prassi e alla procedura, il disegno di legge n. 491
deve considerarsi respinto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK