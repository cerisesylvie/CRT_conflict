Consiglio Regionale della Valle d'Aosta - Oggetto del Consiglio n. 2202 del 25 ottobre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2202 del 25 ottobre 2006 - Resoconto
OGGETTO N. 2202/XII - Riduzione dell'orario di apertura al
pubblico dell'ambulatorio di radiologia di Donnas.
(Interrogazione)
Interrogazione
Ricordato l'impegno, condiviso all'unanimità
dell'Amministrazione regionale nel potenziamento e nella
valorizzazione dei presidi sanitari territoriali, anche nell'ottica
di contenimento dei costi del cosiddetto turismo sanitario verso
altre regioni;
Venuti a conoscenza che l'ambulatorio di radiologia di Donnas
ha visto diminuire da 5 a 2 i propri giorni di apertura, con
conseguente notevole allungamento dei tempi di attesa, che hanno
ormai raggiunto l'entità di un mese;
Evidenziato come tale struttura sia stata recentemente
potenziata, attraverso la ristrutturazione dei locali e
l'acquisizione del sistema digitale di acquisizione delle immagini,
con importanti esborsi di denaro pubblico;
Tenuto conto che ai tempi di attesa per l'esecuzione
dell'esame si aggiunge almeno un'altra settimana per poter ottenere
il referto medico, eseguito dall'équipe dell'ospedale con un
contratto a progetto, non avendo ritenuto opportuno l'U.S.L. di
sostituire lo specialista ambulatoriale già presente con un altro
specialista tra quelli disponibili sul territorio
regionale;
i sottoscritti Consiglieri regionali
Interrogano
l'Assessore competente per conoscere:
1) le motivazioni per cui è stata fatta la riduzione di
orario di apertura al pubblico della radiologia di Donnas;
2) se parimenti sia stato ridotto l'importo del progetto
obiettivo dell'équipe medica della U.B. di radiologia;
3) quali siano i dati degli esami radiologici effettuati
presso le sedi di Aosta, pubbliche e private, o presso l'U.S.L. di
Ivrea, ovvero le strutture private della stessa città, da quando la
riduzione di orario sopramenzionata è stata attuata, e se tali dati
indichino un aumento della mobilità dei pazienti della bassa Valle
causata dal disservizio;
4) quali somme ha inteso risparmiare l'U.S.L. a fronte di
tale scelta.
F.to: Sandri - Fontana Carmela
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- Ho l'abitudine di fare sempre una premessa
alle risposte e la premessa è la conferma di un desiderio di
potenziare l'assistenza sanitaria sul territorio: è stato uno dei
temi portanti della nostra attività, confermato dal Piano della
salute, quindi è una strada intrapresa su cui non vogliamo tornare
indietro e che ci ha dato molti risultati in termini numerici e di
efficienza. Perché è stato ridotto l'orario dell'ambulatorio di
Donnas? Per la riduzione del bilancio che nella finanziaria 2006
prevedeva una riduzione dell'1% del bilancio... sul bilancio del
2004 e la proposta di finanziaria 2007 peggiora ancora questo dato,
dicendo che bisogna scendere a un risparmio dell'1,8% rispetto allo
stesso bilancio del 2004, senza permettere di fare ricorso al Patto
di stabilità: questo ha portato ad una riduzione del bilancio, su
cui abbiamo ricorso e aspettiamo il pronunciamento della Corte
costituzionale. Questo ha portato a quel tipo di vincolate che
prevedevano dei progetti obiettivo o comunque delle ore aggiuntive
alla necessità di risparmiare un milione di euro, facendo scendere
il fondo da 4,1 milioni a 3,1 milioni; quindi da qualche parte
bisognava risparmiare. Si è risparmiato in molti settori e si è
cercato di risparmiare anche su un'attività radiologica erogata nei
distretti, cercando di risparmiare, ma non di penalizzare troppo la
popolazione sul territorio. Quando si fanno dei tagli e quando si
riduce il finanziamento alla sanità, qualche servizio bisogna
ridurlo; non si possono fare dei risparmi senza ridurre o
riorganizzare dei servizi, che è quella che è stata la nostra
esigenza.
È stato privilegiato un utilizzo di queste risorse aggiuntive
per esami come risonanza magnetica che avevano tempi di attesa
molto lunghi: questo ha portato che l'attesa per la radiologia
tradizionale a Donnas è passata da 5-7 giorni ai 26 giorni attuali,
che, pur provocando comunque una sofferenza per i prolungati tempi
di attesa, rientra non solo ampiamente in quanto previsto dalla
legge, cioè di 60 giorni, ma addirittura i 26 giorni sono a livello
di casi di cura o comunque di ospedali ultra attivi in questo
settore. Non è quindi un problema di dipendenti, non è questione di
mandare qualcuno laggiù a fare il radiologo, l'importante è aver
avuto una contrazione delle risorse, che si è tradotta in una
riduzione degli orari di servizio, che comunque hanno dato finora
delle liste di attesa accettabili e comunque contenute. Le utenze
erano passate dal primo nonestre del 2005 da 1.051 a 1.499 nel
nonestre del 2006, quindi un aumento dell'utilizzo della struttura,
segno di un buon finanziamento.
Sul secondo quesito, è stato ridotto questo servizio, ma è stato
ridotto anche il budget agli specialisti che facevano questo
servizio e la prima causa della riduzione del servizio è stata la
necessità di ridurre il budget a chi faceva tale servizio; non
riusciamo ancora a trovare dei medici che vadano a fare un servizio
gratuitamente... Questo budget è stato ridotto da 505.000 euro per
medici e tecnici del 2005 a 346.000 del 2006, quindi una riduzione
di 159.000 euro per tali servizi. I dati della mobilità: questo mi
stupisce, comunque la mobilità viene calcolata dal pubblico a
semestri, quindi possiamo dire quanti si sono spostati da questo
servizio ad altri alla fine dell'anno, non prima. Per la mobilità
che si è rivolta ad altri servizi di privato accreditato, questi
sono dati presentati dal Ministero e quest'ultimo li presenta di
solito 12-15 mesi dopo, quindi noi tali dati li avremo nell'agosto
2007 e fino allora non si può dire niente.
Sulla possibilità che gli studi radiologici gestiti da privati
forniscano a noi i dati dei malati che passano di lì... questi
dati, come il Dott. Sandri sa, avendo un'attività privata
radiologica, ci sfuggono e non riusciamo a computarli. Termino
dicendo che il Patto della salute, recentemente sottoscritto dal
Ministro Turco, prevede di fronte a questa crisi di finanziamenti
per la sanità una partecipazione dell'utente alla spesa, che è una
cosa a cui la sanità è obbligata ed è comunque una cosa non facile
da accettare. Rimane sempre il concetto che, tagliando i
finanziamenti alla sanità, si devono tagliare dei servizi e qui in
Valle d'Aosta, dove la sanità ha dei costi maggiori che negli altri
posti, è chiaro che, se riduciamo i servizi, il rischio è di andare
a colpire laddove abbiamo costruito in questi anni tutti insieme
un'eccellenza, che vorremmo difendere come garanzia di tale sistema
sanitario.
Président
- La parole au Conseiller Sandri.
Sandri (GV-DS-PSE)
- Mai come oggi si può dire che siamo
stati finalmente chiari. L'Assessore ha evidenziato con naturalezza
e con semplicità la sua posizione e credo che tutti abbiano potuto
capire quanto sbagliata e quanto perdente sia la sua posizione
politica. Qui, Assessore, a fronte della necessità di tagliare l'1%
per contenere il debito pubblico che abbiamo ereditato da gestioni
precedenti, al posto di tagliare gli sprechi e i privilegi,
tagliamo i servizi, ma non solo, tagliamo i servizi territoriali,
quelli ospedalieri ci mancherebbe altro! Non andiamo ad indagare se
i servizi ospedalieri sono tutti utili e fino a che punto, si
tagliano invece i servizi territoriali e oggi scopriamo che non
solo è stata tagliata l'attività del Poliambulatorio di Donnas, ma
di tutti i poliambulatori, anzi qualcuno l'abbiamo perfino chiuso:
quello di via Festaz, storico consultorio al centro di Aosta non è
più a disposizione delle persone, che devono prendere la macchina e
andare a Charvensod, con i ringraziamenti da parte di tutte le
donne che utilizzavano questa struttura, spesso di età avanzata,
perché era un consultorio che si era specializzato nella cura della
menopausa, e che ora devono andare a Charvensod. Questo è il
rafforzamento del territorio! Quello che non abbiamo capito è che
si dice nel Piano sanitario una cosa e se ne fa un'altra, ma allora
cosa approviamo a fare qui i piani sanitari! Evidentemente perché
manca la logica, cioè si vuole coprire una politica di tutt'altro
genere ammantandosi di queste parole, ma poi nella pratica non
esiste, e faccio un esempio. La Radiologia di Donnas era aperta 6
giorni alla settimana compreso il sabato, poi per riorganizzazione
qualche anno fa è passata a 5 giorni, adesso siamo passati a 2
giorni e nel giro di pochi mesi da 6 giorni siamo passati a 26
giorni di attesa; non solo, abbiamo indebolito il territorio per
cui una volta almeno lì l'ortopantomografia, l'esame dei denti, si
poteva fare in quanto non è un esame specialistico, ora non si può
più fare. Le radiografie della colonna in piedi, che servono per
vedere se i ragazzini sono scoliotici... si potevano fare sul
territorio, oggi non si possono più fare, si possono fare solo
nell'Ospedale di Aosta. È questa la volontà di rafforzare il
territorio? Questa è la volontà di distruggere il territorio e di
favorire i privilegi e i privilegi - come abbiamo dimostrato in
quest'aula - sono che un'unica "équipe", quella della Radiologia,
si prende più della metà dei soldi di tutti i progetti obiettivo
dell'Ospedale! Voglio allora capire se con la scusa di una
risonanza magnetica, che, per fortuna, è un esame che raramente la
gente deve fare, perché esame altamente specialistico, dobbiamo
penalizzare tutte le centinaia di persone che invece devono fare
esami più semplici e che sono gli esami che comunemente ci capita
di fare! Assessore, lei non ha capito che il problema
dell'eccellenza deve essere per tutto... bisogna fare bene tutto:
le cose semplici e le cose complicate. Perché con la scusa
dell'eccellenza delle cose più complicate si premiano certi primari
a danno di altri ed è sempre un problema di politica all'interno
dell'Ospedale. La sua testa è rimasta nell'Ospedale e lei difende
tali politiche e non è un caso che in questi giorni è arrivata a
tutti i Consiglieri regionali una lettera dei primari, che
rivendicano questo loro potere di decidere la politica sanitaria in
Valle dicendo: "siamo noi che garantiamo dove si può fare e dove
non si può fare... ma dateci i soldi che gestiamo noi", ma allora
cosa andiamo a pagare il Direttore generale dell'USL? A proposito
di risparmi, gli avete pure aumentato lo stipendio in queste
settimane, un caso credo unico in Italia, abbiamo un Direttore
generale dell'USL, il Direttore sanitario - quello amministrativo
no per fortuna - che prendono più dell'Assessore. E questi sono i
modi per tagliare i servizi? Voi per dare più soldi a questa gente,
tagliate i servizi sul territorio. Questa è una vergogna! Lei,
Assessore, dovrebbe prendere la sua cartella e tornare in Ospedale
a lavorare e dimettersi da Assessore, perché lei sta distruggendo
la Valle d'Aosta, sta distruggendo la sanità in questa Regione e
soprattutto sta distruggendo la sanità territoriale e sta coprendo
sprechi e privilegi che nulla hanno da essere difesi!
Infine vorrei chiedere all'Assessore - ma presenteremo per
questo un'interpellanza o un'interrogazione - perché nel frattempo
si autorizzano gli stessi medici delle stesse "équipe" ad andare a
fare la libera professione "extramoenia"! L'allungamento delle
liste di attesa allora da dove deriva? Forse dal ricatto che
vogliono fare per poter andare a farsi i fatti loro. Questa è una
"roba" che o lei distrugge, o sarà distrutto da tale storia.
Si dà atto che dalle ore 10,36 presiede il Vicepresidente
Fiou.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK