Consiglio Regionale della Valle d'Aosta - Oggetto del Consiglio n. 1151 del 3 dicembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
RICERCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1151 del 3 dicembre 2019 - Resoconto
OGGETTO N. 1151/XV - D.L. n. 48: "Modificazione alla legge
regionale 7 dicembre 1993, n. 84 (Interventi regionali in favore
della ricerca e dello sviluppo)". (Approvazione di un ordine del
giorno).
Rini (Presidente) -
Punto 51 all'ordine del giorno. Per
la relazione la parola al relatore collega Barocco.
Barocco (UV) -
Un tema come questo sulla ricerca genera
senz'altro attese ed è anche un tema
à la une
: la strategia
della ricerca di ogni impresa permette di posizionarsi sul mercato,
di operare con delle attività innovative, la ricerca permette di
dare risposte anche a tanti giovani, la cosiddetta "fuga dei
cervelli". Questa modificazione di questa legge permetterà a un
maggior numero d'imprese e di aziende valdostane di partecipare ai
benefici introdotti dalle normative vigenti. Il processo di
ricerca, come vi dicevo, è un processo che richiede un'attenzione
particolare per rendere il tessuto economico sempre più competitivo
in un contesto economico internazionale. Noi abbiamo avuto questo
disegno di legge in Commissione, abbiamo avuto l'audizione
dell'Assessore e del dirigente. Permettetemi solo di dire alcune
cose: mi piacerebbe che sulla ricerca ci fosse un po' più di
attenzione e si prendesse anche il tempo per rivedere la legge nel
suo complesso, perché è una legge del '93 e probabilmente ha
bisogno di essere adeguata. Questa legge è arrivata in Commissione
con una certa urgenza, urgenza dettata probabilmente da tanti
fattori, probabilmente anche non in capo all'Assessore che ha la
responsabilità del dicastero ma mi è parso che nell'estensione di
questo disegno di legge ci sia stato qualche ritardo, e questa cosa
mi va di sottolinearla perché penso che i
front man
sono gli
Assessori, però ci sono anche i dirigenti o alcuni che devono
lavorare e mantenere un'agenda e i tempi. Quello che mi ha fatto
strano, ed è per quello che dico i tempi, perché noi abbiamo
approvato questa legge il 25 e da quanto sembra questa legge è
funzionale al CMP3, il centro di ricerca regionale, e guarda caso
il 27 novembre c'è stata una conferenza stampa che dava conto di
tutta una serie di attività. Devo dire che ho avuto
un'interlocuzione anche via mail con l'Assessore, questo è un tema
che ha suscitato anche la mia attenzione e devo dire che avevo
bisogno di capire alcune cose di questo CMP3, un progetto
senz'altro interessante che ha una profondità però di cinque anni,
almeno: mi è stata inviata la delibera madre che è di alcuni anni
fa e poi ho letto i resoconti stampa su questo progetto. Io non
voglio entrare, perché qualcuno stamattina diceva
pacta servanda
sunt,
quindi ci sono dei patti stipulati dall'Amministrazione,
quindi non si può tornare indietro, ma senz'altro permettetemi di
dire che leggendo questa delibera madre qualche dubbio mi ha
suscitato questa delibera e devo dire che, cercando negli atti del
Consiglio, ho avuto qualche informazione da interrogazioni
presentate dall'opposizione e ho cercato di farmi un'idea.
Senz'altro è un progetto che deve essere portato a termine, ma io
penso che la ricerca in Valle d'Aosta debba essere finalizzata non
con dei progetti a termine di cinque anni che poi creano delle
aspettative. Diciannove ragazzi, 19 borsisti, e dopo i cinque anni?
Il dossier che ho avuto è questo, probabilmente ci sono già delle
risposte, però nella delibera e nel deliberato non c'è tanto se non
degli impegni generici a protrarre quest'impegno. Nella compagine
che ha vinto il concorso vi sono senz'altro aziende di primaria
importanza sia a livello nazionale che a livello internazionale,
però con pochi riflessi in Valle d'Aosta e questo mi lascia un po'
perplesso ma, come dicevo, questo è un impegno che
l'Amministrazione si è presa e quindi penso che debba portare a
termine. Io vedo i progetti di ricerca, la ricerca come qualcosa di
strutturato; mi è parso strano e vorrei capire come è nata questa
idea del genoma, perché si faccia ricerca sul genoma in Valle
d'Aosta. Qual è la domanda di ricerca che è stata intercettata,
quali sono le prospettive che abbiamo, soprattutto perché non
abbiamo un'università che abbia determinate esperienze in campo
medico, c'è la Città della scienza di Torino che senz'altro ha dei
know out
in merito. Noi parliamo di biotecnologie con
l'Institut Agricole, qualcosa si era fatto negli anni, mi ricordo,
ed è citato nella delibera, e ovviamente viene citato o fa parte di
un raggruppamento... - scusatemi ma ho percepito una certa
difficoltà ad avere delle informazioni - partecipa pure
l'Osservatorio di Nus Saint-Barthélemy e penso che in questo
raggruppamento d'impresa l'Osservatorio di Nus Saint-Barthélemy
possa portare senz'altro le sue metodologie di ricerca, le sue
capacità di calcolo e le sue conoscenze di tipo fisico matematico,
però questo è. Ma perché il genoma in Valle d'Aosta? Mi sono posto
il problema. E le risposte non le ho, almeno dalla lettura della
documentazione non traspaiono, non sono stato in grado di
percepirle. Si parla di un gruppo di persone, un campione di alcune
migliaia, forse questo può far piacere ad alcuni nostri colleghi
perché parla di "origine valdostana", però questo potrebbe generare
dei problemi di carattere etico. Il comitato etico di ricerca sarà
stato senz'altro interessato, ma questo è un altro di quei
problemi. Quindi tutta questa serie forse un po' arruffata di miei
dubbi li pongo e li metto a fattor comune, ma questo è un progetto
di ricerca che deve andare avanti, quindi oggi senz'altro
approveremo, spero, questa variazione di bilancio che poi non andrà
solo a favore di questo progetto di ricerca ma penso anche per gli
altri. Quello che penso è che però sulla ricerca si debba
riflettere, sul DEFR ci sono alcune iniziative lodevoli di ricerca
però io vorrei che l'Amministrazione, la Regione Autonoma Valle
d'Aosta, avesse una strategia
de plus longue haleine
. Quindi
perché non trovare delle risorse, anche europee, come è stato fatto
qui? Questo è un progetto che è di svariati milioni di euro, perché
non un centro di ricerca regionale che raggruppi al suo interno
tutte le branche della ricerca e finalmente si riesca a dare
un'anima anche alla nostra università? Perché se vogliamo essere
innovativi, se vogliamo essere moderni, se vogliamo che la nostra
autonomia sia un'autonomia moderna ed europea, dobbiamo guardare
anche a queste nuove forme di ricerca. In questo bando di gara, in
questo progetto, si parla di tante cose, si parla anche di big
data, i big data non sono 25mila genomi, sono svariati milioni di
dati in genere quando si parla di big data, però è chiaro che è
senz'altro uno strumento per partire a ragionare su questi temi.
Quindi vorrei che su questo tema si potesse fare degli
approfondimenti maggiori e soprattutto, se si farà in futuro della
ricerca, trovare e capire perché si va in una direzione piuttosto
che in un'altra, perché non mi sembra che questa sia... poi
probabilmente sarò smentito, ma mi piacerebbe capire soprattutto
cosa c'è, cosa si è studiato e analizzato per arrivare a proporre
un bando di gara di questo tipo. Queste sono alcune riflessioni che
mi sento di fare in questa relazione, probabilmente sono
addirittura estranee alla modifica che andiamo oggi ad apportare
all'articolo 1, però il tema della ricerca penso che richieda
un'attenzione particolare, e soprattutto anche quando qualche
dirigente viene in Commissione e ci dice che la ricerca di base in
Italia è fatta dal pubblico - peccato! - perché la ricerca di base
in Italia è superiore al 50% fatta da iniziative private e quindi
dati recentissimi che poi vi potrò far avere ma soprattutto mi
piacerebbe che quando si affrontano alcuni dossier tecnicamente non
si pensi che i Consiglieri siano lì perché c'è un'urgenza ad
approvare atti senza la volontà di approfondire il tema e di
studiare, perché questo è nella funzione dei consiglieri.
Stamattina il collega Restano parlava di consigliere peones, io
penso solo che in questi giorni i Consiglieri hanno fatto il loro
ruolo, e questa cosa viene acuita quando tu parli con la gente e ti
chiede certe cose, ti dice: "ma tu che sei lì ne sai qualcosa di
quello che state discutendo?" e lì cominci a remare perché dici:
"mah sì, ma non so, mah, forse" perché probabilmente non hai avuto
tempo di studiare o di approfondire, e questa è colpa di ogni
consigliere, o piuttosto non hai le informazioni o non te le hanno
date. E passi per le questioni ordinarie, ma quando sono questioni
che meritano più approfondimenti, allora sarebbe il caso di essere
un po' più dettagliati nelle informazioni che vengono fornite e
soprattutto non si faccia sempre riferimento a "ho troppo da fare,
il tempo, ce l'abbiamo qui, ce l'abbiamo giù" perché è vero, ma non
ce l'ha ordinato il medico di venire qui a fare questo lavoro.
Questi sono dei dati ambientali e quindi qualche volta quando i
colleghi dell'opposizione parlano di 116 e si arrabbiano perché non
hanno risposte, forse bisognerebbe anche cercare di capire il
perché. A parte che quando i Consiglieri parlano di 116 quelli che
hanno studiato hanno già tutto o quasi e quindi hanno solo bisogno
di conferme, una piccola conferma.
Qualcuno dice: "Barocco, ma te dove sei stato fino adesso? Cadi
dal pero? Non sai come funziona la politica? Non sai che capitano
queste cose?". No no, io non cado dal pero, proprio perché so come
funzionano certe cose, vorrei che funzionassero meglio e cerco di
dare il mio contributo. Allora in questo momento vedo che c'è molta
confusione e forse se ci fermiamo un attimo e facciamo qualche
ragionamento più approfondito va bene per la maggioranza e va bene
anche per l'opposizione.
Presidente -
Apriamo la discussione generale. Chi intende
prendere la parola? La parola al collega Aggravi.
Aggravi (LEGA VDA) -
Voglio anch'io fare un piccolo
commento su questa piccolissima modifica di legge che però può
significare molto e sfruttare in parte il dibattito emerso durante
le audizioni in II Commissione, un po' per il bilancio un po' per
questa proposta di modifica, per ragionare in termine più ampio
riguardo appunto alla ricerca e al finanziamento e allo sviluppo di
realtà di ricerca.
Sicuramente, come già abbiamo espresso in Commissione, ci
troviamo a favore di questa modifica e voteremo in tal senso,
perché, e l'ha già detto il relatore della legge, questo permette
di proseguire un percorso importante - al quale in parte
modestamente anche il Governo di cui abbiamo fatto parte ha dato il
suo contributo - e credo che sia un'idea, un'iniziativa che
dovremmo sostenere tutti quanti, al di là delle idee politiche,
però, perché c'è un però, dobbiamo giustamente pensare a due
elementi in particolare.
Il primo, lo diciamo sempre, forse quest'anno in sede di
bilancio lo potremo dire in maniera minore rispetto al passato,
perché c'è certezza che in certi ambiti, in particolare in quello
della ricerca, negli ultimi anni c'è stata difficoltà, come in
tanti settori, a inserire risorse per sviluppare delle situazioni,
delle iniziative, delle start up all'interno della nostra regione;
ci sono ora delle risorse in più, ci sono delle potenzialità
dettate dai fondi europei e l'iniziativa di cui in particolare il
relatore ha parlato si lega anche al discorso fondi europei, ma
quello che manca di fondo - e per carità, dobbiamo farcene un po'
colpa tutti ma soprattutto chi sino a oggi
à maintes
reprises
ha guidato questa regione - è che manca una strategia
di base su certi aspetti e forse è stata anche un po' sottovalutata
la potenzialità che la ricerca poteva avere.
Nel DEFR si è ripresa anche l'idea di una zona franca della
ricerca - per carità di Dio, quando si parla di zone franche il
primo a essere favorevole è il sottoscritto, questo lo dico a
scanso di equivoci - però io penso che prima di tutto dobbiamo
capire in che senso e dove il nostro sviluppo vuole essere
condotto, perché ci sono tanti modi di fare ricerca e spesso
citiamo l'Università della Valle d'Aosta, ma dobbiamo chiederci che
tipo di ricerca può fare oggi l'Università della Valle d'Aosta,
perché, ad esempio, se nel DEFR troviamo una ricerca in ambito
pedagogico forse gli strumenti lì già ci sono, ma se parliamo di
una ricerca di natura scientifica mi chiedo se effettivamente la
nostra università oggi la può fare e penso di no, perché i costi
che ci sono vanno in altro senso, e lo dice un ex studente nonché
laureato di quest'università, tra l'altro. C'è la necessità di
capire anche quali enti possano partecipare a fare ricerche e
spesso e volentieri dobbiamo pensare che abbiamo principalmente
degli enti al di fuori della nostra realtà, vuoi enti di ricerca
già specializzati, vuoi università più grandi, che sono attrezzate,
vuoi dei partner privati, perché ci sono partner privati importanti
che partecipano e che possono portare della ricchezza in loco e
dobbiamo costruire delle condizioni perché, ripeto, e cito ad
esempio la zona franca della ricerca: va bene, ma dobbiamo
predisporre le modalità perché questi enti, queste start up, queste
iniziative si sviluppino, altrimenti rimangono fini a sé
stesse.
Sulla ricerca medica penso che, visto che in parte l'ambito
sanitario ci ha occupato moltissimo negli ultimi Consigli, e viva
Dio se vogliamo, forse avremmo dovuto occuparcene e dovremmo
occuparcene ancora di più, ma la ricerca in ambito sanitario è
particolarmente importante e potrebbe essere un ottimo volano per
l'appetibilità di quelle figure professionali che, al di là delle
risorse, al di là delle retribuzioni, sembrano venire meno, perché
se si riescono a costruire dei centri di eccellenza che attirano
ricercatori, attirano professionalità, forse la nostra realtà, al
di là della normale attività medica (perdonatemi il termine) può
diventare ancora più appetibile e magari si può anche specializzare
in certi ambiti definiti. Ma poi vorrei anche pensare a uno
sviluppo di ricerca di montagna, è capitato, e l'abbiamo già detto,
ne abbiamo parlato in occasione della problematica del ghiacciaio
di Planpincieux, che la Valle d'Aosta poteva essere - non diciamo
un banco di prova perché non vorrei che portasse male - comunque
una realtà dove studiare questo tipo di situazioni, una realtà dove
effettivamente abbiamo delle fondazioni, penso a Fondazione
Montagna Sicura, dove la ricerca può essere sviluppata con
l'utilizzo di partner che magari ne sanno anche molto di più - e
guardo al di là delle Alpi e guardo in tutta la realtà alpina -
però ci deve essere una strategia di base, perché altrimenti, al di
là delle singole piccole modifiche che facciamo dal punto di vista
normativo - mi si perdoni, però spesso e volentieri noi ci troviamo
ad aver sostituito le omnibus dove ci mettevamo di tutto e a fare
dei singoli interventi spot senza un'idea precisa di dove dobbiamo
andare - qui forse dobbiamo sintonizzare meglio le trasmissioni,
perché spesso tra la parte amministrativa e la parte politica non
ci capiamo molto e quindi dobbiamo correre soprattutto verso il
bilancio a fare degli interventi normativi che forse nel loro
complesso si dovrebbero fare con degli interventi di manutenzione
regolamentare e normativa senza perdere del tempo o senza correre
dietro a occasioni perse perché occasioni non ne possiamo più
perdere.
Quindi questo è un intervento, se vogliamo, di manutenzione
normativa, funzionale a far proseguire un certo percorso. Io credo
che dobbiamo pensare a una razionalizzazione dell'utilizzo dei
fondi per la ricerca, dobbiamo pensare però a una strategia di
quello che vogliamo fare e dobbiamo concentrarci sui settori che
possono essere importanti; ne ho citati due, quello sanitario e
quello dei rischi idrogeologici, che forse ci toccano più
direttamente, ma dobbiamo costruire le condizioni e dobbiamo avere
soprattutto le strutture e gli enti che possono portare avanti
questo tipo di attività e iniziative.
E oggi sinceramente, se devo guardarmi intorno, forse qualcosa
manca e forse qualcosa in più dobbiamo fare e forse magari dobbiamo
anche fare qualcosa in meno in settori che non sono strategici per
la nostra realtà, dobbiamo fare le scelte e concentrare le nostre
risorse. Ho apprezzato molto l'intervento del relatore di questo
disegno di legge anche perché in Commissione ci siamo trovati in
maniera bipartisan, per una volta - non diciamolo troppo perché ci
stiamo facendo troppi complimenti tra ieri e oggi - però io direi
che almeno a livello di Consiglio abbiamo trovato spesso dei punti
d'incontro che forse anche in vista del bilancio qualche risultato
potranno darlo. Quindi, convintamente, votiamo questo piccolo
intervento di manutenzione normativa. Abbiamo presentato un ordine
del giorno che vuole sposare appunto questa linea di valutazione di
una possibile strategia e razionalizzazione delle attività di
ricerca, che andremo ad affrontare dopo.
Presidente -
Ci sono altre richieste d'intervento? Se non
ci sono altre richieste, chiudiamo la discussione generale. In
replica, la parola all'assessore Testolin.
Testolin (UV) -
Credo che una replica sia opportuna e
doverosa, perché una minima variazione all'interno di una legge che
risale al 1993, che, a differenza di quanto è stato affermato in
Commissione, non viene aggiornata ogni tre per due né gli articoli
vengono modificati con una celerità impressionante: questo è un
articolo che viene modificato dopo una variazione avvenuta nel
lontano 2000, quando le circostanze e le attività che si vedevano
portatrici di interesse verso la ricerca erano di tutt'altro tipo e
probabilmente anche le aziende interessate avevano tutt'altra
finalità. Oggi ci troviamo a modificare un articolo che
effettivamente ci permetterà d'intervenire su una situazione,
quella di allargare l'opportunità di finanziare, tramite la legge
84, anche delle iniziative che non dipendono squisitamente dal
sistema produttivo ma che coinvolgono un numero di centri di
ricerca che esulano dalle pertinenze aziendali. Un progetto che
nasce da molto lontano, direi, in merito alla sua origine, un
progetto che ha visto l'avvio ed è stato trattato all'interno di
quest'aula a qualche Consiglio fa, un'origine che ha visto in una
prima fase la presentazione di un progetto che poi non è andato a
buon fine nella presentazione dei bandi che non risultavano essere
idonei per un finanziamento e che lo scorso dicembre, appena prima
dell'avvicendamento, è stato riproposto dal collega Aggravi alla
fine di un percorso, un progetto che sposiamo in pieno e del quale
sottolineiamo la lungimiranza, una lungimiranza che nasce da una
strategia che, a mio avviso, si è creata nel tempo e della quale
rendo merito alle strutture che hanno calato all'interno di una
realtà piccola ma dalle grandi potenzialità, come quella
valdostana, una strategia che ha poi animato lo sviluppo
all'interno dell'utilizzo dei fondi europei, una strategia di
montagna intelligente, sostenibile, di eccellenza all'interno della
quale questo progetto trova una sua collocazione corretta a mio
avviso, perché ci dà la possibilità di operare in uno dei campi
che, anche a livello nazionale e internazionale, viene segnalato
come uno dei campi da sviluppare, un progetto all'avvio in funzione
anche di un input dato dal Ministero della Sanità a livello
nazionale per incentivare sui territori regionali lo sviluppo di
una medicina personalizzata, un progetto che coinvolge le realtà
territoriali, sia quelle aziendali come si può evincere dai partner
che hanno vinto questo progetto, sia da realtà di ricerca, come
appunto l'Osservatorio Astronomico di Saint-Barthélemy, che
evidentemente porterà le sue capacità di calcolo e di analisi
all'interno di un percorso di catalogazione di questi genomi,
chiamiamolo così molto impropriamente. Un percorso che vedrà non
solo l'Amministrazione pubblica rendersi disponibile con dei
finanziamenti ma che vedrà circa 9 milioni di euro messi a
disposizione dai vari partner che contribuiranno allo sviluppo di
questo progetto nei prossimi cinque anni, un progetto condiviso con
la USL - a cui vengono demandati tutti gli aspetti tecnici e di
valorizzazione di quelli che poi saranno i risultati - e che potrà
essere motivo di attrazione sul territorio. Quindi un percorso
lungo, condiviso da chi nel tempo si è avvicendato a gestire questo
tipo di opportunità, io la definirei così, e che credo debba e
possa essere sposato molto serenamente da quest'Aula. Io ho dato
una scorsa anche all'ordine del giorno, poi non so se qualcuno
vorrà presentarlo o meno, magari mi riservo di fare alcune
valutazioni dopo la presentazione di quest'ordine del giorno, per
quanto riguarda la presentazione del disegno di legge che chiede
una minima modifica, fa parte di quel percorso dove lavorando si
trova la necessità di rendere più aderenti le necessità
amministrative, i percorsi di crescita del nostro territorio e
penso che sia assolutamente da ringraziare chi ha gestito con
celerità il dossier che permetterà a questo progetto di andare
avanti con le tempistiche e le opportunità che potrà dare al nostro
territorio e anche ai nostri giovani.
La scorsa settimana c'è stata una presentazione a cui ha
partecipato anche il collega Baccega - successiva a un primo
incontro di divulgazione su cosa rappresentasse questo progetto --
in cui sono state ricordate in larga massima la genesi e la
prosecuzione di questo progetto, dando evidentemente contezza del
fatto che qualcuno ci ha pensato, qualcuno ci ha creduto e qualcuno
continua a crederci.
Presidente -
Altri? La parola all'assessore Bertschy.
Bertschy (AV) -
Mi inserisco nel dibattito che si è
sviluppato rispetto a questa modifica sulla proposta di legge per
dire e ribadire che nella fase di discussione e di definizione del
nuovo quadro strategico regionale 21e 27 e, nei primi lavori che
pervengono dai tavoli che sono stati avviati, si sottolinea con
precisione quanto espresso nei due interventi del consigliere
Barocco e del consigliere Aggravi: viene rilevata la necessità
d'indirizzare in maniera più organizzata l'attività di ricerca e
soprattutto di costruire quello che avremo da fare tutti insieme
attraverso una definizione più precisa della governance, che dovrà
cercare di tenere insieme e anche di definire gli obiettivi
rispetto al territorio; credo che questa sarà una modalità
importante di confronto politico. La presentazione della bozza è
avvenuta e verrà presto messa a disposizione delle Commissioni; tra
gli obiettivi della strategia e il lavoro che dobbiamo fare insieme
ci sarà proprio la necessità di lavorare anche rispetto a questi
indirizzi, ancor prima che agli obiettivi, per darci e dotarci -
rispetto al quadro europeo ma rispetto anche alla strategia nostra
a livello regionale - di una maggiore non attenzione di risorse ma
di una maggiore capacità di coordinamento dei tanti enti di ricerca
che abbiamo e che rischiano di lavorare senza un indirizzo politico
dato da programmi e da programmazioni di riferimento. Quindi in
questo senso credo che l'intervento del collega Testolin vada
proprio nella direzione di dire: l'intervento va a modificare una
norma, in attesa di avere una governance e una strategia precisa,
perché attraverso la ricerca collegata al nostro territorio si
possono fare passi avanti e soprattutto si possono creare quelle
condizioni di sviluppo attraverso grandi progetti ma anche
attraverso ricerche collegate alle evoluzioni, a partire dalle
evoluzioni sul clima, alle attenzioni alla montagna e ai progetti
di ricerca legati ai settori nostri di riferimento che possono fare
la differenza.
Mi farà sicuramente piacere una discussione in Commissione su
questa prima bozza del quadro strategico che individua le nostre
debolezze e allo stesso tempo inizia a indirizzare delle azioni per
lavorare insieme e per migliorare queste condizioni.
Presidente -
La parola per dichiarazione di voto
all'assessore Certan.
Certan (AV) -
Solo per aggiungere due cose e forse
provare a fare un collegamento con quanto già aveva chiesto in
un'interpellanza il collega Aggravi e forse è stato ripreso nel suo
intervento. Io credo che sia assolutamente importante questa
razionalizzazione o comunque un'economizzazione di quanto è
presente sul territorio, in modo da poter intervenire in modo
sinergico e sicuramente in modo coerente su tutto il nostro
territorio, ma anche con le potenzialità che già ci sono sul
territorio. Quando sia nel DEFR che in Commissione abbiamo parlato
di un centro di ricerca pedagogico, a nostro avviso ci sono le
condizioni per collegarlo all'Università della Valle d'Aosta, in
quanto vi sono delle attività che già si stanno svolgendo in questa
direzione per potenziare da un punto di vista didattico pedagogico
la formazione degli insegnanti che poi sono quelli che intervengono
nell'educazione e nell'istruzione dei ragazzi, e quindi anche di
tutta la parte dell'istruzione secondaria e universitaria.
Dall'altra parte vi è l'importanza anche di razionalizzare
quanto sul territorio c'è di centri o di enti di ricerca, in questo
settore penso al Centre d'Etudes franco-provençales che negli anni
ha condotto un'analisi e una ricerca molto approfondita per quanto
riguarda tutta la parte di linguistica, penso ad altri enti che in
qualche modo in questi anni hanno fatto ricerca. Quando si parla di
ricerca in campo scientifico sono d'accordo con lei che
l'Università della Valle d'Aosta ha altri indirizzi e quindi è
evidente che ad esempio non è specializzata e non ha docenti nel
ramo scientifico e quindi è vero che su quello vi è un passaggio
che sicuramente deve essere fatto. È vero anche che il gruppo di
lavoro che avevamo costituito all'Università ha prodotto un
documento che può essere di orientamento per i prossimi corsi
universitari; aveva cercato proprio di potenziare l'Università
della Valle d'Aosta laddove era più debole, soprattutto nel settore
della ricerca scientifica facendo accordi eventualmente o
convenzioni con altre università.
Concordo poi con lei - e concordo anche con quanto ha detto in
parte il collega Barocco - sul fatto che deve essere fatta una
razionalizzazione di tutte queste attività e sicuramente deve
essere data una direzione, ma su alcune cose dobbiamo anche
razionalizzare e non perdere tutto il lavoro che è stato fatto.
Quando parlo di centro di ricerca didattico pedagogico, parlo ad
esempio del lavoro che conduceva l'IRSAE proprio in questo
settore.
Presidente -
Ci sono altre richieste d'intervento?
Dichiarazioni di voto? Prego collega Gerandin.
Gerandin (MOUV') -
Solo per ribadire, chi non può essere
d'accordo sullo sviluppo della ricerca sul territorio della Valle
d'Aosta?Per cui quest'intervento non vuole essere un intervento nel
merito perché è un'iniziativa che abbiamo condiviso quando eravamo
ancora al Governo, però condividiamo particolarmente l'intervento
del collega Barocco che non è entrato tanto nel merito della bontà
di quest'iniziativa, ma è entrato piuttosto nel metodo. Noi abbiamo
voluto ascoltare le repliche anche del Governo e mi pare che tra
l'assessore Testolin e l'assessore Bertschy ci siano delle visioni
probabilmente leggermente diverse, nel senso che lei, assessore
Testolin, ci dice che questo progetto è stato condiviso da chi ha
gestito il progetto; l'assessore Bertschy dice qualcosa di
leggermente diverso: parla di necessità di costruire in maniera più
precisa, di confronto politico, prima gli indirizzi e poi gli
obiettivi, maggior coordinamento. Noi ci riconosciamo nella
posizione dell'assessore Bertschy, perché non si può dire che si è
condiviso con chi ha gestito il progetto, tenendo la parte politica
all'oscuro dell'iter, dei contenuti e dell'evolversi di questo
progetto, e poi in fretta e furia chiedere in quest'aula un
voto.
Torno a dire non è un problema di merito, è un problema di
metodo, e proprio perché abbiamo apprezzato l'intervento del
collega Barocco che ha sottolineato questa mancanza di
coordinamento, quello che ha detto l'assessore Bertschy noi
sottoscriviamo le preoccupazioni dell'assessore Bertschy, è per
questo motivo, non per merito ma per metodo, che il nostro sarà un
voto di astensione.
Presidente -
Altri? Per dichiarazione di voto la parola
alla collega Pulz.
Pulz (ADU VDA) -
Proprio una brevissima dichiarazione di
voto. Noi volevamo dire che considerato che la ratio della
modificazione dell'articolo della legge in oggetto, datata peraltro
1993 e poi rivista nel 2000, è quella di ampliare la platea di
accesso ai bandi per la ricerca e l'innovazione, nell'ottica di una
armonizzazione della stessa, la normativa europea, ADU VDA non può
che votare a favore, anzi, più che a favore anche dell'ordine del
giorno, così facciamo una dichiarazione unica facendo però notare -
giusto per non far mancare un piccolo apporto critico che ci sta
sempre - che all'articolo 19 della legge del 93 si può leggere la
dichiarazione d'urgenza.
Presidente -
In replica, la parola al collega
Barocco.
Barocco (UV) -
Penso che l'obiettivo di suscitare un po'
di dibattito da parte mia sia stato raggiunto, cioè volevo far
ragionare quest'Aula su questo tema così importante. Vorrei anche
ricordare però che quando c'è un bando di gara, partecipano delle
aziende, rispettano determinate regole, se vincono un bando non è
che ricevono un favore dall'Amministrazione, hanno vinto un bando
che determinava certe regole, avranno fatto le loro determinazioni
e partecipato al bando. Quindi i privati mettono, è vero, la
Regione mette, quindi penso con molta razionalità: cerchiamo di
farlo andare avanti questo bando, questa gara, ringraziamo tutti
coloro che lavorano. Adesso chi fa il proprio lavoro deve essere
ringraziato, quando fanno invece qualcosa di straordinario è
normalità? Solo queste cose qui.
Ci crediamo tutti alla ricerca, ci abbiamo creduto, ci
crederemo, il problema penso che sia solo di cercare un momento di
mettere in evidenza e di far tesoro per il passato di alcune cose.
Il punto 9.1.14 recita: "definire una strategia per assicurare la
sostenibilità finanziaria a medio-lungo termine per consentire di
acquisire altri finanziamenti per i propri progetti di ricerca, in
particolare mediante l'accesso a finanziamenti nazionali europei,
tale strategia dovrà prevedere degli indicatori quantitativi di
realizzazione del risultato. Alla fine del primo anno di attività
CMP3 VDA dovrà essere prodotto un business plan per assicurarne la
sostenibilità finanziaria a medio-lungo termine". Ecco, questo è
quello che c'è nel bando per il futuro. Poi, se andate a vedere il
business plan, si finisce al quinto anno, però usciamo da quel
bando perché, come dicevo prima,
pacta servanda sunt.
La mia è solo una riflessione. Questo disegno di legge modifica
la composizione del capitale sociale per partecipare al bando,
quindi amplia la platea, ma non dobbiamo fermarci lì; penso che
entrambi gli interventi dell'assessore Bertschy e dell'assessore
Testolin vadano nella direzione di porre più attenzione a questo
tema. L'assessore Bertschy ci ha dato una prospettiva di più lungo
termine, è giusto che lo faccia lui: la programmazione europea è
nel suo dicastero e quindi il fatto che ci sia questa prospettiva
di lungo termine mi fa ben sperare, così come mi fanno ben sperare
le parole dell'assessore Testolin in merito al fatto che questo
progetto di ricerca e questa legge saranno monitorati con
attenzione: questo ci permetterà di dare delle risposte alle
aziende valdostane.
Quindi ovviamente la replica non può che chiedere il voto a
questa legge, perché è una legge che va a dare delle risposte al
tessuto economico della Valle d'Aosta.
Presidente -
Non ci sono altri? Possiamo porre prima in
votazione l'ordine del giorno? La parola all'assessore
Testolin.
Testolin (UV) -
Sull'ordine del giorno mi sarebbe
sinceramente piaciuto capire la ratio dell'inserimento, l'avevo
chiesto prima ma nessuno si è proposto, perché si parla un po' di
tutto. Se l'illustra... grazie.
Presidente -
La parola al collega Aggravi.
Aggravi (LEGA VDA) -
Io volevo illustrarlo, solo che non
mi hanno chiamato, quindi io aspettavo un segno da parte del
Presidente. Sarò sintetico: guardi Assessore, spesso bisogna
cogliere le occasioni per arrivare a un risultato importante. Io
penso che l'occasione di questo piccolo intervento di revisione o
di sistemazione normativa poteva essere l'occasione proprio per
fare il punto sull'oggetto di cui abbiamo discusso e di cui, tra
l'altro, sono contento che anche i suoi colleghi -chi si occupa
d'istruzione e anche chi di fondi europei - abbiano dato delle
risposte molto condivisibili e che, soprattutto, abbiamo avuto già
occasione di approfondire ma che meritano un maggior
approfondimento. Sostanzialmente io tocco alcuni punti che hanno
come
fil rouge
quello della ricerca, dello sviluppo di
sinergie tra queste realtà e potenzialmente della definizione di
una strategia comune su quello che vogliamo fare come ente Regione
per quanto riguarda la ricerca. In particolare ho citato quanto
previsto nel DEFR e quanto è stato detto in II Commissione da parte
dell'assessora Certan sul centro di ricerche in materia pedagogica,
e sono contento anche di quanto ha detto riguardo all'Università
della Valle d'Aosta che è un dato di fatto: ha delle facoltà oggi
non scientifiche, o meglio, che fanno ricerca scientifica in altri
settori. Ho anche colto l'occasione dell'audizione relativa al
Presidente della Fondazione per la ricerca sul cancro, richiesta
dai colleghi del Movimento 5 Stelle, che è stata utile per
comprendere quello che oggi quella Fondazione fa e secondo me è
doveroso comprendere se abbia senso gestire oggi certi tipi di
progettualità per come sono gestiti: c'è un organo sostanzialmente
nominato che pubblica dei bandi che poi vanno a beneficio di
un'unica realtà; forse vale la pena che quello stanziamento venga
direttamente utilizzato per fare ricerca in quest'ambito senza
questo passaggio, ma è una proposta che ovviamente si può
valutare.
Ho sfruttato la scadenza della presentazione del piano di
razionalizzazione, potevo anche parlare del bilancio ma è nella
prossima seduta del Consiglio, o potremmo anche magari discuterne
in sede di bilancio, di comprendere al di là di tutto... e infatti
l'impegnativa prevede questo: "chiede al Governo regionale
d'illustrare alla Commissione competente, in vista della
presentazione del prossimo piano di razionalizzazione alle società
partecipate" perché bisogna anche fare un ragionamento sugli enti,
e ho citato la Fondazione per la ricerca sul cancro non a caso e
l'ho utilizzato come ultima scadenza, "un documento di analisi,
anche sintetico, nel quale siano adeguatamente illustrate le
intenzioni in materia di sviluppo di sinergie e/o operazioni di
razionalizzazione degli enti di ricerca o realtà operanti nel
settore sostenuti dalla Regione".
Prendo spunto dal fatto che c'è il bilancio, ci sono degli
stanziamenti in termini di ricerca, c'è un piano che va presentato
sulla razionalizzazione, sulle partecipate che ci dovrebbe far
pensare a una valutazione complessiva della sostenibilità di certi
enti e ci sono state delle audizioni che ci hanno permesso di
comprendere quale possa essere la strada da prendere.
Quello che noi chiediamo con questo ordine del giorno,
ovviamente, non è un piano corposo e comunque definitivo ma è un
primo documento per comprendere come certe realtà - e ho sfruttato
il discorso dello Human Technopol - possano svilupparsi all'interno
della nostra realtà soprattutto in sinergia con altri enti, con
altre realtà che operano in Valle d'Aosta, perché comunque soldi
nell'ambito della ricerca se ne mettono e vanno gestiti in maniera
proficua, e l'obiettivo è anche quello di avere un uso efficiente
ed efficace per lo sviluppo del territorio di queste risorse.
Presidente -
Qualcuno vuole intervenire sull'ordine del
giorno? La parola all'assessore Testolin.
Testolin (UV) -
Intervengo per fare due considerazioni in
merito all'eterogeneità di quanto scritto all'interno dell'ordine
del giorno che è stato presentato adesso, quindi si passa da quello
che è stato inserito nel DEFR in merito all'UniVDA, all'audizione
consiliare per la ricerca del cancro e poi ci si aggancia all'Human
Technopol e poi lo s'inserisce all'interno del piano di
razionalizzazione che poco, se non niente, ha a che vedere con gli
enti di ricerca.
Io nel sottolineare come non ci sia alcuna difficoltà a
condividere un percorso di valorizzazione delle strategie che
devono uscire peraltro forti e chiare per imbastire e impostare il
nuovo discorso sull'utilizzo dei fondi europei, quindi questo fa
parte di un percorso che penso in Commissione, come ad altri vagli,
passerà sicuramente... così come è impostato sinceramente vedo
l'ordine del giorno un po' confuso. Chiederei se si può magari
sospendere un attimo per trovare una sintesi all'interno della
maggioranza, così poi magari con un confronto facciamo un po' di
chiarezza e capiamo anche la strada da seguire.
La seduta è sospesa dalle ore 20:00 alle ore 20:15.
Rini (Presidente) -
La parola al collega Aggravi.
Aggravi (LEGA VDA) -
Volevo soltanto comunicare che nella
piccola pausa abbiamo trovato un accordo con il Governo, ho già
consegnato il testo definitivo, abbiamo eliminato il riferimento al
piano di razionalizzazione, perché c'è stata un'ulteriore
esplicazione da parte del Governo, e modificato l'impegnativa di
cui do lettura prevedendo appunto "l'impegno del Governo regionale
a illustrare alle Commissioni competenti entro febbraio un
documento di analisi nel quale siano adeguatamente illustrate le
intenzioni in materia di ricerca e sviluppo", considerato che c'è
la necessità anche per quanto riguarda la programmazione europea di
definire le opportune strategie. Abbiamo portato il limite a
febbraio e possiamo dirci soddisfatti.
Presidente -
Possiamo mettere in votazione colleghi?
Qualcun altro vuole intervenire? La parola al presidente
Fosson.
Fosson (PNV-AC-FV) -
Mi sembra solo necessario
sottolineare un aspetto positivo emerso in modo trasversale questa
sera: non si può non essere d'accordo nel parlare di ricerca e nel
promuovere la ricerca. "Ma quale ricerca?", diceva giustamente il
consigliere Barocco. Scopriamo o riscopriamo in questo momento una
propensione allo sviluppo delle attività di ricerca nella nostra
regione, a capire che questo può essere il futuro, magari
utilizzando eccellenze che ci sono già qui, particolarità come può
essere quella dello studio dei cambiamenti climatici. C'è sempre
stata una doppia posizione sulle attività di ricerca, per un certo
tempo si è detto finanziamo delle ricerche fuori dalla Valle che ci
porteranno poi qualche cosa in Valle. Io penso, e lo sottolineo
come molto positivo, che - da adesso e non solo da adesso ma è da
un po' di tempo e tutti insieme - si vuole perseguire questa strada
di uno sviluppo della ricerca all'interno della nostra regione.
Presidente -
Possiamo mettere in votazione? Apriamo la
votazione sull'ordine del giorno e dopo invece entriamo nel merito
del testo di legge. Votazione chiusa.
Presenti, votanti e favorevoli: 33
Il Consiglio approva all'unanimità.
Entriamo ora nel merito dell'articolato del disegno di legge,
articolo 1, ci sono delle richieste d'intervento? Se non ci sono
delle richieste poniamo in votazione l'articolo 1. La votazione è
aperta. La votazione è chiusa.
Presenti: 33
Votanti: 30
Favorevoli: 30
Astenuti: 3 (Cognetta, Gerandin e Restano)
Il Consiglio approva.
Apriamo la votazione per l'articolo 2. La votazione è aperta. La
votazione è chiusa.
Presenti: 34
Votanti: 31
Favorevoli: 31
Astenuti: 3 (Cognetta, Gerandin e Restano)
Il Consiglio approva.
Mettiamo in votazione il disegno di legge nel suo complesso.
Apriamo la votazione. La votazione è chiusa.
Presenti: 34
Votanti: 31
Favorevoli: 31
Astenuti: 3 (Cognetta, Gerandin e Restano)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK