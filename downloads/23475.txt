Consiglio Regionale della Valle d'Aosta - Oggetto del Consiglio n. 2575 del 21 marzo 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Invalidi civili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2575 del 21 marzo 2007 - Resoconto
OGGETTO N. 2575/XII - Riduzione dei tempi di attesa per le
visite di accertamento o aggravamento di casi di invalidità.
(Interrogazione)
Interrogazione
Sollecitato da più persone ad intervenire sulle attese alle
quali sono sottoposte per l'accertamento delle invalidità o
l'aggravamento della stessa, nonché dell'accertamento della
capacità lavorativa residua degli invalidi da parte delle
commissioni mediche;
Considerato che lo stesso problema si pone per coloro che per
gli stessi motivi devono rinnovare periodicamente la patente di
guida;
Constatato che dal "secondo rapporto dell'osservatorio per le
politiche sociali" pagina 121 a 133 del dicembre 2006 dati relativi
all'anno 2005, sono numerose le persone che si sottopongono ad
esame delle commissioni mediche per l'accertamento o revisione
delle invalidità, nonché della capacità lavorativa residua e che le
sedute di dette commissioni sono state 203;
il sottoscritto Consigliere regionale
Interroga
L'Assessore alla Sanità, Salute e Politiche Sociali per
sapere:
1) nei casi ove le attese sono molto prolungate, se esiste la
volontà di costituire altre commissioni mediche per ridurre i
tempi;
2) per quanto riguarda invece le visite per il rinnovo della
patente di guida, non trattandosi di commissioni mediche, ma di un
solo sanitario, se si pensa di provvedere tempestivamente a
potenziare il servizio onde evitare inutili prolungamenti nel tempo
degli accertamenti necessari.
F.to: Bortot
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Ho recentemente risposto a una
interpellanza proprio su questo argomento, ma volentieri ci torno,
anche se mi permetto di dire che questa interpellanza tocca diversi
punti, dalla invalidità, alle patenti e alla commissione medico
legale per l'accertamento delle capacità di guida, per cui cercherò
di essere sintetico.
Parlerei, intanto, solo di invalidità civile, perché se parliamo
di invalidità del lavoro il compito è dell'INPS e dell'INAIL.
Un'altra premessa è sui tempi di effettuazione di risposta alle
visite per l'accertamento delle invalidità. In Valle d'Aosta ci
sono tantissime domande: bisogna fare una azione sui medici di
famiglia, su chi formula la domanda, sulle domande ripetute, perché
il 70% delle domande effettuate sono molto lontane dai limiti di
concessione di una invalidità. La normativa è ormai ben conosciuta
da tutti: abbiamo fatto delle riunioni pubbliche proprio perché di
fronte a ogni domanda la commissione deve convocare il paziente,
rivederlo, eccetera, ma quando ci sono tante domande inappropriate,
vuol dire comunque una perdita di tempo.
Non voglio dire che siamo bravi per farmi battere le mani,
perché il merito di queste cose non è mio, ma non possiamo neanche
dire che la cosa non funzioni.
Ieri - proprio perché lei è una persona onesta e per darle delle
risposte corrette - sono andato a verificare in questo momento le
commissioni mediche chi visitavano: erano tutte domande del gennaio
2007, cioè siamo abbondantemente dentro i tre mesi.
Lei sa che la pensione quando viene data, viene data dal primo
giorno del mese successivo alla formulazione della domanda, per cui
ci sono gli arretrati con gli interessi? Noi in questo momento non
siamo neanche a tre mesi.
Adesso ho dovuto rispondere in fretta, ma c'è "Il Sole 24ore -
sanità" dell'altro giorno che parla della Lombardia, che è una
delle regioni più rispondenti a questo: parlano di 180 giorni, cioè
sei mesi, mentre da noi entro tre mesi vengono visitati.
Sulla legge n. 68, la legge delle residue capacità lavorative,
il nostro impegno è per arrivare in tutto ai tre mesi. Sforiamo,
come dicevo nella precedente interpellanza, per le visite
ortopediche, perché lei sa che per valutare le capacità residue ci
sono varie commissioni a seconda del tipo di invalidità, mentre
abbiamo già unito l'invalidità alla "104", cioè non devono fare due
visite; la "68" per legge ha un'altra commissione con uno
specialista.
Sull'ortopedia eravamo molto in ritardo, perché i medici erano
poco disponibili e dal 1° gennaio di quest'anno abbiamo cambiato
completamente la commissione, cioè abbiamo trovato due medici
ortopedici che sono estremamente più disponibili. Il nostro impegno
è di ridurre entro giugno i tempi di attesa a sei mesi.
Le faccio presente che stiamo cambiando sede, perché quella in
Via Festaz era piccola ed eravamo in affitto, quindi ci sarà un
trasferimento in una sede adeguata e soprattutto presenteremo un
progetto di informatizzazione di tutte le procedure. Con il
riassetto di bilancio come sanità chiederemo la possibilità di
informatizzare una procedura che è ancora cartacea e questo per
abbreviare i tempi. Tutti però aspettiamo una nuova legge inoltre,
in questo momento, abbiamo un contenzioso sull'accompagnamento. Lei
sa che l'accompagnamento viene dato in misura del fatto che il
paziente riesca in quel momento a dimostrare che non è in grado di
svolgere le funzioni essenziali della vita: questo criterio dice
che le funzioni essenziali della vita per un novantenne sono di un
certo tipo, mentre per un quarantenne che ha una vita di relazione
sono sicuramente di altro tipo. Ne abbiamo già parlato con il
ministro e stiamo aspettando una revisione di tutta la
normativa.
Per quanto riguarda le patenti, intanto bisogna distinguere che
il rinnovo viene fatto - e forse lei intendeva questo, altrimenti
c'è un errore - solo dall'ufficiale di sanità pubblica, se è un
rinnovo della patente normale, cioè se non c'è una patologia. Se è
una visita di primo livello, come lei sa, i medici di sanità
pubblica sono sul territorio - forse una delle poche realtà in
Italia - e praticamente la visita non ha tempi di attesa. Altra
cosa invece è la seconda istanza, cioè quando c'è una patologia in
corso, per cui già la commissione si era espressa, nel senso che
dava un anno o due anni di proroga non di più. Al fondo al
certificato però è scritto sempre che conviene prenotarsi tre mesi
prima, per cui il paziente già sa che deve sottoporsi dopo un anno
o due a una visita e viene consigliato comunque di prenotarsi per
tempo.
Questa commissione ha avuto dei problemi - lei ha ragione - ma i
problemi sono dovuti al grande accesso in Valle d'Aosta a questa
commissione per le patenti ritirate ad autisti in stato di
ebbrezza: questo ha allungato i termini. Questa II Commissione non
è formata da un medico solo: per legge c'è il medico legale, il
medico militare nominato dal ministero e un medico dell'USL, poi a
seconda della patologia è chiaro che ci sarà il diabetologo,
eccetera.
Soprattutto, quindi, per questo grande accesso, ma anche per il
fatto che nel mese di agosto dello scorso anno il primario di
medicina legale è andato in pensione (bisogna quindi fare un
concorso e i tempi non sono rapidissimi) per cui in questo periodo
i tempi sono stati più lunghi. Da gennaio di quest'anno invece di
due commissioni ne abbiamo tre alla settimana, e lei capisce che
mettere d'accordo sempre questi tre specialisti, di cui uno è un
medico militare obbligatoriamente, provoca dei problemi.
Ultima cosa, questa gliela pongo come domanda: è giusto quando
si ritira una patente a un paziente con una alcolemia al di sopra
di 150-200 ml ridargli la patente subito? Lei sa che per livelli di
alcolemia superiori a un certo tasso i giorni sono oltre 30, per
una disposizione della polizia stradale, però anche qui dovrebbe
esserci una normativa diversa. Ridare subito la patente a una
persona che è stata sorpresa in stato di ebbrezza più che avanzato?
Penso che sia una domanda che dobbiamo porci tutti quando
quell'utente ci viene a chiedere: voglio fare la visita prima,
perché voglio tornare a guidare prima.
Presidente
- La parola al Consigliere Bortot.
Bortot (Arc-VA)
- Quello che ci preme, come orientamento
e andamento, è il tentativo e l'approccio per diminuire i tempi e
questo va bene.
Rispondo subito all'ultima domanda: personalmente se uno è
ubriaco e gli viene ritirata la patente, non gli deve essere
restituita in quattro e quattr'otto; probabilmente c'è una
normativa da rivedere su questa questione, si tratta di buon senso.
Metà delle volte quando vado a casa a mezzanotte, perché quando ho
delle riunioni mangio fuori, mi bevo un bicchiere e se mi fermano
sono fritto, perché ne bevo due e non tre, anche se mi occupo di
acqua, tanto per esser chiari. Occorrerebbe o modificare la legge o
introdurre il buon senso, perché metà della Valle d'Aosta dovrebbe
avere la patente ritirata, se si adottano certi criteri e si
fermano la metà delle persone che circolano nella nostra regione.
La penso come lei su questo argomento, quindi, anche se in termini
ironici
La questione che mi premeva di più è legata alle aspettative.
Qui le do ragione, non è possibile. Bisognerebbe che i medici
facessero da filtro: non è possibile che uno viene da me e gli
faccio tutti i certificati, le dichiarazioni, perché questo crea
aspettative, ingorga gli uffici e le commissioni a danno di chi ne
ha effettivamente bisogno.
Non so in che maniera si può intervenire: forse con un richiamo.
Lo so che è una questione di soldi - non lo volevo dire - però non
è che i medici muoiono di fame o sono disoccupati, quindi un po' di
deontologia professionale e forse bisognerà intervenire nei
confronti dell'ordine con un richiamo. Non so se spetta a lei o
all'ordine, ma ho notato un sacco di persone alle quali vengono
rilasciati certificati per malattie o richieste di invalidità, che
si sa subito che vengono... non solo, ma poi c'è la ricaduta
nell'errore volontario, che è quello, aggravando ulteriormente i
passaggi, di rifare le richieste e i certificati medici.
In sostanza, anche su questo sono d'accordo con lei: a noi
interessa che ci sia l'effettivo impegno dove si può intervenire
per abbreviare. Sovente dietro l'aggravamento c'è una richiesta di
avere o meno un lavoro, e il fatto di aspettare molti mesi crea
anche questo limbo, per cui se si ha l'aggravamento forse si riesce
ad avere anche la percentuale per avere il lavoro. Diversamente
bisogna provvedere, ma nel frattempo passano questi mesi e
l'aggravamento è anche il tentativo delle persone di avere un
lavoro che non riescono a trovare altrimenti.
Non voglio fare di tutta un'erba un fascio, ma c'è tutta questa
casistica. Si tratta, quindi di intervenire nei confronti di medici
per una maggiore serietà. L'approccio che ha dato mi sembra giusto
e per quanto riguarda il ritiro delle patenti per quei motivi lì,
sono d'accordo con lei.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK