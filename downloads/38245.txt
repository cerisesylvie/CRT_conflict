Consiglio Regionale della Valle d'Aosta - Oggetto del Consiglio n. 1818 del 24 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1818 del 24 febbraio 2016 - Resoconto
OGGETTO N. 1818/XIV - Interpellanza: "Stato di attuazione
degli impegni assunti per risolvere le criticità riguardanti il
servizio pubblico del trasporto disabili".
Follien (Presidente) -
Punto 23 dell'ordine del giorno.
Per l'illustrazione, la parola al Consigliere Bertin.
Bertin (ALPE) -
Grazie Presidente.
Sarò rapido ad illustrare questa interpellanza, che riguarda tre
aspetti della mobilità delle persone disabili. Il primo aspetto
riguarda una vecchia questione - l'avevamo già affrontata in
Consiglio - relativamente alle modifiche apportate da una delibera
del Governo regionale del settembre scorso, nella quale per quanto
riguarda il trasporto
ad hoc
dei disabili, la parte
principale di questa delibera era la modifica della quota parte del
trasporto a carico dell'utente. L'Assessore, già in occasione
dell'interpellanza che avevo presentato nel mese di ottobre, sia
per le problematiche emerse rispetto a queste modifiche che
andavano a triplicare in certi casi quanto previsto in precedenza,
sia per certi aspetti un po' paradossali che venivano a crearsi con
queste nuove tariffe, aveva preso una sorta di impegno per andare a
verificare ed eventualmente modificare questi elementi che, direi,
erano risultati piuttosto inefficienti, e anche con un aumento
troppo elevato in certi casi. Nel mese di dicembre poi, la stessa
maggioranza regionale - non so se non si fidava dell'Assessore - ha
presentato una risoluzione andando proprio in questa direzione:
nell'impegnare l'Assessore - che poi ha assunto questo impegno - ad
andare a rivedere in tempi relativamente brevi questa delibera e
gli effetti da essa provocati. La prima questione riguarda questo
aspetto qui, per capire a che punto siamo, i tempi di intervento
previsti per queste modifiche che risalgono al settembre
scorso.
Un altro aspetto emerso più di recente è un danno collaterale
collegato alla chiusura del tratto ferroviario
Aosta/Pré-Saint-Didier. Nel caso specifico vi era un servizio di
accompagnamento per le persone non vedenti nel cambio del treno.
L'Unione italiana ciechi ha segnalato il fatto che con la
cancellazione di questo collegamento Aosta/Pré-Saint-Didier anche
questo servizio è stato soppresso, non accompagnando le persone non
vedenti al mezzo sostitutivo della tratta, vale a dire il pullman.
In pratica si tratterebbe di cambiare il servizio che veniva
offerto in precedenza non con l'accompagnamento da un treno
all'altro, ma con l'accompagnamento dal treno al pullman che si
trova a poche decine di metri dalla stazione. Questo era stato
segnalato qualche tempo fa dall'Unione italiana ciechi e volevamo
sapere se questo piccolo disguido, secondo me facilmente
risolvibile, è stato risolto.
Poi c'è un altro aspetto che era emerso in questi giorni, una
situazione un po' più complessa e poiché credo verrà affrontata in
un'altra interpellanza non sto a dilungarmi più di tanto: riguarda
l'accessibilità delle stazioni in termini generali, ma nel caso
specifico aveva comportato l'impossibilità da parte di una ragazza
disabile di partecipare ad una gita scolastica proprio per
l'impossibilità di accedere al treno dalla stazione di Verrès.
Evidentemente questo è un problema un po' più complesso di quello
precedente, ma che va affrontato e risolto. Vorremmo sapere se si è
almeno iniziato a cercare delle soluzioni. Queste sono
sostanzialmente le tre domande di questa interpellanza. Grazie.
Presidente
-
Per la risposta, la parola
all'Assessore Marguerettaz.
Marguerettaz (UV) -
Grazie.
"Quale sia lo stato di attuazione dell'impegno preso con
l'approvazione dell'ordine del giorno riportato in premessa": in
aderenza a quello che è stato approvato, la Commissione mista
prevista dall'articolo 4 si è riunita il 17 dicembre - poi,
volendo, ci sarà modo di guardare nel verbale - e tra le altre cose
nella discussione sono emersi sostanzialmente questi punti
rilevanti; da un lato la constatazione dell'aumento dei viaggi
effettuati che, per poter garantire la continuità del servizio del
trasporto disabili, deve essere compresso dal punto di vista della
spesa di un 15 percento. Hanno rinnovato la partecipazione al
servizio per l'anno 2016 - quindi abbiamo già dei dati che posso
condividere - 395 utenti su 778, più 12 nuove ammissioni, con un
introito per la Regione di 117 mila euro a fronte dei 60 mila euro
incassati nel 2015. Hanno rinunciato al servizio 135 utenti sui 200
che nel 2015 erano domiciliati presso le microcomunità per anziani
che, in base al precedente regolamento, erano esentati dalla
contribuzione, e 88 utenti sui 144 che nel 2015 erano esenti dal
pagamento della quota di accesso al servizio, in quanto i redditi
rientravano nelle fasce di esenzione previste dal precedente
regolamento; 9 utenti sono deceduti e 15 hanno espresso la rinuncia
volontaria al servizio, in quanto non più interessati; circa 150
utenti di diversa età e fascia ISEE hanno valutato economicamente
non conveniente il rinnovo in rapporto al basso numero dei viaggi
che avrebbero effettuato.
La rappresentante delle associazioni dei disabili ha illustrato
alcune richieste di modifica al regolamento pervenuta alle
associazioni da parte degli utenti: ridurre sensibilmente la quota
di accesso per le famiglie in cui vi è la presenza di due disabili;
ridurre la quota di accesso per i ragazzi disabili orfani;
eliminare gli interessi sulle rate per coloro che hanno optato per
la rateizzazione del pagamento della quota del rinnovo; introdurre
quote di accesso ridotte per l'utenza che utilizza saltuariamente
il servizio attraverso un meccanismo che preveda l'acquisto di
pacchetti di corse o di chilometri. La commissione ha infine
concordato che alla data in cui si è svolto l'incontro mancava un
importante elemento di valutazione, cioè l'andamento dei servizi
per il primo mese del 2016, in modo da poterlo confrontare con il
gennaio 2015 e capire se e in che misura i servizi si erano
ridotti. La discussione quindi è stata rimandata a febbraio, inizi
di marzo, in modo da avere i primi dati sull'andamento delle corse
del 2016. Di questo ho informato anche i Presidenti delle
commissioni, in modo tale da poter fare l'incontro con le
commissioni così come è scritto nell'ordine del giorno, con una
valutazione definitiva della Commissione mista che si riunirà tra
poco, onde poter avere tutti gli elementi per poter intervenire.
Avevamo già detto in aula che questi risultati avrebbero permesso
di individuare soprattutto un argomento che era stato oggetto già
di interrogazione, ovvero una riduzione, qualche agevolazione per
coloro che hanno un servizio sporadico, quindi evitare di avere un
pagamento importante. Solo per dare dei dati, alla Regione un
trasferimento da Aosta a Genova costa quasi 1800 euro, per dare le
indicazioni, perché sono mezzi attrezzati.
"Se siano state risolte le problematiche evidenziate dall'Unione
italiana ciechi": in riferimento alle problematiche evidenziate
dall'Unione italiana ciechi con nota che ci è stata trasmessa il 22
gennaio, la struttura competente dell'Assessorato ha fornito
un'ampia ed esaustiva risposta trasmessa il 28 gennaio, sei giorni
dopo, e il Presidente dell'Unione italiana ciechi ha ricevuto e ha
ringraziato subito. Tanto per dare l'informazione a tal proposito
si informa che, per quanto riguarda i trasporti, oltre al servizio
che abbiamo visto, quello su richiesta, abbiamo ripristinato dal 1
luglio 2015 il dispositivo sonoro di annuncio vocale per i
passeggeri non vedenti o ipovedenti, finalizzato al superamento
delle barriere architettoniche sensopercettive. Era un discorso che
avevamo fatto con il collega Guichardaz, avevamo fatto un gruppo di
lavoro, e con la SVAP questo ragionamento è stato reintrodotto
cercando, da una parte, di dare un servizio all'ipovedente e,
dall'altra, di evitare che gli abitanti della città di Aosta si
lamentassero del disturbo soprattutto nelle ore di prima
mattina.
Sempre legata ai problemi specifici dell'Unione italiana ciechi
e ipovedenti, c'era il problema legato al trasporto ferroviario,
che ovviamente è molto più complesso, perché le stazioni e i treni
che ovviamente non sono di proprietà della Regione sono
caratterizzate dal persistere di rilevanti barriere architettoniche
che limitano la mobilità dei passeggeri diversamente abili. Per
attenuare tali disagi, RFI fornisce presso la stazione di Aosta un
servizio di assistenza gestito dalle sale blu, che consiste - non
solo quindi per gli ipovedenti, ma per tutti i disabili - in una
serie di attività, ad esempio la guida in stazione ed
accompagnamento al treno. È quello a cui si riferisce lei, cioè
quando si scendeva ad Aosta e si prendeva il treno a
Pré-Saint-Didier: l'accoglienza in treno, l'arrivo in stazione, la
guida fino all'uscita della stazione o altro treno corrispondente;
la salita e la discesa con carrelli elevatori per i viaggiatori su
sedia a rotelle; sostegno a persone di ridotta mobilità al fine di
rispondere in modo sempre più efficace alle esigenze di coloro cui
sono rivolte, previa richiesta che deve pervenire con 12 o 24 ore
di anticipo a seconda del canale a cui è effettuata. Questo
servizio copre tuttavia la sola stazione di Aosta, e da quanto
emerge da una nota di RFI dell'11 maggio 2015 - era solo per dire
che seguiamo questa attività - non si registrano significative
richieste ad Aosta, sicché viene erogato attraverso lo spostamento
del relativo personale da Torino; quindi questo tipo di servizio
viene affidato da personale di RFI che, allertato 12 o 24 ore
prima, si reca nella stazione e fa questo servizio. Ovviamente la
sospensione del servizio dell'Aosta/Pré-Saint-Didier ha creato una
discontinuità che è stata oggetto di un incontro con i
concessionari del TPL da un lato e Trenitalia dall'altro, perché
anche sul trasporto ci sono dei servizi; il problema è la terra di
mezzo che è rappresentata da questo collegamento (avremo modo di
parlarne successivamente con un'interpellanza specifica sulle
ferrovie). Dal punto di vista strutturale, la soluzione per questo
collegamento, perché non è che ci sono solo persone che vanno a
Pré-Saint-Didier, ci sono delle persone che vanno nelle valli
laterali, quindi da questo punto di vista bisogna immaginare un
servizio che dia continuità tra treno e gomma e quindi
l'infrastrutturazione, la soluzione dei problemi della stazione di
Aosta è indispensabile creando quel sottopasso che collega la
stazione con l'autostazione.
Per arrivare all'ultima domanda: "quali siano gli intendimenti
per risolvere le criticità che interessano il servizio pubblico del
trasporto disabili", da un lato la Commissione mista avrà modo di
definire quali sono e poi andiamo in commissione e andiamo a
stabilire le modifiche che faremo al regolamento; dall'altra parte,
ci sarà un accordo tra concessionari TPL e Trenitalia per far sì
che quel servizio di collegamento venga ripristinato con le
modalità che andremo a definire.
Presidente
-
Per la replica, la parola al
Consigliere Bertin.
Bertin (ALPE) -
Grazie Presidente. Se non altro abbiamo
avuto conoscenza dei rapporti epistolari dell'Assessorato, adesso
conosciamo tutte le lettere in merito che avete inviato, date
comprese.
Iniziamo da quella che era una domanda semplice: il servizio di
accompagnamento in base alla chiusura del tratto ferroviario
Aosta/Pré-Saint-Didier è stato risolto o no? Lei non mi ha
risposto, nel senso che non è stato risolto per quella specifica
richiesta dell'Unione italiana ciechi di accompagnamento dalla
stazione al pullman, non è stata risolta da quanto mi ha detto lei,
anche se mi pareva una cosa piuttosto semplice. Capisco le
complessità per un altro tipo di servizio, ma nel caso specifico si
trattava semplicemente di attivare questo accompagnamento che non
necessita di particolari modifiche al tracciato, soltanto dalla
stazione ferroviaria a quella dei pullman. Da questo punto di vista
mi pare che non sia stato risolto questo problema piuttosto
semplice.
Poi, certo, vanno affrontate anche le altre questioni sulle
quali i tempi sono evidentemente più lunghi, ma mi pare che al
momento anche qui siamo piuttosto fermi, siamo proprio all'inizio.
Certo, c'è questo servizio soltanto ad Aosta per caricamento e
scaricamento delle persone disabili su carrozzina, però mi pare che
da questo punto di vista le sue intenzioni siano generiche e vaghe,
siamo ancora proprio in una fase iniziale. Non pretendo che si
risolvano facilmente questi aspetti, ma almeno iniziamo e, al di là
delle lettere nelle quali oggi è stato molto puntuale, vorrei che
fosse più puntuale nell'iniziare questo percorso per risolvere le
questioni, perché una delle problematiche è proprio quella di
permettere a tutti di muoversi con i servizi pubblici, senza
necessariamente avere un servizio
ad hoc
come il servizio
disabili, del quale per il momento, al di là del verbale che ci ha
letto sulla riunione specifica e dei dati che ci ha fornito
riferiti al 2016, di cui la ringraziamo - se poi eventualmente mi
fornisce anche il cartaceo li analizzo meglio - la questione è
ancora da risolvere e da affrontare soprattutto per quel che
riguarda la compartecipazione da parte degli utenti al costo del
servizio. È una questione che va affrontata il prima possibile.
Tutte e tre devono essere accelerate, ma mi auguravo che almeno la
questione più semplice riguardante l'accompagnamento delle persone
non vedenti si fosse risolta, anche perché sembrava veramente poco.
Sulle altre capisco che i tempi siano più lunghi, ma se non si
inizia non si finirà mai. Mi pare che fino adesso non ci si è posti
il problema e, se i tempi sono questi, credo che la risoluzione dei
problemi sarà molto lontana.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK