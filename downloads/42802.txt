Consiglio Regionale della Valle d'Aosta - Oggetto del Consiglio n. 293 del 10 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 293 del 10 febbraio 2021 - Resoconto
OBJET N° 293/XVI - Communications du Président de la
Région.
Bertin (Presidente) -
Punto n. 2 all'ordine del giorno.
Ha chiesto la parola il presidente Lavevaz, ne ha facoltà.
Lavevaz (UV) -
Buongiorno a tutti e buon lavoro. Com'è
abitudine, a inizio Consiglio si fa il punto sul fronte pandemico,
in quest'ultima settimana, come è facilmente intuibile, i rapporti
con il Governo di Roma sono stati ovviamente un po' diradati per la
situazione che si è venuta a creare e per il fatto che un nuovo
Governo ovviamente si sta formando in queste ore. Al di là di
alcuni incontri che sono stati fatti per aggiornamenti sul piano
vaccinale e sulle difficoltà ormai note a tutti legate alle
difficoltà di forniture, ci sono sul piatto del nascente Governo
alcuni aspetti che dovranno essere oggetto di decisioni proprio
nelle prime ore di attività del nuovo Governo. In particolare, mi
riferisco alle questioni degli spostamenti interregionali che -
anche questo è cosa nota - dovrebbero essere riaperti a partire da
lunedì 15 febbraio, e poi ci sono altri aspetti che sono sul tavolo
del Comitato tecnico-scientifico, come tutti gli aspetti legati
alle possibili riaperture delle attività di ristorazione, eccetera.
Su questi argomenti quindi ovviamente vi aggiornerò appena
possibile, invece sulle questioni più inerenti questioni locali ne
parleremo diffusamente con le diverse iniziative che sono state
presentate in questo Consiglio.
Vorrei anch'io, a nome del Governo regionale, ricordare la
ricorrenza di oggi, il Giorno del ricordo ci richiama a un nostro
dovere fondamentale come rappresentanti delle istituzioni: quello
di guardare al nostro passato nel momento in cui lavoriamo al
nostro futuro. Non possiamo prescindere, da una parte, dalla
coscienza delle nostre radici; dall'altra, dobbiamo essere
consapevoli di quanto tragici siano stati alcuni errori del nostro
passato come cittadini europei quando in nome di nazionalismi
ciechi ci siamo messi gli uni contro gli altri. Come Valdostani
sappiamo cosa significhi essere terra di confine, sappiamo che cosa
significhi identificarsi in un equilibrio tra realtà diverse che si
spinge fino al punto di creare un senso antico di comunità. La
tragedia delle foibe e dell'esodo giuliano-dalmata ha segnato per
sempre un territorio e la sua storia andando a demonizzare proprio
il senso di appartenenza e tutto questo è avvenuto in un luogo poco
distante da qui e in un tempo che ancora ha dei testimoni viventi.
La storia recente ci ha insegnato poi come questo stesso dramma
possa essere sfruttato per essere un tema divisivo violando una
seconda volta la dignità delle vittime. Ancora oggi invece dobbiamo
lavorare per essere uniti di fronte al rifiuto della violenza,
della sopraffazione, dei totalitarismi di qualsiasi segno perché le
nostre peculiarità e le nostre differenti identità devono essere
sempre percepite come un valore, come un'occasione di scoperta
reciproca e di relazione sulla quale costruire il mondo che
desideriamo per chi verrà dopo di noi.
Presidente -
Altre richieste di intervento? Ha chiesto la
parola il consigliere Aggravi, ne ha facoltà.
Aggravi (LEGA VDA) -
Volevo chiedere chiarimenti al
Presidente su due aspetti collegati: era onore della cronaca
dell'altro giorno una protesta in Piazza Deffeyes e abbiamo appreso
che il Presidente ha incontrato la delegazione, volevamo sapere, se
è possibile, quali erano state le richieste e le conseguenti
considerazioni da lei fatte e, dall'altro lato, se corrisponde al
vero, se è a conoscenza che c'è un passaggio nell'ultima ordinanza
che riguarda - semplifico - le modalità di ristorazione all'interno
degli alberghi o strutture che non hanno ristorante interno...
volevamo sapere se c'erano state delle osservazioni o dei contatti
con le associazioni di categoria o con alcuni rappresentanti
diciamo di associazioni alberghiere o comunque dei ristoratori su
questo tema.
Presidente -
Altri? Non vedo altre richieste, presidente
Lavevaz intende rispondere? Ha chiesto la parola il presidente
Lavevaz, ne ha facoltà.
Lavevaz (UV) -
Ringrazio il collega Aggravi per la
domanda che permette di far chiarezza su alcuni aspetti, anche se
sono anche questi oggetto in parte di iniziative nei prossimi punti
all'ordine del giorno. Nello specifico, per quanto riguarda la
questione della protesta di alcuni ristoratori avvenuta lunedì
mattina, ho ritenuto di accogliere la richiesta di un incontro, che
è stato un breve incontro, un confronto peraltro su argomenti per i
quali avevo già avuto modo anche di confrontarmi con diversi
albergatori che avevano posto la questione.
Le due cose sono collegate come giustamente ha detto lei, perché
una parte della protesta era legata al fatto che nell'ordinanza del
5 febbraio - credo, vado a memoria - è stata indicata la
possibilità di fare delle convenzioni tra attività ricettive, tra
alberghi nel caso in cui un albergo sia sprovvisto di ristoranti
interni. È quindi cosa nota che gli alberghi possono essere aperti,
possono essere aperti i ristoranti all'interno delle attività
stesse, non possono essere invece aperti i ristoranti fuori dagli
alberghi, in particolare in orario serale in zona gialla e in zona
arancione, com'è noto, invece sono aperti solo per l'asporto.
Le richieste che mi sono state fatte sono sostanzialmente
relative alle motivazioni per le quali sono state inserite in
ordinanza queste distinzioni, allora ho avuto modo di spiegare che
nell'ordinanza, nello specifico in questa ordinanza, non si è
sostanzialmente inserito nulla di nuovo se non cercare di chiarire,
perché altra cosa nota è il fatto che non possiamo fare in nessun
modo delle ordinanze che siano ampliative in questo momento perché
siamo sprovvisti di una norma che ce lo permetta. Non sto a
ripercorrere tutti i passaggi della legge n. 11 che sono noti a
quest'Aula, quindi quello che è stato fatto nell'ordinanza è
semplicemente esplicitare un aspetto che nel DPCM già era
contenuto, cioè la possibilità di fare delle convenzioni per dare
un servizio che è comunque ammesso: quello della ristorazione
legata all'attività alberghiera.
Giustamente i ristoratori ponevano delle questioni di logica che
io condivido pienamente e che abbiamo peraltro condiviso anche
all'interno della Conferenza Stato-Regioni. È una questione che è
stata posta - anticipo una risposta che darò a breve al
question
time
- all'interno della Conferenza delle Regioni, cioè quella
di fare dei ragionamenti sulle aperture serali. In questo caso
quindi che sia l'apertura serale o per pranzo comunque sulla
differenza tra un ristorante all'interno di un albergo e un
ristorante che è all'esterno ovviamente la logica non c'è, però
attualmente la norma prevede questo: prevede la ristorazione legata
gli alberghi e non altro.
Il Governo, io in particolare con le ordinanze quindi siamo
nell'impossibilità di normare questa materia perché non abbiamo la
possibilità di farlo. Non possiamo essere ampliativi rispetto a
quanto previsto nel DPCM, alcune cose addirittura sono inserite
all'interno dei decreti-legge, quindi a maggior ragione con
un'ordinanza non possiamo andare a incidere, quindi cerchiamo di
muoverci all'interno degli spazi che abbiamo, pertanto questa è la
spiegazione che ho dato ai ristoratori.
Con le associazioni di categoria nello specifico non ci sono
stati confronti perché non è una questione ragionata o un
ampliamento che veda in qualche modo protagoniste le attività,
abbiamo soltanto scritto in ordinanza in maniera un pochettino più
chiara una cosa che sostanzialmente era già prevista nel DPCM.
Presidente -
La parola al consigliere Aggravi.
Aggravi (LEGA VDA) -
Mi scuso, ho dimenticato una domanda
e poi nella sua risposta mi ha ricordato anche un'altra cosa che
credo sia utile sapere al Consiglio visti i trascorsi e il
dibattito sulla legge n. 11: se come ultimo atto ci può confermare
se non è stata ritirata l'impugnativa e soprattutto, visto che già
l'altra volta in parte abbiamo avuto occasione di discuterne ma
penso che sia bene fare chiarezza, se a fronte di questo, io
immagino, non ritiro dell'impugnativa, che quindi rimane viva anche
per il prossimo Governo, comunque gli uffici regionali stanno
lavorando, o è stato dato mandato a degli uffici regionali di
lavorare su delle potenziali modifiche e, secondo lei, quali
potranno essere, se si possono ipotizzare, i prossimi passi visto
che l'impugnativa io immagino non sia stata oggi ritirata.
Presidente -
Ha chiesto la parola il presidente Lavevaz,
ne ha facoltà.
Lavevaz (UV) -
Ahimè, anche questa è cosa nota, avevamo
un appuntamento a Roma con il ministro Boccia, in particolare
proprio per parlare di questi aspetti, proprio il giorno in cui il
presidente Conte è salito al Quirinale per rimettere il suo
mandato, quindi questi aspetti con il Governo uscente sono rimasti
sospesi e dovranno essere affrontati ovviamente con il nuovo
Governo.
Come giustamente ha sollevato lei, le tempistiche ormai sono
strettissime perché il 23 febbraio è prevista la sentenza
sull'impugnativa della nostra legge n. 11, quindi ci sarà da capire
se ci sono dei margini - sperando di avere il Governo a fine
settimana o al massimo lunedì - per trattare almeno un rinvio di
questa sentenza in modo da poter fare dei ragionamenti nel mentre.
Questo era un pochettino quello che si tentava di fare. Nel
frattempo giustamente, come ha detto lei, confermo che gli uffici
del nostro Legislativo sono stati in contatto in particolare con il
Gabinetto del Ministro degli affari regionali per cercare di
trovare una soluzione che permetta insomma in qualche modo il
ritiro dell'impugnativa e di salvare quanto più possibile della
nostra Regione.
Presidente -
Consigliere Manfrin a lei la parola.
Manfrin (LEGA VDA) -
Grazie presidente Lavevaz per queste
informazioni, però vorremmo avere ancora qualche pezzo in più, nel
senso che ieri o l'altro ieri abbiamo visto gli esiti del Consiglio
dei ministri, che ha deciso effettivamente di ritirare
l'impugnativa su due leggi della Toscana, penso che lo abbia visto
anche lei. La volontà da parte del Governo uscente quindi mi pare
che si sia esplicitata in maniera chiara su alcune leggi, mentre
non lo ha fatto per altre. Quello che è stato detto la volta scorsa
in quest'aula e che lei ci ha confermato è che, a fronte dei
colloqui a ridosso del voto di fiducia dell'allora Governo Conte,
il ministro Boccia aveva fornito delle rassicurazioni dicendo che
il ricorso contro la legge n. 11 sarebbe stato ritirato senza
aggiungere ulteriori necessità di contrattazione o di modifica.
Dopodiché ci ha confermato la volta scorsa che in realtà dopo il
voto di fiducia... come dire? "passata la festa gabbato lo santo",
sono state richieste... quindi in un secondo momento sono state
messe sul tavolo le richieste di modifica.
Ora, al netto di questo comportamento che riteniamo quanto meno
disdicevole, non ci è però chiaro - visto che lei ci ha giustamente
detto la volta scorsa che c'è stato un colloquio anche con il
Governo regionale quando poi si è interloquito con il ministro
Boccia in occasione del voto di fiducia - se in occasione di queste
consultazioni che ci sono state recentemente il tema della legge n.
11 sia stato posto sul tavolo dal nostro Senatore e quindi
evidentemente faccia parte anche questo di un'eventuale richiesta
per un futuro Governo. Sarebbe quindi interessante conoscere
appunto se questa questione è stata posta visto che si è posto un
accento sull'autonomismo da quanto ha detto in conferenza stampa il
senatore Lanièce.
Presidente -
Ha chiesto la parola il consigliere Carrel,
ne ha facoltà.
Carrel (PA) -
Visto che è stata citata l'ordinanza,
volevo chiedere al Presidente come ha gestito la riapertura dei
musei e dei castelli in quanto questa ordinanza è di venerdì sera e
il sabato e la domenica hanno riaperto i musei e i castelli. Lo
dico perché abbiamo citato l'ordinanza e perché appunto questa
regola è disciplinata dal DPCM che vieta appunto per i festivi e
per il sabato e domenica le aperture dei musei. Chiedo quindi
semplicemente com'è stato gestito.
Presidente -
Consigliere, faccio una nota generale: non
possiamo trasformare le comunicazioni in
question time
sotto
una formula diversa. Invito a dare una brevissima risposta. Grazie.
Presidente Lavevaz ne ha facoltà.
Lavevaz (UV) -
Molto brevemente confermo al consigliere
collega Manfrin che il tema ovviamente della legge n. 11 è stato
posto sul tavolo delle trattative perché assolutamente, come dicevo
prima, è un argomento per il quale dobbiamo arrivare a un punto di
chiusura di questo aspetto.
Per quanto riguarda la richiesta invece del collega Carrel,
ovviamente l'aspetto dei musei ha una particolarità molto diversa
rispetto, ad esempio, a una forzatura sull'apertura dei ristoranti,
questo mi sembra abbastanza evidente. Abbiamo gestito l'apertura
dei musei sempre nella logica non di un ampliamento ma di un
adeguamento di una norma alle nostre particolarità per il semplice
fatto che non abbiamo musei o comunque attività diciamo museali in
senso più lato che abbiano un rischio di assembramento
sostanzialmente. Vi è poi anche una chiusura dei confini regionali,
quindi non c'è una possibilità di afflusso importante da parte di
fruitori fuori Valle. Si è ritenuto quindi con il nostro comitato,
la nostra unità di supporto che non ci fosse il rischio nella
nostra realtà regionale, vista la nostra particolarità, di avere un
rischio di sovraffollamento anche nei weekend, perché la logica del
DPCM ovviamente è che in altre realtà, dove già la realtà regionale
è ovviamente molto più ampia, quindi con possibili fruitori molto
più numerosi, con musei importanti, il rischio di un
sovraffollamento nei weekend effettivamente c'è. Nella nostra
realtà si è ritenuto di no, questo esattamente nella stessa logica
con cui abbiamo deciso di dare la possibilità di muoversi
all'interno di tutta la regione, eccetera. Questi quindi non sono
da considerarsi ampliamenti del DPCM ma adeguamenti alla nostra
realtà.
Presidente -
Il consigliere Manfrin si è riprenotato, le
passo la parola.
Manfrin (LEGA VDA) -
Solo perché il presidente Lavevaz ci
ha detto giustamente che il tema della legge n. 11 è stato posto
sul tavolo durante le consultazioni ma non ci ha detto qual è stata
la risposta, quindi saremmo curiosi di sapere se una risposta c'è
stata e, in caso affermativo, che risposta c'è stata nel
merito.
Presidente -
Ha chiesto la parola il presidente
Lavevaz.
Lavevaz (UV) -
Al momento sugli aspetti posti sul tavolo
dal Senatore risposte specifiche non le ho. Sono temi ancora
in
itinere
e oggetto di discussioni e di trattative.
Presidente -
Non vedo altre prenotazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK