Consiglio Regionale della Valle d'Aosta - Oggetto del Consiglio n. 456 del 5 ottobre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 456 del 5 ottobre 1981 - Resoconto
OGGETTO N. 456/81 - PREOCCUPAZIONI CONCERNENTI LA DESTINAZIONE
DEL COSTRUENDO CARCERE DI BRISSOGNE. (Interpellanza)
Presidente
- Do lettura dell'interpellanza presentata dal
Consigliere Minuzzo:
Sentita la risposta fornita dal Presidente della Giunta
all'interpellanza presentata dal Capogrupppo dell'U.V.P.
concernente il costruendo carcere di Brissogne;
Constatato che la risposta del Presidente Andrione non è
rispondente a quanto mi è dato di sapere;
Verificato che il costruendo carcere è costruito, secondo
indiscrezioni, con criteri usati per la costruzione dei super
carceri;
Preso atto che i lavori sono coperti da "segreti di
costruzione" e che è stata aumentata la capienza del carcere
rispetto al progetto iniziale;
Preoccupato della recrudescenza terroristica culminata con
l'assassinio del Vice Brigadiere Francesco Rucci e che anche la
nostra Regione venga trasformata in una base terroristica
nell'eventualità che nel costruendo carcere vengano reclusi dei
condannati per terrorismo;
Visto che nulla vi è di preciso ed inequivocabile che tale
carcere non è costruito con criteri non di super carcere e che sarà
destinato a casa di pena per delitti comuni;
il Consigliere regionale del P.S.D.I.
INTERPELLA
il Presidente della Giunta per conoscere:
1)
i motivi per i quali è stato modificato il progetto
iniziale del carcere in oggetto;
2)
se risulta a verità che il costruendo carcere è
costruito con criteri atti a poter ospitare i condannati per
terrorismo;
3)
da quali documenti si può dedurre
inequivocabilmente che il carcere in oggetto ospiterà
esclusivamente delinquenti comuni della nostra Regione.
Presidente
- Il Consigliere Minuzzo intende illustrare
l'interpellanza? Ne ha facoltà.
Minuzzo
(PSDI)
- Al di là di quello che è già
stato scritto nell'illustrazione dell'interpellanza si è aggiunto
un nuovo problema che ritengo abbastanza sostanziale in tutto
questo discorso della destinazione del costruendo carcere di
Brissogne, ed è il problema degli agenti di custodia. Meglio di me
il Presidente della Giunta sa che, oggi come oggi, gli agenti di
custodia sono sotto organico, tant'è che il Ministro di Grazia e
Giustizia Darida pensa di assumere 8000 unità per far fronte a
questa carenza. E il fatto che noi andiamo ad aprire un nuovo
carcere - peraltro chiederei al Presidente della Giunta di
rispondere in modo abbastanza preciso a quelle che sono le mie
domande nell'interpellanza - deve farci tenere presente anche
questo problema. Attualmente ci sono 20 unità nell'organico degli
agenti di custodia nel carcere di Aosta; se si va a raddoppiare i
posti nel costruendo carcere di Brissogne, chiaramente questi
agenti di custodia non saranno più sufficienti, per cui, essendo
già questo corpo sotto organico a livello nazionale, va da sé che
ci troveremmo di nuovo in altre difficoltà per il problema degli
agenti di custodia.
Che al punto 3) dell'interpellanza io chieda da quali documenti
si può dedurre la destinazione del carcere di Brissogne deriva dal
fatto che per quanto ne so io questo è costruito con i criteri con
i quali vengono costruiti i super carceri; non so se sia questa la
prassi moderna, ma ritengo che un carcere destinato alla
delinquenza comune non venga costruiti in questi termini.
Il fatto poi che siano stati aumentati i posti rispetto a quello
che era il progetto iniziale, è chiaramente un altro elemento che
crea delle preoccupazioni.
Presidente
- Risponde il Presidente della Giunta,
Consigliere Andrione.
Andrione
(UV)
- Il punto terzo risulta
inequivocabilmente dalla legge di finanziamento e costruzione dei
carceri mandamentali. Questo è un carcere mandamentale previsto per
ogni Regione italiana, e per zone sottoregionali nelle Regioni più
grandi, come il carcere, molto simile a questo, che è appena stato
costruito ad Ivrea. Quindi la gestione è inequivocabile perché la
dizione "supercarcere" riguarda solo, per legge, dei carceri
specifici che sono individuati, io non ne ho fatto l'elenco, ma
possono essere facilmente individuati.
Il motivo per il quale è stato ampliato: effettivamente il
carcere, rispetto a quella che è la normale popolazione carceraria
della Valle d'Aosta, è ampio, però ci sono dei periodi di punta nei
quali la Torre di Balivi è assolutamente insufficiente e oggi
questo carcere sarebbe quasi completo: si sono dovuti trasportare i
carcerati in attesa di giudizio sia a Torino sia ad Ivrea, con
grave danno evidentemente sotto vari profili.
Non conosco i criteri con i quali sono costruiti i supercarceri;
questo è costruito con i criteri moderni e cioè con quella
progettazione generale che è stata fatta per tutti i nuovi carceri
italiani e applicata alle differenti zone. La progettazione è fatta
in modo che il carcere sia modulare, cioè ci sono delle aree che
possono non essere occupate, e di conseguenza la custodia può
essere fatta settorialmente. Deve essere diviso in maschile e
femminile e dovrebbe essere anche diviso per i minori in attesa di
giudizio; credo che tutte queste parti abbiano costituito i motivi,
o almeno quelli che io ritengo essere i motivi che hanno
consigliato l'ampliamento, anche se non so esattamente se sono
questi, in quanto le decisioni per i carceri dipendono dal
Ministero di Grazia e Giustizia.
Per quanto riguarda gli organici c'è una vasta discussione in
Parlamento; si parla di fare un concorso per aumentarne il numero,
però evidentemente questo non sarà completato prima della fine
dell'82. Un po' più di un anno per fare il concorso dovrebbe essere
abbondantemente sufficiente.
Presidenza del Vice Presidente Faval.
Presidente
- Il Consigliere Minuzzo intende replicare? Ne
ha facoltà.
Minuzzo
(PSDI)
- Solo per dire che il Presidente
della Giunta non si faccia soverchie illusioni su quello che sarà
il concorso per l'assunzione di personale agenti di custodia,
perché il Ministro di Grazia e Giustizia Darida ha un bel dire 8000
persone in più! Dal momento che questi non hanno giorni di riposo,
sono mal pagati, corrono i rischi che corrono, non so chi possa
avere il desiderio di fare il concorso per l'assunzione come agente
di custodia; per cui il Presidente non si faccia illusioni che
entro il 1982, quando sarà finito il carcere, il Ministero e il
Governo italiano abbiano risolto il problema degli agenti di
custodia!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK