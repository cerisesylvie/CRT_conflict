Consiglio Regionale della Valle d'Aosta - Oggetto del Consiglio n. 1003 del 23 ottobre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1003 del 23 ottobre 2019 - Resoconto
OGGETTO N. 1003/XV - Interpellanza: "Avvio di
un'interlocuzione con il Governo nazionale per la determinazione
definitiva dei confini attorno alla cima del Monte Bianco".
Distort (Presidente) -
Punto n. 37 dell'ordine del
giorno. La parola al collega Manfrin per l'esposizione.
Manfrin (LEGA VDA) -
Per illustrare questa iniziativa,
dovrò fare un piccolo
excursus
storico, cominciamo con
l'aprile del 1796, durante la prima Campagna d'Italia, a seguito
della sconfitta patita dal Re di Sardegna per mano di Napoleone
Bonaparte, il confine tra il Regno di Sardegna e la Francia venne
tracciato seguendo il concetto delle creste militari: le cime più
alte furono assegnate ai francesi vincenti, quelle più basse al Re
di Sardegna. Terminata la parentesi napoleonica, dopo il Congresso
di Vienna, tutti i territori annessi dalla Francia ritornarono ai
rispettivi Sovrani. La convenzione di delimitazione imposta da
Napoleone perse ogni sua efficacia e il massiccio del Monte Bianco
non era più frontaliero. Nel 1823 lo Stato Maggiore sardo stese una
carta topografica concernente il massiccio del Monte Bianco, su
questa carta il limite amministrativo tra i due Ducati, quello di
Aosta e quello di Savoia, fu tracciato senza ambiguità sulla cima;
questo confine venne confermato anche nel 1854. Questo limite
amministrativo tra i due Ducati, fatto durante il Regno sardo è di
grande importanza nell'ambito della definizione dei confini alpini
tra lo Stato italiano e quello francese perché proprio una di
quelle carte sarà allegata al Trattato di cessione della Savoia e
di Nizza, ovvero il Trattato di Torino del 24 marzo 1860 firmato da
Vittorio Emanuele II di Savoia. Diversi atti diplomatici
completeranno questo Trattato, "
un protocole réglant les bases
de la délimitation entre la Sardaigne et la France
" firmato il
27 giugno a Parigi, organizza i lavori che porteranno alla firma a
Nizza il 25 novembre di un protocollo
dressé pour fixer la
délimitation entre la France et la Sardaigne
. Quattro mesi
dopo, a Torino, il 7 marzo 1861 una
convention de délimitation
des frontières
riprende il testo del protocollo del 25 novembre
completandolo con diverse disposizioni doganali. Infine un verbale
di delimitazione chiude il 26 settembre 1862 la successione di atti
bilaterali. I due protocolli del 1860 e la convenzione del 1861
riprendono la stessa formula: "
du côte de la Savoie la nouvelle
frontière suivra la limite actuelle entre le Duché de Savoie et le
Piémont
". Il primo protocollo autorizza inoltre i Commissari
incaricati ai sopralluoghi sulla nuova frontiera a effettuare
rettifiche sul tracciato, rettifiche che saranno dettagliate nel
protocollo successivo e poi riprese nella convenzione di
delimitazione finale (ma non concernenti il settore inospitale
sulla vetta del Monte Bianco). I Commissari convenivano inoltre
"
qu'ils admettront comme documents topographiques pour la crête
des Alpes la carte de l'État-Major sarde
". Infine sono ammessi
al protocollo di Nizza e successivamente alla convenzione di
delimitazione di Torino e al verbale di delimitazione la "
carte
de la frontière de la Savoie depuis le mont Grapillon, du côté
suisse, jusqu'au mont Tabor où la limite de la Savoie rejoint la
frontière de la France
". Su tutta questa carta topografica,
anche se la linea di spartiacque è un po' imprecisa, la frontiera è
tracciata sulle cime più elevate del massiccio e passa chiaramente
sulla calotta sommitale del Monte Bianco. Questo Trattato e le sue
applicazioni sui confini è l'unico esistente tra i due Stati ed è
in vigore sia in Italia che in Francia. L'equivoco odierno nasce
nel 1865 quando un incaricato dello Stato Maggiore francese si
occupa di redigere una carta topografica sul massiccio del Monte
Bianco, su questa carta per la prima volta appare un tracciato
alternativo dove la frontiera gira intorno alla vetta del Monte
Bianco e la cima appare completamente in territorio francese.
Venendo quindi a tempi più moderni, arriva la sospensione della
convenzione di delimitazione del 1861, per la durata della seconda
guerra mondiale, ma il 10 febbraio 1947 con il Trattato di Parigi
le Autorità francesi decisero di mettere fine alla sospensione e
stabilirono di tornare ai confini del 1938, con alcune modifiche,
che però non riguardavano il Monte Bianco, confermando quindi il
confine stabilito nel 1861.
Risulta evidente - scusate l'
excursus
storico, ma era
necessario farlo - che la vetta del Monte Bianco non può
considerarsi francese e a questo dobbiamo fare riferimento secondo
gli atti recenti che riguardano proprio i confini del Monte Bianco.
Il 23 luglio infatti un'ordinanza francese concernente il divieto
di atterraggio in parapendio su un perimetro di 600 metri attorno
alla cima del Monte Bianco ha nuovamente invaso il territorio del
Monte Bianco, che, come dimostra il Trattato del 1861, è
evidentemente situato all'interno del confine italiano.
Correttamente è stato evidenziato da parte del Sindaco di
Courmayeur che le ordinanze dei Comuni di Chamonix e Saint-Gervais
del 26 giugno scorso, successive all'incidente mortale, non hanno
giurisdizione per avere validità sul territorio italiano. Infatti
ogni autorità può emettere atti similari solo per quanto concerne
la propria competenza territoriale, figuriamoci se questa può
invadere addirittura uno Stato estero. Dalle informazioni che
abbiamo potuto ricavare, ad oggi è giunta solo la nota della
Guardia di finanza di Entrèves, che fra i suoi compiti annovera la
difesa dei confini. Sappiamo inoltre che l'informativa è stata
inviata anche alla Procura della Repubblica di Aosta, al Comando
delle Fiamme Gialle e all'Istituto geografico militare.
Siccome questo incidente non è il primo e se continuiamo di
questo passo non sarà certo l'ultimo, le chiedo: "
quali siano
state le azioni messe in campo dall'Amministrazione regionale su
questo punto specifico
", visto che risulta lampante come si
debba riaffermare la nostra sovranità - "sovranità" parola magica -
su quella parte di Monte Bianco che i Trattati assegnano al Comune
di Courmayeur, alla Valle d'Aosta e allo Stato italiano e "
se si
ha intenzione di avviare un'interlocuzione con il Governo nazionale
per definire una volta per tutte i confini oggetto della presente
iniziativa consiliare, nonché della riassunta disputa
internazionale
".
Dalle ore 17,55 riassume la presidenza il presidente
Rini.
Rini (Presidente) -
La parola al presidente Fosson.
Fosson (PNV-AC-FV) -
La ringrazio per questo
excursus
storico, è sempre bello sentire parlare di storia.
Io partirei proprio da un problema che non è secondario, è vero: di
chi è la vetta del Monte Bianco. Il vero problema è questo, anche
perché l'ordinanza del Sindaco di Chamonix di chiudere la vetta...
uno chiude casa sua, ma se non è casa sua, non si capisce... Su
questo lei non ha raccontato la storia politica, anche i vari
Parlamentari se ne sono occupati, per esempio, l'Onorevole Caveri a
lungo aveva cercato di sollevare e di risolvere la questione. La
Presidenza della Regione ha da tempo messo in atto tutte le azioni
possibili nelle proprie competenze, in questa sede nel merito di
queste controversie che si trascinano fin dagli anni Novanta, a
causa delle discrepanze tra le cartografie ufficiali francesi e
italiane, segnalo semplicemente che, per fortuna, dal punto di
vista pratico, questa controversia non ha impedito alcuna attività,
per esempio, la realizzazione della
skyway
o la gestione del
Rifugio Torino. Abbiamo un'analoga problematica, adesso, per
esempio, sul rifugio esistente al Plateau Rosà, perché con uno
spostamento dei ghiacciai esiste anche lì un problema cartografico,
per cui il Rifugio Guide della Valtournenche non è completamente
sul territorio italiano, stiamo cercando di fare una compensazione
proprio per riprendere tutto questo tratto qui. Per questo già nel
2015, quando si è verificato il primo episodio della chiusura
dell'accesso al ghiacciaio del Gigante, la Presidenza della Regione
aveva rappresentato al Presidente del Consiglio dei ministri e al
Ministro degli esteri l'importanza di giungere a una chiara
definizione del confine di Stato sul massiccio del Monte Bianco
affinché sia certo il diritto applicabile e le autorità competenti
e quindi le responsabilità per gli interventi in tale ambito. La
questione ha fatto oggetto della riunione della Commissione mista
italo-francese per la manutenzione dei termini e della linea del
confine dello Stato, che si è tenuta a Torino nell'aprile del 2016.
In quell'occasione la commissione ha definito tutta la linea di
confine italo-francese dal Mar ligure fino al Col Infranchissable,
per il massiccio del Monte Bianco invece questa commissione ha
comunicato che occorrevano ulteriori approfondimenti e quindi la
comunicazione avrebbe continuato a riportare due diversi tracciati
della linea di confine. La commissione ha altresì comunicato alla
Regione e al Sindaco di Courmayeur, tenuto conto che in passato gli
inconvenienti sono stati risolti secondo virtuosi rapporti di buon
vicinato e collaborazione transfrontaliera, l'importanza di evitare
qualsiasi iniziativa unilaterale delle autorità locali in questo
settore e l'inderogabile necessità di coordinamento fra le autorità
competenti di due Paesi per il soccorso in montagna in questa zona
sensibile. Quanto accaduto nel giugno scorso non è un fatto nuovo,
ma è semplicemente un effetto del permanere di questa controversia
e di questo problema non risolto tra Francia e Italia.
Viste le particolari condizioni meteo di fine giugno e a seguito
del decesso di un cittadino che lei citava, il 27 giugno i Sindaci
di Chamonix e Saint-Gervais hanno decretato il divieto di
atterraggio dal 27 al 30 giugno sulla cima del Monte Bianco e in un
perimetro di 600 metri dalla cima, con la precisazione che ciò
valeva con il limite della frontiera franco-italiana. Rispetto a
questo decreto, va segnalato che effettivamente è stato adottato
senza il coordinamento con il Sindaco di Courmayeur, cosa che
avrebbe potuto consentire la definizione di misure concertate sui
due versanti del Monte Bianco, ma che i Sindaci alto-savoiardi
hanno agito nell'ambito delle loro competenze, dato che non spetta
a loro, come non spetta al Sindaco di Courmayeur o alla Regione, la
definizione dei confini dello Stato, anche se l'intesa di Torino
prevedeva comunque un accordo. Il 22 luglio scorso il Comune di
Courmayeur ha inoltrato alla Presidenza della Regione la
segnalazione ricevuta nello stesso giorno dalla Guardia di finanza
su questa questione e il 9 agosto abbiamo provveduto a richiamare
nuovamente l'attenzione del Ministero degli Affari esteri affinché
il Governo italiano promuova le necessarie iniziative
intergovernative per dare una soluzione definitiva a questa
controversia o quanto meno per evitare iniziative unilaterali nelle
aree interessate. I due Parlamentari sono stati interessati da
questa iniziativa e hanno fatto anche delle iniziative conseguenti.
Auspichiamo quindi che, nell'ambito dei rapporti tra i Governi
francese e italiano, questa controversia potrà presto essere
risolta e per parte nostra operare alla ricerca della massima
collaborazione possibile per risolvere le criticità che dovessero
concretamente verificarsi, indipendentemente dalla linea di
frontiera, come sempre è avvenuto tra l'Alta Savoia e la Valle
d'Aosta, comunque questo è un problema che va definito.
Presidente-
Per la replica, la parola al collega
Manfrin.
Manfrin (LEGA VDA) -
Ho capito, Presidente Fosson, questo
è un problema che va chiarito, ma nella pratica cosa c'è? Avete
trasmesso... quando avete trasmesso la segnalazione, perché, vede,
il fatto che questo debba essere un problema che bisogna risolvere,
questo è assolutamente lampante, però mi pare che qui a parte
passare carte non si sia fatto. Ecco, io non voglio dire adesso che
non mi fido del nostro straordinario Ministro degli esteri, ci
mancherebbe altro, ho completa fiducia in questa straordinaria
figura politica, però il problema è proprio quello, nasce dal fatto
che nel 2016 c'era un accordo, che io trovo altrettanto assurdo,
cioè sul territorio che è italiano si fa un accordo perché non vi
siano azioni unilaterali e, nonostante vi sia un accordo per
evitare azioni unilaterali, ci sono delle ordinanze che vanno a
invadere proprio quel territorio. Ora, io non è che dico che
dobbiamo mobilitare il Corpo forestale, muovere guerra verso la
Francia, ci mancherebbe, però semplicemente fare un'opera di
passaggio di carte e basta non pare che dal 2016 ad oggi abbia
sortito degli effetti. Io credo che forse sarebbe necessario
invitare direttamente le autorità competenti a verificare in loco e
probabilmente anche a promuovere un incontro tra i due responsabili
per definire una volta per tutte questa questione, che è
assolutamente perniciosa e peraltro si fonda davvero sulla malafede
francese che fa partire da una cartina errata, completamente errata
che non era mai stata sottoscritta da nessuno, una rivendicazione
territoriale, come se noi adesso andassimo a fare una mappa di
Briga e Tenda e li ricomprendessimo all'interno dei confini
italiani, mi sembrerebbe un po' assurdo poterli rivendicare nella
giornata di oggi. Io credo che, per quanto siano state fatte delle
iniziative, delle interrogazioni con iniziative conseguenti che io
potuto sentire, ma che ad oggi non hanno sortito l'effetto, forse
sarebbe necessario spingere un pochino sull'acceleratore visto che
abbiamo, come giustamente ha ricordato, anche dei Parlamentari e
fare in modo che, visto che sono entrambi al Governo, ci sia la
possibilità di incidere in maniera importante e definire la
questione dei confini.
Presidente -
Vi propongo una brevissima interruzione per
una Conferenza dei Capigruppo per decidere sul prosieguo dei
lavori.
La seduta è sospesa dalle ore 18:05 alle ore 18:20.
Rini (Presidente) -
Riprendiamo i lavori, colleghi. La
Conferenza dei Capigruppo ha deciso di proseguire i suoi lavori sia
nella giornata di oggi che nella giornata di domani fino alle ore
21:30.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK