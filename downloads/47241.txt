Consiglio Regionale della Valle d'Aosta - Oggetto del Consiglio n. 3535 del 17 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3535 del 17 aprile 2024 - Resoconto
OGGETTO N. 3535/XVI - Interrogazione: "Azioni volte a
garantire la rotazione degli incarichi affidati dalla piattaforma
PlaCe-Vda".
Marguerettaz (Presidente) -
Punto n. 18 all'ordine del
giorno. Per la risposta, la parola all'assessore Sapinet.
Sapinet (UV) -
Il quesito è: "Se, a fronte di quanto
segnalato, siano stati effettuati i necessari approfondimenti volti
a evitare condotte che possano favorire una ditta a discapito di
altri, garantendo una vera rotazione degli incarichi".
La tematica che il collega oggi ci pone è decisamente tecnica,
attiene all'applicazione del codice dei contratti pubblici, ossia
del decreto legislativo n. 36/2023, che è entrato in vigore il
primo luglio dello scorso anno.
Come richiamato dal Consigliere, è da oramai dieci anni che è
stata fatta una precisa scelta organizzativa di centralizzare le
procedure di affidamento di forniture, servizi e lavori pubblici,
rispettivamente presso la CUC, Centrale Unica di Committenza,
gestita da In.Va. e presso la Stazione Unica degli Appalti per i
lavori pubblici.
Recentemente, con la legge regionale n. 2/2024, queste scelte
sono state ulteriormente confermate e rafforzate proprio alla luce
di quanto previsto all'interno del nuovo codice dei contratti
pubblici, per attuare al meglio anche tutta la parte del codice
stesso dedicato alla digitalizzazione.
In tale ambito è stato deciso che la piattaforma telematica di
negoziazione centralizzata della Regione Autonoma Valle d'Aosta sia
quella gestita da In.Va. S.p.A. denominata PlaCe-Vda.
Quanto riportato dal Consigliere è stato anche rappresentato in
diverse occasioni agli uffici, evidenziando che in alcuni casi
sarebbero stati invitati a partecipare alla medesima procedura
negoziata - a tali procedure sembra fare riferimento il documento -
in favore sia di operatori economici singoli, sia di Consorzi
ordinari o di raggruppamenti temporanei d'imprese di cui fanno
parte i medesimi operatori economici.
In tale occasione sono state rappresentate dagli uffici le
motivazioni tecniche di applicazione del codice dei contratti che
supportano l'operato della Stazione Unica Appaltante.
Al fine di poter rispondere nel modo più coerente, con
l'applicazione della norma di legge al quesito posto, si è anche
consultato l'esperto in materia di contrattualistica, pubblicato e
reclutato nell'ambito del progetto "Task force digitalizzazione,
monitoraggio e performance del PNRR" a valere della missione 1,
componente 1, misura 2.2.1, assistenza tecnica a livello centrale e
locale del PNRR; sarebbe poi l'avvocato Vavalli dello studio legale
associato Legal Protection di Roma.
Con riferimento pertanto al quesito posto, bisogna verificare se
la partecipazione alla gara - sia in forma singola o sia mediante
Consorzi ordinari o rete temporanea di impresa - da parte di uno
stesso operatore economico potrebbe determinare l'esclusione dalla
gara di tutti i soggetti ovviamente interessati facenti parte del
Consorzio, ai sensi dell'articolo 68 del codice dei contratti
pubblici vigente, che tratta appunto dei raggruppamenti temporanei
e dei Consorzi ordinari di operatori economici. Il codice dei
contratti pubblici vigente non prevede oggi alcun divieto per
l'operatore economico di partecipare alla gara, sia in forma
singola, sia mediante il Consorzio ordinario RTI, una
partecipazione di tal genere è dunque consentita.
Resta in capo alla stazione appaltante la mera possibilità di
escludere l'operatore economico in questione al ricorrere di una
duplice condizione, prevista appunto dagli articoli n. 68 e 95 del
codice dei contratti che citano in un primo caso che vi siano
rilevanti indizi tali da far ritenere che le offerte degli
operatori economici siano imputabili a un unico centro decisionale
volto ad aumentare le possibilità di aggiudicazione della commessa
ovvero ex articolo 95 comma 1 lettera D del codice dei contratti
pubblici vigenti.
Il secondo caso: che, pur in presenza dei gravi indizi di cui al
punto precedente, l'operatore economico non sia comunque in grado
di dimostrare che la circostanza suddetta non ha influito sulla
gara né è idonea a incidere sulla capacità di rispettare gli
obblighi contrattuali.
È dunque possibile affermare che non solo la partecipazione alla
gara di un operatore economico, sia in forma singola sia mediante
Consorzio o RTI, è consentita, ma la stessa determina un'eventuale
esclusione dei soggetti interessati solamente al ricorrere degli
stringenti presupposti che abbiamo sopra richiamato, all'esito del
procedimento di verifica dei requisiti, verifica che è effettuata
nell'ambito delle ordinarie attività di controllo della singola
procedura condotte dalla Stazione Unica Appaltante della Regione
Autonoma Valle d'Aosta.
La partecipazione alla gara di un operatore economico, sia in
forma singola sia mediante Consorzio o RTI, non mette in alcun modo
a repentaglio il rispetto del principio di rotazione.
Il rispetto di tale principio dipende dalla corretta
applicazione dell'articolo 49 comma 2 del codice dei contratti
pubblici vigenti: quando la gara si svolge mediante procedura
negoziata con invito, il principio di rotazione è garantito
indipendentemente, questo perché deve essere sempre applicato
all'aggiudicatario dell'ultima procedura nella stessa categoria di
opere, indipendentemente dal fatto che tale soggetto abbia
legittimamente presentato più di un'offerta con forme giuridiche
diverse.
Presidente -
Per la replica, la parola al collega
Manfrin.
Manfrin (LEGA VDA) -
Grazie, Assessore, per la sua
risposta che non mi soddisfa per nulla, e farò un esempio pratico a
quest'Aula: ci troviamo in presenza di diverse gare, anzi: a
invito, quindi neanche gare ma inviti: vengono invitati il
raggruppamento temporaneo Y, o il consorzio Y, e l'azienda X che fa
parte di quel raggruppamento o di quel consorzio, quindi fa parte
di quel raggruppamento o di quei consorzio, quindi ci troviamo ad
avere cinque imprese che partecipano, di cui una che partecipa sia
sotto forma di consorzio, o raggruppamento, sia come singola.
La domanda che le faccio, Assessore, è questa: secondo lei
un'impresa che partecipa in questa duplice forma, aumenta le sue
possibilità di vedersi aggiudicato quest'appalto oppure le
diminuisce? Perché se le aumenta, è evidente che c'è un'azione che
evidentemente turba il mercato, perché se decido di partecipare
come azienda singola, non decido di partecipare come raggruppamento
e, viceversa, se decido di partecipare come raggruppamento, non
presento un'offerta come azienda singola.
Quello che lei ha citato - e che ho citato io ovviamente
nell'interrogazione - è proprio il codice degli appalti che dice
che la partecipazione alla gara dei concorrenti in più di un
raggruppamento o consorzio ordinario, ovvero in forma individuale,
qualora abbiano partecipato alla gara medesima in raggruppamento o
consorzio ordinario, determina l'esclusione dei medesimi se sono
integrati i presupposti di cui all'art. 95, che ci dice che devono
sussistere rilevanti indizi tali da far ritenere che le offerte
degli operatori economici sono imputabili a un unico centro
decisionale.
Allora, secondo lei, come si può immaginare che un'azienda che
fa parte di un consorzio non si sia messa d'accordo con il
consorzio stesso per presentare un'offerta sia come singolo sia
all'interno del consorzio? É evidente che questo avviene, allora se
io invito e tendo a fare un'operazione di questo tipo, è chiaro che
escludo delle persone e delle aziende.
Allora io le chiederei, visto che questa è una procedura a
invito, se lei per esempio ritenga giusto che un consorzio si
presenti e contenga cinque aziende al suo interno e queste stesse
cinque aziende presentino un'offerta singola e vengano
invitate.
Evidentemente ci sono cinque aziende e un consorzio che sono gli
stessi, quindi, o che le aggiudichi uno o che le aggiudichi
l'altro, queste aziende vincerebbero sempre in ogni caso. Questo
non è un principio di rotazione degli incarichi, mi pare
evidente.
Lei quindi ritiene che sia stato fatto tutto il possibile e
tutto a norma, noi riteniamo evidentemente di no e riteniamo che la
rotazione, soprattutto quando si parla d'inviti, sia assolutamente
necessaria.
Io la prego quindi, Assessore, di fare grande attenzione
rispetto a quello che abbiamo evidenziato, perché se qualcuno le
dice che va tutto bene, evidentemente non è così, e soprattutto
perché è chiaro che, se si può integrare una fattispecie del tipo
che viene prevista dall'articolo 68, è chiaro che poi ci sono anche
delle responsabilità.
Noi gliel'abbiamo già detto in un'occasione, in occasione del
110, sa che le responsabilità arrivano, glielo diciamo nuovamente,
spero che questa volta prenda per buoni questi avvertimenti e non
se ne renda conto quando ormai i buoi sono scappati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK