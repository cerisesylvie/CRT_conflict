Consiglio Regionale della Valle d'Aosta - Oggetto del Consiglio n. 299 del 14 gennaio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
TRASPORTI E VIABILITÀ
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 299 del 14 gennaio 2009 - Resoconto
OGGETTO N. 299/XIII - Interpellanza: "Interventi presso le
società gerenti le tratte autostradali valdostane e gli enti locali
interessati per il miglioramento delle relative
infrastrutture".
Interpellanza
Evidenziato che alla diramazione tra l'autostrada
Aosta-Ivrea-Torino e la Ivrea-Santhià, una carreggiata
autostradale, danneggiata dall'alluvione dell'ottobre del 2000, è
ancora chiusa al traffico e che tale strettoia condiziona il
traffico turistico, festivo e dei periodi di vacanza, diretto nella
nostra Regione;
Constatato che nel tratto autostradale Aosta-Quincinetto, di
competenza della SAV S.p.A., di cui la Regione è rilevante
azionista, da anni procedono con lentezza i lavori di sostituzione
del guard-rail centrale e che i cantieri, costantemente presenti,
recano intralcio alla circolazione commerciale e turistica, mentre
permangono lunghi tratti insicuri, in quanto divisi da un vecchio e
basso guard-rail inidoneo a contenere eventuali veicoli durante
incidenti o collisioni;
Richiamato l'importante progetto di miglioramento
dell'accesso al raccordo autostradale del Gran San Bernardo, nel
territorio dei comuni di Etroubles e Saint-Oyen, già inserito nel
Piano ANAS, la cui urgenza è stata drammaticamente dimostrata dal
gravissimo incidente occorso ad un pulmann di tifosi di calcio
svizzeri, la primavera scorsa;
i sottoscritti Consiglieri regionali
Interpellano
La Giunta regionale per conoscere se intenda farsi parte
attiva:
1) con le società, che gestiscono le tratte autostradali
Aosta-Quincinetto e Ivrea-Santhià e Ivrea-Torino, e con gli enti
locali interessati, a partire dalla Regione Piemonte, perché sia
avviata la soluzione degli ultimi danni provocati dall'alluvione
del 2000 a livello dell'inizio del raccordo Ivrea-Santhià;
2) con la SAV perché completi nel più breve tempo possibile
la sostituzione del guard-rail centrale nella tratta gestita, al
fine di rimuovere i disagi che da troppo tempo colpiscono gli
utilizzatori valdostani e non;
3) con l'ANAS perché sia avviata il più rapidamente possibile
la realizzazione della variante della Statale 27 di accesso al
raccordo autostradale del Gran San Bernardo.
F.to: Carmela Fontana - Donzel
Presidente
- La parola alla Consigliera Carmela
Fontana.
Fontana (PD)
- Grazie, Presidente. Nel 2007 in Valle
d'Aosta dieci persone hanno perso la vita in incidenti stradali e
ben 495 sono rimaste gravemente ferite: é un bilancio pesante, un
dato che ci deve spingere a un forte impegno per la sicurezza
stradale.
Ma se ai cittadini spetta la responsabilità di non mettersi alla
guida sotto l'effetto dell'alcol o di guidare nel rispetto dei
limiti di velocità, a noi amministratori spetta la responsabilità
di mantenere le infrastrutture autostradali e stradali in piena
efficienza e nella massima sicurezza. Purtroppo la situazione
attuale dei grandi assi viari valdostani non è un'eccellenza, anzi
forse non arriva neppure alla sufficienza. Sull'autostrada A5 fra
Aosta e Quincinetto il guardrail centrale è ancora in molti tratti
del tipo vecchio, basso, assolutamente inutile nel fermare un TIR o
anche solo un SUV che per un incidente si proiettasse verso l'altra
carreggiata. Da Ivrea a Torino invece il guardrail centrale è stato
cambiato in pochi mesi qualche anno fa, e questo dà un maggior
senso di sicurezza, visto l'aumento notevole del numero dei SUV
circolanti che, essendo molto più alti delle berline, possono
rappresentare un pericolo per sé e per gli altri.
Da noi i lavori di ammodernamento di questi divisori centrali
stano andando avanti da anni molto lentamente, provocando disagi
alla circolazione e, specie nei mesi invernali con la neve, ci si
trova a percorrere una carreggiata ristretta e pericolosa, con
l'abituale conseguenza delle code domenicali per il rientro degli
sciatori nelle grandi città. Inoltre da mesi le colonnine del
soccorso SOS fra Aosta e Quincinetto sono fuori uso.
Ricordate l'incidente del 21 ottobre 2008 a Etroubles, quando un
pullman svizzero di tifosi della Juventus si schiantò in discesa
con la conseguenza di 2 morti e 26 feriti? Cosa si sta facendo per
realizzare la variante da anni richiesta dall'ANAS, per mettere in
sicurezza questo tratto di itinerario internazionale che porta al
traforo del Gran San Bernardo? Cosa si sta facendo per risolvere il
nodo dell'imbocco della bretella autostradale Ivrea-Santhià, dove
una carreggiata è chiusa dall'alluvione dell'ottobre 2000 e il
traffico dei valdostani e dei turisti o degli operatori diretti in
valle e da essa provenienti deve utilizzare quattro corsie
ristrette con due curve molto accentuate?
Su tutti questi temi che interessano prima di tutto la sicurezza
e la fluidità nella circolazione stradale, ma che hanno anche un
grande impatto economico, commerciale e turistico, vorremmo
conoscere l'orientamento del governo regionale; cosa intende fare,
perché il sistema dei grandi assi viari internazionali che
attraversano la nostra regione e che ogni giorno tanti valdostani
percorrono, garantisca il massimo della sicurezza e della
efficienza.
Presidente
- La parola all'Assessore alle opere
pubbliche, difesa del suolo ed edilizia residenziale pubblica,
Marco Viérin.
Viérin M. (SA-UdC-VdA)
- Grazie, Presidente. Questa
interpellanza tocca vari aspetti, tra cui anche quelli della
società ATIVA, che poteva anche non darci dei dati su quella che
può essere la programmazione futura della società, perché non siamo
presenti in quella società, quindi la ringraziamo fin d'ora per
averci fornito dei dati che adesso esporrò all'interpellante.
Punto uno, sui lavori del tratto iniziale del raccordo
autostradale Ivrea-Santhià, rispetto alla problematica sollevata,
sebbene la Regione non abbia competenza territoriale né abbia
alcuna rappresentanza all'interno della società che gestisce la
tratta in questione, si è provveduto a contattare la medesima, al
fine di conoscere gli sviluppi del definitivo ripristino del nodo
autostradale A5 - bretella Ivrea-Santhià.
Come è noto, lo stato attuale dello svincolo fra l'autostrada A5
Torino-Quincinetto e la bretella Ivrea-Santhià risale al temporaneo
ripristino immediatamente successivo all'alluvione del 2000,
durante la quale esondò il rio Ribes. Più in dettaglio, mentre era
già in corso il completo rifacimento della carreggiata asportata a
cura dell'ATIVA e quindi il ripristino della normale circolazione,
il sindaco del comune di Pavone emanò un'ordinanza di sospensione
dei lavori, per cui si rese necessario attuare una soluzione
provvisoria al fine di consentire comunque il traffico
autostradale, pur con il restringimento dell'autostrada a una sola
carreggiata nel tratto immediatamente adiacente allo svincolo di
Pavone. Tale ordinanza era motivata, ad avviso del sindaco di
Pavone, dall'opportunità di sollevare interamente tutto il tratto
autostradale interessato dal nodo idraulico Dora Ribes, che
interessa una tratta della lunghezza di circa tre chilometri,
compreso lo svincolo autostradale A5 - bretella Torino-Santhià.
ATIVA si è attivata al fine di studiare la soluzione del
problema ed è pervenuta alla formulazione di un preventivo di
massima, che si aggira intorno ai 180-200 milioni di euro. Poiché
tale opera è comunque ritenuta dalla Regione Piemonte, dalla
Provincia di Torino e dalla concedente ANAS di interesse strategico
per la messa in sicurezza delle infrastrutture piemontesi e la
continuità delle relazioni internazionali con il nord Europa
tramite il tunnel del Monte Bianco, ATIVA ha provveduto, tenuto
conto delle risorse ragionevolmente disponibili, ad inserire una
prima parte di tale intervento tra le opere del piano finanziario
2008-2012. In particolare, si prevede la realizzazione di un
viadotto che risolverà quanto meno l'interferenza con il Rio Ribes
negli anni 2011-2012, tuttavia il completamento dell'opera con il
completo sollevamento dell'autostrada sui piloni negli anni
successivi al 2012 non potrà che essere effettuato con consistente
apporto di risorse pubbliche (l'importo che dicevo prima), data la
impossibilità per la società di sostenere l'onere di
autofinanziamento, anche tenuto conto della scadenza ravvicinata
della convenzione.
In quanto al punto 2, sostituzione delle barriere autostradali
dell'autostrada A5, tratto Quincinetto-Aosta, si è contattata la
società SAV che ha fornito ampi ragguagli al riguardo, che vi
elenco in maniera propedeutica. I traffici che utilizzano le due
carreggiate autostradali contrapposte in concessione a SAV fra
Quincinetto e Jovençan, estremi di tratta, sono suddivise ai fini
della sicurezza da 54 km di guardavia centrale. Secondo un piano di
adeguamento delle iniziali strutture metalliche protettive alle
attuali normative in materia 24,5 km sono già stati sostituiti, 4,4
km sono in fase di affidamento, mentre il programma di
completamento dell'intervento su tutta la tratta, a meno di
eventuali connessi rinforzi strutturali al momento dell'esame sulle
opere d'arte, è previsto possa concludersi definitivamente entro il
2014.
Quella che appare una lentezza nel procedere dei lavori è in
realtà una scelta operativa della società meditata e ormai
sperimentata. Certamente sarebbe più rapido e meno costoso
intervenire con una unica soluzione su tutta l'arteria, ma le
implicazioni operative, i disagi e la sicurezza per l'utenza
sarebbero assai maggiori che quelle riconducibili all'attuale
sistema di intervento, che prevede di norma due cantieri temporanei
aventi sviluppo di circa 2 km l'uno e possibilmente distanti fra
loro. È da rilevare che il disagio su tali cantieri è in realtà
modesto e si limita ad una riduzione della velocità di marcia a 80
km/h, 60 km/h in corrispondenza della immissione all'area
operativa, mentre viene mantenuta la possibilità di marcia su due
corsie di larghezza ristretta per entrambe le carreggiate, il che
evita l'accumulo di traffico generato normalmente con la riduzione
della carreggiata ad una sola corsia.
Circa poi il permanere di lunghi tratti insicuri, in quanto
divisi da un vecchio e basso guardrail, come sollevava
l'interpellante, inidoneo a contenere eventuali veicoli durante
incidenti e collisioni, la concessionaria ha evidenziato che i dati
di sinistrosità in suo possesso sono a conforto del suo operato,
cioè a sostegno della tesi che è meglio non fare tutto insieme,
perché l'indice di sinistrosità mortale espresso in numero di
decessi ogni 100 milioni di km è risultato per l'autostrada
concessa a SAV di 0,24 nel 2006 e 0,25 nel 2007, contro valori
dell'intero settore nazionale autostradale attestatisi negli stessi
anni su valori di indice rispettivamente di 0,55 e 0,50. Va da sé
che l'azzeramento dell'indice anche in ragione del comportamento
dell'utenza non è conseguibile, tuttavia la società con gli
interventi descritti che prevedono il miglioramento delle
prestazioni della infrastruttura protettiva secondo i programmi e i
modi di operare sintetizzati prima e con particolare e diffusa
attenzione a tutti gli aspetti che coinvolgono la sicurezza
dell'utenza, conta di mantenere il valore dell'indice di
sinistrosità di cui trattasi agli attuali livelli e possibilmente
ancora a deprimerlo.
Punto tre, variante statale 27 nei comuni di Etroubles e
Saint-Oyen: le problematiche riguardanti questa variante sono state
trattate in quest'aula due volte negli ultimi sei mesi (a fine
luglio e a fine novembre). Come riferito in precedenza, è in corso
la gara di appalto dei lavori del primo lotto della variante
riguardante il comune di Saint-Oyen, non essendo le risorse
finanziarie disponibili sufficienti per la realizzazione della
intera opera. Il progetto stralcio dei lavori in affidamento,
oggetto di profonda revisione per l'adeguamento alle nuove
normative comunitarie in materia di gallerie, è incompatibile con
l'intervento globale. Nel corso di un incontro intervenuto a Roma
il 30 ottobre 2008 fra il Presidente Rollandin, i parlamentari
valdostani e i vertici dell'ANAS, questi ultimi si sono impegnati a
valutare la possibilità di apportare modifiche all'attuale progetto
il cui iter non viene interrotto, così rendendolo compatibile con
l'esigenza di risolvere anche il tratto di Etroubles. Si è in
attesa di ricevere nei prossimi mesi una proposta progettuale per
la risoluzione della problematica sopra evidenziata.
Presidente
- La parola alla Consigliera Carmela
Fontana.
Fontana (PD)
- Grazie, Presidente. Ringrazio l'Assessore,
mi ritengo soddisfatta dei dati che mi ha fornito, gli chiedo se mi
può dare una copia di quei dati e gli chiedo una cortesia: lì dove
può fare, di metterci la massima attenzione, perché si tratta non
di lavori normali, ma si tratta di vita o di morte. Anche se è una
sola persona, noi questo non ce lo possiamo permettere; facciamo il
nostro dovere nell'interesse che non succeda niente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK