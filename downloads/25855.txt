Consiglio Regionale della Valle d'Aosta - Oggetto del Consiglio n. 301 del 14 gennaio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 301 del 14 gennaio 2009 - Resoconto
OGGETTO N. 301/XIII - Interpellanza: "Cause del rilevamento
di una presenza anomala di polveri sottili nel Comune di
Aosta".
Interpellanza
Preso atto dei chiarimenti forniti dalle Autorità regionali e
comunali, in data 16 dicembre 2008, in merito alla difficile
interpretazione dei dati relativi al rilevamento delle polveri
sottili nel Comune di Aosta, legato ad alcuni picchi orari del
PM10;
Constatato l'impegno a proseguire una politica che tenda a
migliore la qualità dell'aria nel capoluogo regionale;
i sottoscritti Consiglieri regionali
Interpellano
l'Assessore competente per sapere:
1) se sia in atto un'indagine volta a chiarire le cause che
hanno portato a rilevare una presenza anomala, ancorché
circoscritta nel tempo, di polveri sottili;
2) se vi siano o meno correlazioni orarie dei picchi del PM10
tali da consentire interventi mirati finalizzati a determinare il
loro contenimento, al di là dei dati delle medie giornaliere che
risultano a norma di legge.
F.to: Donzel - Rigo
Presidente
- La parola al Consigliere Donzel.
Donzel (PD)
- Egregio Presidente, care colleghe e cari
colleghi, premetto intanto che il ruolo di questa assemblea è tale,
che anche le opportune sollecitazioni che arrivano talvolta dagli
organi di stampa, dal dibattito pubblico, non ci esimono
dall'affrontare in questa, che ritengo la sede più opportuna,
importanti questioni al fine di non ridurre la politica a un
susseguirsi di conferenze stampa, pur ribadita l'utilità che questi
strumenti hanno nel rispondere nell'immediato all'opinione
pubblica.
Rispetto al merito, innanzitutto vorrei sottolineare che la
questione è di grande rilevanza, perché attiene alla salute dei
cittadini. Ci rassicurano pertanto le dichiarazioni che abbiamo
appreso dagli organi di stampa sulle condizioni dell'aria che
respiriamo, che migliora mediamente, almeno nelle medie annue,
grazie agli interventi dell'Amministrazione regionale e comunale.
Ma la nostra intenzione è avere piena contezza di quelle che sono
le fasce orarie in cui si registrano tali picchi di polveri
sottili, se vi siano indagini di carattere scientifico che mettano
in relazione nel tempo tali fasce orarie, in modo da determinare
delle criticità, se si possa determinare che le cause di queste
anomalie non si identifichino come fatti casuali, se vi sia
conseguentemente un piano per intervenire su tali cause, onde
consentire un'azione che non sia solo generalmente indirizzata
all'abbassamento medio di tali polveri sottili, ma che riesca a
correggere o ridurre questi fenomeni di oscillazione, se poi le
condizioni meteorologiche, ossia le frequenti precipitazioni di
questi ultimi tempi, abbiano consentito di ottenere tali dati
migliori, per capire se l'azione pubblica - alla quale non vogliamo
togliere alcun merito - sia stata premiata dalle condizioni
meteorologiche o se tale azione sia insufficiente e se una
variazione meteorologica nuovamente negativa, cioè scarse
precipitazioni, ci riconduca alle situazioni del passato di grave
emergenza che hanno comportato blocchi del traffico e
quant'altro.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie, Presidente. Ringrazio anche il
collega Donzel per l'interpellanza, perché spero che questo possa
permettere di portare qualche elemento informativo utile
sull'argomento delle polveri fini e in generale sull'inquinamento
atmosferico in Aosta, che è stato al centro della
querelle
giornalistica qualche tempo fa.
Al punto uno chiedete se si è svolta un'indagine specifica su
dati anomali di polveri. Quello che voglio sottolineare è che i
dati di qualità dell'aria sono oggetto di una valutazione continua
da parte dell'ente strumentale dell'amministrazione regionale
competente in materia, l'ARPA, un'attività che quotidianamente
viene svolta dai tecnici che validano e valutano i valori di
qualità dell'aria, per capire e individuare se ci sono delle
situazioni di anomalia. Tecnici che forniscono poi un giudizio
sullo stato della qualità dell'aria, che viene messo sia sul sito
Web dell'ARPA sia inviato agli organi di stampa, questo tutti i
giorni.
Ciò che è emerso dalla valutazione di maggior dettaglio di ARPA,
sollecitata dal riportare sul giornale questi dati e anche dal
fatto che il Comune di Aosta ha organizzato espressamente una
riunione dell'osservatorio sulla qualità dell'aria, valutazione
discussa e approfondita in seno all'osservatorio stesso, è che il
giorno segnalato dalla stampa come situazione in cui si è
verificato un dato atipico è stata registrata una concentrazione
oraria di polveri fini PM10 piuttosto elevata in una delle tre
stazioni operanti nel territorio urbano, cioè quella sita nel
quartiere Dora. Nelle altre stazioni di Aosta alla stessa ora e nel
periodo della mattinata le concentrazioni sono risultate abbastanza
elevate, ma inferiori a quelle riscontrate alla centralina del
quartiere Dora. Analogo andamento dei dati, seppure con valori
inferiori, si sono registrati nelle altre centraline urbane e
l'ARPA ha segnalato che il trend era dello stesso tipo. In
generale, nel periodo invernale a metà mattina si registrano,
sempre nelle tre stazioni urbane, i livelli più elevati non solo di
PM10, ma di tutti quegli inquinanti che possiamo chiamare
invernali, cioè quelli prodotti dal traffico e principalmente dagli
impianti di riscaldamento e che si accumulano nella stagione
invernale per effetto delle condizioni meteo climatiche, che
certamente sono una delle variabili che intervengono per
determinare, a parità di emissioni di inquinanti, le concentrazioni
in aria.
Rispetto alla domanda che ha posto nel presentare
l'interpellanza, cioè se bisogna aspettare solo le condizioni meteo
per migliorare lo stato della qualità dell'aria, è vero che
condizioni di inversione termica portano delle situazioni di picco
tipicamente invernali, ma che sono proprio gli indicatori previsti
dalla normativa in materia, cioè le medie annuali che indicano se
le azioni complessive poste in essere dalle amministrazioni sono
valide o meno, avendo queste medie annuali la funzione di
determinare un andamento generale nel corso degli anni.
Tornando al picco orario particolarmente elevato nella
centralina del quartiere Dora, dall'ARPA è stato valutato come
essere ragionevolmente attribuibile a una causa strettamente
locale, che può essere anche un momento di congestione di traffico,
e non però un problema generale che ha interessato tutta la città
di Aosta. Riporto in particolare ciò che ha scritto ARPA nella
relazione che ha prodotto, cioè che
"la concentrazione media
giornaliera dei tre giorni considerati - quelli sottolineati
nell'articolo della stampa - non presenta alcuna particolare
caratteristica rispetto al periodo, anzi è inferiore rispetto a
quelle che si sono rilevate nei giorni della settimana successiva.
Per quanto riguarda infine tutti gli altri inquinanti, essi
risultano avere concentrazione nella media del periodo."
.
Rispetto al punto due dell'interpellanza, comprendere la natura,
l'origine del particolato atmosferico ma in generale di tutti gli
inquinanti prodotti per poter intervenire efficacemente sulle
sorgenti emissive, in modo più puntuale e mirato, è sicuramente
un'azione necessaria sulla via verso il miglioramento della qualità
dell'aria. In questa direzione sono in corso numerose attività
svolte da ARPA in quanto è sua competenza: si tratta in particolare
dell'attività di caratterizzazione del particolato atmosferico che
ARPA ha posto al centro del piano operativo 2009, un'attività che
deriva da una specifica indicazione del piano aria, che è stato
approvato con legge regionale 2/2007. Questa attività ha
l'obiettivo di individuare quali sono le frazioni di polvere
ascrivibili alle attività produttive, al traffico autoveicolare,
agli impianti di riscaldamento, nonché di valutare un'altra
frazione meno nota del particolato, cosiddetta frazione secondaria,
quella che arriva in un secondo tempo (secondaria per dinamica di
formazione e non secondaria per importanza) trattandosi di
particelle che non sono immesse direttamente in atmosfera dalle
sorgenti, ma si formano in aria.
Un altro studio che ARPA sta svolgendo, meno convenzionale ma
particolarmente interessante, è l'attività di monitoraggio e
caratterizzazione delle deposizioni atmosferiche totali, cioè del
fall out
, tutto ciò che ricade come particolato sul terreno.
Questa anche è una azione che su specifica indicazione del piano
aria è stata avviata. ARPA segnala come lo studio di questa matrice
ambientale abbia acquisito nel tempo un'importanza particolare,
proprio per valutare l'impatto complessivo sull'ambiente e sugli
ecosistemi degli inquinanti emessi in atmosfera ed è una attività
che viene sempre associata a quelle più tradizionali e
consolidate.
Veniamo adesso alle azioni non conoscitive, ma volte a ridurre
l'emissione di inquinanti in atmosfera. Ci sono una serie di azioni
che sono in corso: ne segnalo alcune che vanno nella direzione di
ridurre le emissioni di particolato atmosferico, perché rilevante
per Aosta e il circondario. Sono le iniziative previste nell'ambito
della autorizzazione integrata ambientale rilasciata all'acciaieria
CAS, azienda che è impegnata a completare l'intervento di
miglioramento dell'impianto di aspirazione secondaria
dell'acciaieria, nella direzione di ridurre ulteriormente
l'emissione di polveri in aria.
In generale, voglio sottolineare come tutte le azioni del piano
aria - ripeto: la legge regionale 2/2007 che porta disposizioni in
materia di tutela dell'inquinamento atmosferico e l'approvazione
del piano regionale per il risanamento, miglioramento e
mantenimento della qualità dell'aria per gli anni 2007-2015 - vanno
nella direzione della riduzione delle emissioni di particolato
fine. Sono azioni che riguardano la mobilità, la regolazione del
traffico, il rinnovo del parco circolante, il risparmio energetico,
la funzionalità degli impianti di riscaldamento, l'effettuazione di
controlli alle emissioni di vari impianti produttivi. Tutte queste
attività sono di competenza di altri assessorati, di altri enti; il
Comune di Aosta è fortemente implicato anche in queste azioni e
all'Assessorato all'ambiente compete il monitoraggio dello stato di
avanzamento nell'effettuazione di queste misure dai vari soggetti
competenti, ma anche la verifica dell'efficacia di queste azioni
per poter avere degli elementi per ricalibrare tutti gli interventi
del piano volti alla riduzione delle emissioni inquinanti in
atmosfera.
Presidente
- La parola al Consigliere Donzel.
Donzel (PD)
- Ringrazio l'Assessore per i chiarimenti che
ritengo soddisfacenti per quanto riguarda la parte generale e il
fatto che sicuramente c'è una vigilanza costante su queste
tematiche. Il fatto che ancora una volta si rilevi che la
congestione del traffico è una delle cause, forse la maggiore, fra
quelle che possono provocare queste cose. È una cosa che ci porterà
anche in quest'aula a fare delle iniziative che vadano nella
direzione di accelerare alcune misure, che in quel piano pur valido
sono messe in atto ma che, visto che ci sono dei segnali
particolari, hanno bisogno di un'accelerazione in quanto, dovendosi
verificare condizioni meteorologiche diverse da quest'anno, non
dobbiamo poi ricorrere alla danza della pioggia tutti come
strumento per risolvere questi problemi. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK