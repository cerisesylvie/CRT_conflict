Consiglio Regionale della Valle d'Aosta - Oggetto del Consiglio n. 629 del 26 maggio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 629 del 26 maggio 2004 - Resoconto
OGGETTO N. 629/XII - Nomina del Direttore generale della Casa da
gioco di Saint-Vincent. (Interpellanza)
Interpellanza
Considerato che il Consiglio di Amministrazione della Casinò
S.p.A., in conseguenza della scelta di orizzontalizzare la
struttura gestionale dell'Azienda, ha nominato tre Vice Direttori
per tre segmenti di business quali: marketing operativo, ospitalità
e promozioni a favore dei clienti e giochi, ripartiti per
competenze i giochi francesi e i giochi americani a cui viene
accorpato il settore delle slot machines;
Evidenziato che i tre nuovi responsabili faranno capo ad uno
dei consiglieri di Amministrazione;
il sottoscritto Consigliere regionale
Interpella
l'Assessore competente per conoscere:
1) gli intendimenti circa la nomina del Direttore generale
così come prevede lo Statuto dell'Azienda approvato dal
Consiglio;
2) se non trova curioso che vengano nominati tre Vice
Direttori senza Direttore;
3) se non ritiene che le nomine avrebbero dovuto essere
consecutive e fiduciarie del prossimo Direttore generale.
F.to: Lattanzi
Président - La parole au Conseiller Lattanzi.
Lattanzi (CdL) - Ho la nausea, Assessore, e non sono incinto, lo
giuro! Ho la nausea a dover parlare di un argomento che, ogni volta
viene affrontato, vi è qualcuno che mi guarda male, come se avessi
qualcosa di personale con qualcuno; io non ho nulla di personale
con nessuno, cerco di fare al meglio il mio lavoro di consigliere
regionale, curando gli interessi della comunità, parlando delle
cose che non funzionano e a volte facendo anche delle proposte.
Credo che di proposte su questo argomento riguardante la nomina
del direttore generale ne abbiamo fatte parecchie! Veramente
eravamo dell'idea che non avrebbe dovuto esserci alcun direttore
generale di azienda pubblica, ma auspicavamo una bella gestione
privata e ora non saremmo qui a discutere ma, visto che la scelta
politica è stata di un'azienda pubblica, abbiamo dovuto assistere,
per quanto riguarda la nomina del conducente di questa importante
azienda, ad un balzello poco dignitoso, non solo per la
maggioranza, ma per l'Amministrazione, perché quando i cittadini ci
chiedono per strada: "ma perché al Casinò si nominano i
vicedirettori di settore, se non c'è neanche un direttore
generale?"...
Voglio subito sgombrare il campo dagli equivoci: non entro nel
merito della valutazione delle qualifiche professionali delle
persone che sono state nominate nei vari settori - persone che fra
l'altro stimo -, tenuto conto che forse questo è un fatto dovuto in
quanto l'azienda è aperta. È vero che è un pullman che sta venendo
giù da Pila a 80 chilometri all'ora senza autista e si sta
bisticciando dentro il pullman su chi dovrebbe guidare il pullman,
però è anche vero che qualcuno le cose le deve fare, quindi mi
rendo conto che il consiglio di amministrazione ha dovuto dare a
questi tre settori strategici - il "marketing" operativo,
l'ospitalità e la promozione a favore dei clienti, i giochi
francesi e americani - dei dirigenti che portassero avanti la
"baracca" (non riesco in questo momento a definirla in maniera
diversa). Detto questo, quello che ci si chiede è: com'è che in
quel famoso processo di orizzontalizzazione che ci ha esternato
l'Assessore in questi ultimi mesi, per cui si pensava che
un'azienda dovesse avere un capo, dopodiché questo capo dovesse
nominare uomini di sua fiducia per realizzare obiettivi strategici
fondamentali per l'azienda, siamo senza un percorso? Infatti di
piano di sviluppo non se ne parla perché vi è la "questione Billia"
da risolvere, per cui sembra che siamo fermi alla piazzola. In
realtà, la "questione Billia" non tiene fermo il pullman, che
invece - ripeto - sta scendendo a piena velocità giù per la discesa
ed è una discesa che è confermata anche dalle quote di mercato che
sistematicamente la nostra azienda perde tutti i mesi, cosa che
farebbe venire il "sangue freddo" a qualunque amministratore
delegato, ma tanto noi non ce lo abbiamo, è "congelato", per cui
più freddo di così non può diventare!
Teniamo conto che Saint-Vincent dal 1992 ad oggi ha perso quote
di mercato rispetto alle presenze effettive nelle sale da gioco,
passando dal 45% di presenze al 32% delle presenze nel Casinò,
perdendo quel bellissimo primato che avevamo del Casinò più
fantastico d'Europa; non solo, ma ha perso anche quote di mercato -
cosa ancor più grave, perché la diminuzione delle presenze avrebbe
potuto essere compensata da un aumento del fatturato - e si
mantengono i livelli di redditività, di presenze e di introiti di
10 anni fa; peccato che nel frattempo gli altri sono andati avanti,
per cui siamo passati dal 42% del totale delle giocate fatte nei
casinò al 25% del totale delle entrate di tutti i casinò. In questo
contesto sentir parlare di orizzontalizzazione, di un consiglio di
amministrazione dove alcuni dei consiglieri diventano direttori
occulti o diretti gestori di alcuni processi, senza aver avuto mai
alcuna competenza di casa da gioco, per cui tre vicedirettori -
quelli sì competenti perché esperti di case da gioco - fanno
riferimento a un responsabile del consiglio di amministrazione che
ha fatto il commercialista... come lei, Assessore, fino a ieri, e
penso che lo faccia ancora, per cui posso immaginare qual è la
competenza - penso che abbia la stessa mia competenza, cioè zero -
in tema di casa da gioco, mi chiedo questi vicedirettori quale
supporto potranno mai avere da un'illuminata esperienza che non
c'è, con un consiglio di amministrazione che si occupa di normale
amministrazione perché non vi è alcun progetto di sviluppo da
attuare, ma con un'assenza totale di direzione generale.
Mi rendo conto che oggi forse non vi sarebbero da fare delle
scelte radicali, perché il progetto di sviluppo non è ancora stato
discusso, quindi non è ancora iniziato un percorso di rilancio, ma
anche in una fase di normale amministrazione della serie
"manteniamo almeno le quote di mercato", come azionista della casa
da gioco, pretenderei che vi fosse un responsabile della gestione
ordinaria, della gestione anche di quelle poche cose e dico "poche"
perché, se uno va su internet a vedersi le manifestazioni
programmate per giugno, luglio, agosto e settembre, c'è da
piangere! Sono manifestazioni che non ci faranno certo fare quel
salto di qualità alla riconquista delle quote di mercato; se ci va
bene, riusciamo a resistere alle quote di mercato già perse. Io
allora chiedo: come è possibile che si vadano a nominare tre
vicedirettori in assenza di un direttore operativo? Come è
possibile che si vadano a definire delle strategie, senza aver
chiaro, condiviso, approvato con o senza il Billia e qui mi
permetta di dire, Assessore, che con o senza il Billia il Casinò
deve stare aperto perché, se con il Billia andiamo avanti ancora un
anno o un anno e mezzo, il Casinò chiude e perché gli rubano i
soldi da dentro, e perché gli fregano i soldi da fuori, e perché i
clienti gliene portano via altri ancora. Se va al Bingo di Torino,
è pieno di nostri clienti che, invece di venire a giocare qui,
giocano là! Provare per credere! Non mi sento di dare la colpa a
chi lì dentro cerca ancora di difendersi dalla concorrenza; io devo
parlare all'azionista di riferimento, che è lei, e chiederle di
fare qualcosa, ma non permetta una
"vacatio"
di operatività
così grave da compromettere in maniera irrimediabile l'opportunità
di un rilancio del Casinò perché, per quanto vi siano lì dentro
delle professionalità di buona volontà, senza una strategia e senza
delle scelte, il Casinò chiude! Tre anni fa dicevo: "entro 5 anni",
se continuiamo così, mandiamo in cassa integrazione 3-400 persone;
Assessore, chiudiamo!
Provi a rispondere a queste scelte così imbarazzanti, al di là
del fatto che si debbano leggere sempre sui giornali e non
apprendere in Consiglio in maniera anticipata, e che ci sorprendono
nel contenuto, non solo nella forma; vediamo quali sono gli
intendimenti di questa Amministrazione, ce li illustri perché anche
qui siete stati di un fumoso in questi mesi... quando si parlava di
nomine del direttore generale, la risposta non c'era mai. La nomina
del direttore generale è prevista dallo statuto, non è che si può
fare o non si può fare, il direttore generale deve essere nominato
subito per statuto anche in una situazione di normale
amministrazione! Sarebbe poi stato opportuno che il nuovo direttore
generale - come dico nella seconda domanda - nominasse lui i suoi
vice, ma per un concetto di squadra, di fideiussione, di
condivisione degli obiettivi. Provi a risponderci, ci dica
qualcosa!
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Dovrò rispondere ad una presentazione
"alluvionale"...
Potendo tornare più volte sull'argomento, vorrei replicare anche
alla precedente conclusione, dove si faceva un raffronto fra i 20
miliardi e gli 8 miliardi: sono due cose non omogenee e non
comparabili, perché in una si parla di un affitto immobiliare e
l'altra è una prestazione di servizi, quindi è un paragone che non
esiste. Dopodiché devo fare un plauso al Consigliere Lattanzi in
quanto le sue competenze in termini di Casinò e di diritto
commerciale non sono zero, perché dalla sua esposizione sono
notevoli, quindi lasciamo da parte la modestia perché vedo delle
competenze importanti. Tuttavia cercherò di non essere
"alluvionale", ma di dare una risposta, che proviene dal Consiglio
di amministrazione del Casinò e non dai giornali, così instauriamo
un rapporto, che è anche qui un rapporto omogeneo.
Per quanto riguarda la previsione statutaria di nominare un
amministratore delegato, facendo riferimento al Codice civile - ho
detto "amministratore", so che nella domanda si parla di
"direttore", ma lei nella presentazione ha parlato di
"amministratore delegato" -, l'amministratore delegato non è
nient'altro che una figura all'interno del consiglio di
amministrazione che riceve delega dal consiglio di amministrazione,
quindi non esiste una figura teorica di amministratore delegato,
l'amministratore delegato si chiama così se riceve delega...
(interruzione del Consigliere Lattanzi, fuori
microfono)
... mi faccia concludere. Prendo atto della sua conoscenza
importante sulla questione, ma abbia pazienza il fatto di dare
mandato ai consiglieri di amministrazione di seguire determinati
settori non è nient'altro che una delega, quindi vi saranno 4
consiglieri delegati che seguiranno dei settori specifici. Quando
lei dice che non vi è l'amministratore delegato, le dirò che non è
vero, ma che vi sono 4 consiglieri delegati, ovvero soggetti con un
mandato specifico, perché l'amministratore delegato non ha delle
funzioni previste né statutariamente, né per legge, ma è il
consiglio di amministrazione che determina le deleghe.
L'interpretazione data dal consiglio di amministrazione è che la
previsione statutaria della nomina del direttore generale, che lei
avversa, è una previsione di competenza, che non comporta
necessariamente la nomina stessa, specie nella situazione attuale -
ecco perché le ho fatto quella premessa - nella quale il consiglio
di amministrazione ha deciso di attribuire ai 4 amministratori
delegati le competenze gestionali, sopprimendo conseguentemente la
funzione di direttore generale e questo, lei che è un attento
lettore anche di sentenze in cassazione, troverà...
(nuova interruzione del Consigliere Lattanzi, fuori
microfono)
... voglio dire, nell'ambito delle sue ricerche, troverà dei
casi identici, dove il consiglio di amministrazione si assume
alcune cariche.
Devo poi fare una premessa, indipendentemente dal dibattito
politico, Consigliere Lattanzi, i giudizi nell'ambito delle
società, e quindi con l'individuazione di responsabilità sia in
capo ai dirigenti, sia in capo ai consiglieri di amministrazione,
diamoli dopo che vengono visti i risultati; a meno che voi non
possiate dire che i risultati di questi mesi sugli ingressi e sugli
introiti siano da imputare alle persone che hanno preso funzione il
1° gennaio. Voglio fare però onore all'onestà intellettuale del
Consiglio immaginando che un'attività messa in atto dal consiglio
di amministrazione attualmente in carica non possa essere
imputabile a queste persone per questi mesi, perché, in caso
contrario, daremmo dei giudizi non onesti.
Quando si parla delle nomine dei vicedirettori... anche lì ho
appreso dai giornali e dal Consigliere Lattanzi che si tratta della
nomina di vicedirettori. A fronte di questa richiesta, sono stati
nominati dei responsabili per ciascuna delle seguenti aree: giochi
francesi, giochi americani e "slot", "marketing" operativo. Dal
punto di vista organizzativo, le nuove figure dipendono dal
Consigliere di amministrazione, Dott. Parini, coadiuvato dal
Direttore dell'Ufficio stampa e manifestazioni, Dott. Fiore. Stante
la situazione attuale, non sono stati nominati dei vicedirettori,
ma vi sono dei consiglieri che hanno delega e dei responsabili,
quindi il termine "vice-direttore", che è comparso sui giornali,
non è quello che corrisponde al discorso effettuato dal consiglio
di amministrazione.
La risposta alla terza domanda è già insita nelle altre due
perché, riprendendo quanto precisato al punto n. 1, consegue che
gli interventi gestionali sono di competenza degli amministratori
delegati e non più della soppressa funzione di direttore generale e
quindi abbiamo i consiglieri delegati e i responsabili che ad essi
rispondono.
Posso anche capire che questo tipo di discorso può piacere o non
piacere, ma chiederei al Consigliere Lattanzi di esprimere dei
giudizi al momento che vengono fuori i dati; se il Consigliere mi
esibisce le statistiche ad oggi sul calo delle presenze, sul calo
degli introiti, che corrispondono a quanto sta accadendo... mi pare
che non faccia una cosa onesta nei confronti di coloro che stanno
esercitando un'azione. Capite che queste azioni hanno dei tempi di
reazione. Per quanto riguarda il rilievo effettuato sulle
manifestazioni, lei sa che questo tipo di organizzazione
normalmente viene fatta un anno per l'altro, per cui anche lì non
possiamo andare a mettere in croce coloro che oggi sono in carica
per una programmazione, perché certi personaggi, oltre ad avere un
"cachet" importante, hanno anche degli impegni importanti che
vengono programmati 1 anno o 2 prima; quindi credo che si faccia
una cosa corretta nel dire: "vogliamo, rispetto al passato, delle
promozioni di livello che diano dei risultati". Anche qui, sui
risultati dovremo poi fare un ragionamento; io dico che deve
esserci una ricaduta sull'attività della casa da gioco, perché
sapete che il nostro disciplinare distingue, però l'80% delle
nostre manifestazioni vengono chiamate di "produzione diretta" e
sono rivolte ai giocatori. Sul concetto del prestigio allora
dovremo fare poi degli appunti, perché posso prendere il cantante
migliore del mondo che in questo momento dà lustro alla Valle
d'Aosta ma, ai fini del gioco, è lontano rispetto alle esigenze.
Non voglio fare dei nomi perché non voglio offendere nessuno, ma vi
sono cantanti che rispetto alla "hit parade" non sono gettonati, ma
che per il gioco valgono; anche lì credo che la programmazione
debba essere considerata con un po' più di serenità.
Président - La parole au Conseiller Lattanzi.
Lattanzi (CdL) - Assessore, mi perdoni, ma la parte finale del
suo intervento è veramente stonata, perché non c'entra nulla che io
e lei stiamo qui davanti al Consiglio regionale a discutere di
quanto un cantante può portare al Casinò: non è compito nostro, non
è nostra competenza, io non sono un'organizzazione di eventi, so
solo che se arrivano 3-4000 persone a vedere Baglioni, è probabile
che qualche centinaio si fermino a giocare; poi magari sono tutti
ragazzini e vanno tutti via; va bene, prendiamo atto che è meglio
non avere nulla che avere qualcosa. Mi stupisco, ma prendo atto, la
mia ignoranza in questo campo è sufficientemente riconosciuta per
non andare a disquisire con lei di questi fatti; invece mi perdoni,
ma io voglio sensibilizzare il Consiglio su due fattori gravissimi
che lei ha citato: primo, abbiamo preso conoscenza che abbiamo non
1 amministratore delegato, ma 4 amministratori delegati, che hanno
ricevuto deleghe di funzione; vi è una deliberazione per queste
cose?
(interruzione dell'Assessore Marguerettaz, fuori
microfono)
... benissimo, ma lo statuto non li prevede! Con lo statuto che
noi qui abbiamo approvato abbiamo dato indirizzo all'azionista, che
è lei, e prima era il Presidente, ma adesso il Presidente ormai è
"ombra", sparisce, ma non sparisce solo oggi, non c'è proprio nella
scena politica, incredibile, ma vero! Credo pertanto sia veramente
grave oggi venire a conoscenza che si è deciso che il consiglio di
amministrazione delega non 1 amministratore delegato, ma 4;
prendiamo atto. Non mi sembra coerente con lo spirito con il quale
avevamo discusso dello statuto e "dell'organizzazione Casinò".
Atto secondo, ancora più grave: lei mi viene a parlare di
interpretazione dello statuto per quanto riguarda la nomina del
direttore generale? Sta scherzando? Guardi che qui
l'interpretazione dello statuto la fa il Consiglio, all'articolo 17
dello statuto si dice:
"il consiglio di amministrazione nomina
il direttore generale"
e non 1, 2 o 3, 4, 5 o 6, se mi piace 7
o 8, ma 1 direttore generale! Assessore, non facciamo
interpretazioni su questa cosa, altrimenti noi consiglieri dobbiamo
alzarci e andare tutti a casa, perché lo statuto lo abbiamo
approvato qui dentro! Altrimenti lo porti qui e lo modifichiamo,
lei ha la maggioranza, convinca la sua maggioranza a modificare lo
statuto e all'articolo 17, anziché
"il consiglio di
amministrazione nomina un direttore generale"
, si dice:
"il
consiglio di amministrazione nomina 6-7-8 amministratori
generali"
! Altrimenti io questa interpretazione la rifiuto, non
è corretta, perché questa non è interpretazione, ma manipolazione
dello statuto, Assessore! Nessuno di noi ha votato, o non ha
votato, o si è opposto a quello statuto pensando che si potesse
discutere di più direttori generali; è un solo direttore generale,
non facciamo interpretazioni!
Lei adesso ha dato una bella interpretazione, per cui prendo
atto che i vicedirettori non ci sono, ma vi sono i responsabili di
settore che mi pare dirigano un settore; se sono i responsabili,
saranno loro i dirigenti in quel settore o fanno la cooperativa? Se
uno è nominato responsabile di un settore, è di fatto il dirigente
che dirige quello specifico settore. Non facciamo il gioco delle
parole: vicedirettore, non vicedirettore, responsabile, non
responsabile... è gente che si è assunta delle responsabilità per
far funzionare delle cose e gli va fatto "tanto di cappello" in
questa situazione, perché in questa situazione "col cavolo" avrei
accettato una cosa del genere! Prendiamo atto comunque che vi sono
ancora degli uomini di buona volontà in Valle, che accettano di
dirigere settori specifici di una barca che, mentre suona e canta,
affonda. Spero che ce la facciano senza l'aiuto di nessuno perché,
quando riferiranno settimanalmente, o mensilmente, o
trimestralmente delle azioni proposte, fatte e gestite, penso che
il consigliere di amministrazione - lei ha detto il Dott. Parini?
-, che ha la responsabilità di queste tre figure, li guarderà come
possiamo guardarli io e lei e dirà: "Boh, se lo dite voi!" Cosa
vuole che dica un commercialista che è stato messo a dirigere un
Casinò? Quello che posso dire io, che sono consulente finanziario,
o quello che può dire lei, che è commercialista. I 3 responsabili
di settore specifici racconteranno delle iniziative e delle
proposte e questo consigliere di amministrazione dovrà dire: "Boh,
fate quello che pensate"; cosa può dire altrimenti lui che ha
competenza zero in casinò come me?
Io allora contesto l'interpretazione dello statuto, quindi
chiedo al Presidente del Consiglio di porre questa questione,
perché o lo statuto torna in questo Consiglio e si modifica, la
Giunta lo chiede con la sua maggioranza, o io giuro che mi incateno
in questo Consiglio, perché non è accettabile che i consiglieri
approvino uno statuto e si manipoli l'interpretazione per
perseguire personali strade! Lei ha la maggioranza, Assessore, non
ha alcun problema, venga qui con lo statuto modificato, dove sta
scritto che si nominano 7 direttori generali e noi ne parliamo, non
che lei lo decide!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK