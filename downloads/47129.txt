Consiglio Regionale della Valle d'Aosta - Oggetto del Consiglio n. 3432 del 20 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
AMBIENTE
Flora e fauna
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3432 del 20 marzo 2024 - Resoconto
OGGETTO N. 3432/XVI - Interpellanza: "Salvaguardia del
settore della pesca mediante il controllo della specie del
cormorano".
Bertin (Presidente) -
Punto n. 27. Consigliere Ganis, a
lei la parola.
Ganis (LEGA VDA) -
Con quest'iniziativa il nostro gruppo
vuole portare all'attenzione di questo Consiglio una problematica
che questi ultimi anni ha messo in difficoltà il mondo della pesca:
quella relativa alla presenza numerosa del cormorano nel nostro
territorio: un uccello di grandi dimensioni che si nutre di pesci e
che da molti anni si è insediato nella nostra regione visto che qui
trovano un clima e un ambiente adatto alla loro sopravvivenza. La
loro presenza sul nostro territorio è un problema perché reca danni
al mondo ittico e a tutto l'indotto che quest'ultimo genera, perché
il cormorano è considerato un predatore di pesci, un ittiofago. Si
attesta che la sua presenza crea gravi danni all'ittiofauna locale
considerato che ogni cormorano mangia fino a 10 chilogrammi di
pesce al mese, circa 300 grammi al giorno. Per questi motivi il
cormorano rappresenta una grande minaccia per l'incolumità delle
varie specie presenti sia autoctone che alloctone, ma non solo,
essi rappresentano un problema agli allevamenti ittici, vanificando
le attività di riproduzione e ripopolamento degli stessi alle
riserve di pesca e ai piccoli laghetti, soprattutto in quelli dove
si pratica la pesca sportiva.
In merito a queste considerazioni, vorrei portare all'attenzione
dei colleghi una serie di problematiche riscontrate da alcuni
titolari di attività legate alla pesca: una di queste riguarda il
laghetto di pesca sportiva a Echallod, situato nel comune di Arnad.
Vista la presenza dei cormorani, la titolare ha smesso di
introdurre i pesci che appartengono alla famiglia dei salmonidi,
come le trote, andando a privilegiare pesci come le carpe e i pesci
gatto.
Un altro problema di questi uccelli interessa anche il laghetto
di Mure situato nel comune di Issogne; l'ex titolare del laghetto,
contattato da me personalmente, mi ha confermato che la specie del
cormorano rappresenta un grande problema. Quello che mi ha riferito
è che nelle prime ore del mattino è possibile imbattersi in grandi
stormi di uccelli, circa sessanta-settanta, che, in assenza di
persone intorno al lago, iniziano a fare razzie di pesci recando
gravi danni alla sua attività.
Per queste ragioni e tenuto conto di numerosi danni arrecati
alle popolazioni ittiche, la nostra Regione nel lontano 2009 ha
approvato un piano quadriennale di controllo della spesa del
cormorano, un piano del quale oggi non abbiamo più notizie. Tra
l'altro, vorrei evidenziare che molte altre Regioni, al fine di
salvaguardare il settore della pesca, hanno utilizzato un controllo
selettivo finalizzato a contenere gli impatti negativi di questa
specie sul mondo ittico mediante azioni di disturbo, di difesa e
mediante abbattimenti selettivi.
Tenuto conto di queste considerazioni, si interpella l'Assessore
competente per conoscere: "il numero di cormorani presenti sul
nostro territorio regionale; se il piano quadriennale di controllo
della specie del cormorano nella nostra regione risulti essere
ancora in vigore" e "se sia intenzione dell'Assessorato attivare le
procedure previste dal piano per salvaguardare il settore della
pesca in Valle d'Aosta".
Presidente -
Risponde l'assessore Carrel.
Carrel (PA) -
I cormorani si cibano essenzialmente dei
pesci presenti nei corsi di acqua e negli specchi lacustri, il
censimento del cormorano viene effettuato su tutto il territorio
nazionale come richiesto dall'ISPRA ogni anno nel mese di gennaio.
Inoltre sul territorio valdostano vengono effettuati dal Corpo
forestale della nostra Regione ulteriori censimenti bimestrali per
verificare la variazione della presenza della specie durante
l'anno. Il numero massimo di cormorani è sempre risultato essere
quello rilevato nel mese di gennaio e nel 2024 è pari a
settantanove esemplari.  Negli ultimi anni si è osservata una
tendenziale diminuzione degli esemplari censiti, tant'è che nel
2019 sono stati censiti duecentonove cormorani e nel 2024
settantanove.
Vorrei specificare che l'ISPRA collega la possibilità di
effettuare l'attività di controllo del cormorano da lei richiesta,
e in particolare il suo abbattimento, esclusivamente ai tratti dei
corsi di acqua in cui sono stati attivati e/o programmati
interventi tesi alla tutela delle specie ittiche autoctone.
Considerando che è in atto l'approvazione dei progetti sulla
reintroduzione di specie ittiche autoctone, così come una
regolamentazione più corretta riguardo alle immissioni di specie
ittiche non autoctone, riteniamo che sarà possibile realizzare le
condizioni che vengono richieste da ISPRA per la sopraindicata
attività di controllo, è quindi già in fase di valutazione da parte
dei competenti uffici del nostro Assessorato, la possibilità di
presentare all'ISPRA la richiesta di attivazione di un nuovo piano
di controllo della specie cormorano, che potrà prevedere sia azioni
di disturbo nei confronti del cormorano, sia l'eventuale
abbattimento di una percentuale di quelli effettivamente
presenti.
Al contrario di quanto da lei segnalato in quest'aula proprio
poc'anzi, gli uffici mi hanno segnalato che comunque dal 2021 sino
ad oggi non è stata presentata alcuna domanda di risarcimento e/o
contributo per problematiche legate alla specie cormorano. Se ha
informazioni contrarie, allora andrò ad approfondirle, però questo
è quanto mi è stato segnalato, quindi tutto il caso che lei ha
portato oggi in aula a noi non risulta aver richiesto nessun tipo
di risarcimento danni.
Presidente -
Per la replica, la parola al consigliere
Ganis.
Ganis (LEGA VDA) -
Grazie Assessore per la risposta.
Confermo anch'io i numeri che ho sotto mano: i cormorani censiti
sono in diminuzione, nel 2019 sono stati censiti circa duecentonove
cormorani, oggi sono circa ottanta o forse anche meno.
Quello che vorrei farle notare - e credo che lei, Assessore, ne
sia a conoscenza - è che c'è un progetto che si chiama "Life Gray"
che vuole migliorare la conservazione locale dei pesci autoctoni
come la trota marmorata e il temolo adriatico, un progetto che
comunque è iniziato nel 2021 e che ha visto anche un contributo
della Commissione europea pari a 2 milioni di euro. Capisce però
che, da una parte, abbiamo un progetto che va avanti e, dall'altra,
abbiamo la presenza del cormorano in maniera ancora importante. Da
una parte quindi si cerca di migliorare la gestione della trota e
del temolo adriatico, dall'altra abbiamo un predatore che fa razzia
di pesci.
Vorrei farle presente che ci sono Regioni che comunque attuano
un piano di controllo su questa specie, la Regione Toscana nella
zona dell'Orbetello ha fissato un abbattimento nella misura del 3%,
sono numeri bassi ma sono anche poco efficaci. La Sardegna e la
Liguria hanno attivato questi abbattimenti controllati.
Ricordato che la presenza del cormorano risolve radicalmente
tutto il problema della popolazione ittica, il mondo della politica
ha il dovere di intervenire, quindi, per tutelare il mondo ittico,
bisogna attuare un piano di contenimento di questa specie. Credo
che noi, come Regione, possiamo dare anche noi il nostro
contributo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK