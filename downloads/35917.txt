Consiglio Regionale della Valle d'Aosta - Oggetto del Consiglio n. 250 del 14 novembre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 250 del 14 novembre 2013 - Resoconto
OGGETTO N. 250/XIV - Approvazione di risoluzione: "Impegno
per la risoluzione dei problemi relativi al trasporto ferroviario
in Valle d'Aosta".
Presidente -
Per l'illustrazione, la parola alla collega
Certan.
Certan (ALPE)
- Grazie Presidente.
A nome di tutti i gruppi di minoranza, UVP, ALPE,
PD-Sinistra-VdA e Movimento Cinque Stelle, illustro questa
risoluzione che abbiamo ritenuto importante porre all'attenzione
del Consiglio, perché in questi 10 giorni, da quando abbiamo saputo
attraverso gli organi di stampa che ci sarebbe la disponibilità di
521 milioni di euro per il riammodernamento e la rimessa a posto
della tratta ferroviaria...mi pare che lì si parli di
Chivasso/Aosta...beh, noi ci aspettavamo convocazioni, ci siamo
tenuti tutti liberi, perché pensavamo che una notizia del genere
fosse assolutamente presa seriamente e concordato, comunque almeno
che fosse in qualche modo relazionato a tutti i Consiglieri
riguardo a questa decisione o notizia. In realtà, dopo un primo
momento in cui anche noi, come penso anche i Consiglieri di
maggioranza e della Giunta - come ci è stato detto da alcuni -
abbiamo appreso questa notizia dagli organi di stampa, abbiamo
provato a verificare se c'erano o no questi documenti o se erano
dei documenti fantasma o se la riunione di Ivrea in cui questi 521
milioni sono stati annunciati, era solo una riunione...così,
fantasma. Poi, però, abbiamo iniziato a vedere dei comunicati
stampa e quindi
"verba volant scripta manent",
e quindi
abbiamo iniziato a capire che queste erano delle risorse sulle
quali la Valle d'Aosta, l'intera Valle d'Aosta, l'intera comunità
valdostana poteva forse contare, in particolare mi riferisco alle
dichiarazioni dell'Assessore Marguerettaz:
"queste disposizioni
sono il frutto di un lungo lavoro svolto negli anni dalle strutture
dell'Amministrazione regionale"
, eccetera...ma il comunicato,
devo dire, era molto chiaro. Poi in questi lunghi 10 giorni abbiamo
iniziato le audizioni e venerdì...mi pare nel pomeriggio, ma potrei
sbagliare, perché ultimamente passiamo molte ore qui, quindi non so
se...fosse tarda mattina, o inizio pomeriggio dell'8 novembre...in
audizione, il Presidente Rollandin ci ha detto che erano
probabilmente "il frutto di un refuso".
Ora, ci aspettavamo in questi giorni di avere qualcosa di più
concreto e di avere qualche delucidazione. Sapevamo di una
riunione...anzi, devo dire, avevamo avuto una "soffiata" su una
riunione di domani mattina, una riunione convocata probabilmente
dall'Assessore ai trasporti della Regione Piemonte, credo presso la
Regione Piemonte, a Torino, ma oggi apprendiamo su dei quotidiani -
anzi la Valle d'Aosta finisce su un quotidiano del Canavese - di
una riunione su questo argomento fra Regione Piemonte, tecnici
della Regione Valle d'Aosta e probabilmente anche responsabili del
Governo...riunione che salta, le ragioni non si conoscono,
probabili "le forti tensioni con la Regione, fra la Regione
Piemonte e la Regione Valle d'Aosta". Ecco, bel biglietto da
visita, anche oggi, per la Valle d'Aosta, che di fronte a 521
milioni...non sa niente!
I cittadini valdostani...su questo argomento che dovrebbe essere
considerato vitale da tutti noi Consiglieri, vitale perché è
un'occasione lavorativa, turistica, per collegamento,
eccetera...ecco, i cittadini valdostani non hanno capito nulla,
perché quando le due massime cariche prendono binari diversi, che
cos'è che si può capire? Questi soldi sono frutto di cosa? queste
risorse messe sul capitolo, che poi abbiamo enunciato nella
risoluzione, sono frutto di un refuso, sono una bufala o sono
risorse disponibili? Ecco, credo che noi parliamo della legge di
stabilità e non parliamo di un decreto, del "decreto Lupi", eh...
Se c'è qualcosa che noi 17 Consiglieri non sappiamo e voi 18
sapete, ditelo almeno ai valdostani, perché credo che questo
argomento sia importante saperlo e credo che questa possa essere
l'occasione!
Io credo che nell'impegno, tutti noi, movimenti di minoranza,
chiediamo che il Governo regionale e i Parlamentari si adoperino
affinché questi fondi siano mantenuti per la Valle d'Aosta e sia
avviato un serio e trasparente lavoro di condivisione con la
Regione Piemonte, che capisco, capiamo non essere facile, ma
capiamo anche essere necessario e probabilmente indispensabile. In
particolare chiediamo l'impegno da parte dell'Assessore
Marguerettaz di riferire e di rendere partecipe la commissione
competente riguardo ad ogni sviluppo futuro riguardo a questa
situazione. Grazie.
Président
- On peut ouvrir la discussion générale, tout
en donnant la parole à l'Assesseur Marguerettaz.
Marguerettaz (UV)
- Sì, grazie Presidente.
Io vi ringrazio per questa risoluzione, perché credo che ci
consenta di mettere un po' in fila una serie di questioni. Perché
poi ci sta il gioco delle parti che fa intravedere possibili
contraddizioni, ma semplicemente volevo fare una ricostruzione che
abbia un senso, perché messa come me l'ha messa, collega Certan, mi
pare che non sia propriamente corretto.
Allora, il lunedì mattina c'è un articolo su
La Stampa
,
in cui si parla di una riunione fatta a Chivasso, dove il
Vicepresidente della Commissione trasporti del Senato, Esposito,
del Partito Democratico, così come il Sindaco di Ivrea, così come
altri Parlamentari, si trovano per discutere su un documento che
era a loro disposizione. In questo documento c'era questa
programmazione triennale. Da questo articolo non avete aspettato
nessun tipo di conferma. Sono partiti i vostri comunicati stampa,
dove vi siete subito affrettati a dire: "fermate l'appalto dei
bimodali". Quindi, da un articolo di stampa, sono partiti i vostri.
Ero a Roma, i giornalisti chiamano, sapendo che ovviamente c'è
sempre un po' il gioco delle parti, lei ha detto molto bene, e
facciamo un comunicato. E in quel comunicato si precisa che noi non
eravamo invitati a Chivasso, si precisa che:
"in merito alle
notizie emerse durante la riunione relativa allo stanziamento di
risorse finanziarie per il prossimo triennio destinate alla Regione
Autonoma, si fa presente che tali risorse sono inserite nel disegno
di legge di stabilità e seguenti, e quindi devono ancora essere
sottoposti all'approvazione definitiva dal Parlamento"
...poi si
continua, dicendo:
"esprimendo comunque
soddisfazione"
, perché poi sulla tabella quei soldi li
abbiamo visti. E perché esprimo soddisfazione? perché è da 6 anni
che noi scriviamo al Ministero che abbiamo la necessità di avere
delle risorse per l'ammodernamento, per gli interventi sulla
ferrovia. Nella nostra norma di attuazione abbiamo definito che lo
Stato deve fare degli interventi e poi ci deve trasferire le
competenze. Ovviamente, anche di fronte ai giornali, qualcuno ha
detto: "Ma lei se lo aspettava?". No, certo, ma se ci sono,
finalmente! E credo che sia questa stata la parola anche riportata
nei telegiornali.
Allora, di fronte a questo, io mi fermo, perché questo è il
resoconto di quello che è accaduto in quella giornata. Tutto il
resto, ovviamente, fa parte di quelli che sono gli approfondimenti
che bisogna fare in politica, quindi da nessuna parte ci sono state
altre dichiarazioni. Quando qualcuno fa riferimento a degli
articoli di giornale, non è che io mi metto a intervenire e a
contraddire: scrivano quello che vogliono. Però se lei vuole non
c'è nessun mistero: lei l'ha messo sul fatto che "abbiamo dei
segreti", ma lo sapevamo che c'era una riunione, le faccio vedere
la mail della segreteria del Sindaco Della Pepa, che mi dice:
"Gentili Signori, devo purtroppo informarvi che l'Assessore
Barbara Bonino ha comunicato la non disponibilità all'incontro
programmato per venerdì 15"
; quindi, rispetto a questo, io ho
prontamente risposto, ho detto "per carità, siamo dispiaciuti,
quando ci sarà": ovviamente ho chiesto di concordare le date,
perché se l'Assessore Bonino è occupata, sono occupato anch'io,
insomma, il bon ton vorrebbe che le riunioni si concordassero,
quindi io per il 15 avevo già detto a Della Pepa che ero
disponibile ad un incontro.
Il fatto che ovviamente rappresenterà il Presidente è un altro:
se questa previsione è una previsione fondata o meno, io mi fermo a
quello che è scritto in quel documento. Devo dire, per completezza,
che i nostri interlocutori al Ministero dei trasporti, quindi i
miei dirigenti interloquiscono con i dirigenti del Ministero dei
trasporti, di questo stanziamento non ne sanno nulla; quindi, dal
punto di vista tecnico, nessuno sa nulla di questo stanziamento,
però io mi fermo qui. Era solo per evitare che ci fossero delle
leggende rispetto a queste dichiarazioni.
Président
- La parole au collègue Donzel.
Donzel (PD-SIN.VDA)
- Grazie Presidente.
Nonostante la giacca dal piglio militare che indossa oggi
l'Assessore Marguerettaz, assistiamo alla sua battuta in
ritirata...non è molto da lei, eh, non è molto da lei, che di
solito spadroneggia nell'aula del Consiglio regionale con un ben
altro piglio. Le è sfuggito dal calamaio un comunicato stampa un
po' ardito, in cui si lodava per il suo grande zelo e impegno
presso il Ministero, e poi oggi ci conferma che neanche i suoi
dirigenti sanno nulla di quello che è accaduto! Ma non è tanto la
vicenda...no, l'italiano lo conosco abbastanza, non come lei che
viene dalla
Coumba Freida
, ma lo conosco abbastanza...e
sicuramente l'italiano lo conosce il Presidente della Regione, che,
in commissione, a precisi interventi, ha parlato con molta
chiarezza di un refuso, negando un qualsiasi intervento specifico
suo e del suo Assessorato in merito ai quei 521 milioni...ma questa
è una triste vicenda di rapporti anche interpersonali della Giunta,
sulla quale non mi interessa intervenire.
Noi abbiamo fatto questa mozione perché si muove molto intorno a
questo refuso, o comunque a questa nota che è riportata in
maggioranza, tant'è che, sollecitato dal Capogruppo in Consiglio
comunale a Ivrea, ho subito fatto un comunicato in cui mi permetto
di farle notare, visto che adesso è diventato un esegeta dei
comunicati, c'è un piccolo passaggio in cui io dico:
"La Valle
d'Aosta...
è quel comunicato che lei ha giudicato
"intempestivo", io dico...
la Valle d'Aosta farebbe bene a stare
molto attenta, perché in tanti stanno mettendo gli occhi su questi
soldi"
. Sono i miei colleghi del Partito Democratico, eh, del
Piemonte, però da Consigliere regionale della Valle d'Aosta ho a
cuore...e l'ho anche scritto in un comunicato che hanno potuto
leggere i colleghi del Piemonte e nazionali, che la competenza di
questi 521 milioni io auspico sia sotto la Regione Valle d'Aosta!
In tal senso mi ha contattato l'ex Senatore Morgando, che è il
segretario...un caro amico, il Senatore Morgando, che è segretario
del Partito Democratico del Piemonte, e ovviamente mi ha detto: "ma
sarebbe il caso di sentirci, di parlarne, ma come no? siamo a
disposizione per discutere e per lavorare insieme perché quei soldi
intanto rimangano, cioè non spariscano, come un refuso, dalla
finanziaria"...quindi uno sforzo anche congiunto con altri, in cui
ho ribadito che dal mio punto di vista è importante che siano messi
in capo alla Regione.
Non sto lavorando per fare un dispettino, un trabocchetto...no,
ma è meglio chiarirle queste cose, pubblicamente l'ho scritto,
perché siano in capo, siano gestiti da questo Governo regionale,
che pure in questo momento mi vede all'opposizione, ma l'interesse
della Valle d'Aosta, l'ho detto in mille salse, per me viene sempre
prima! Quindi si sta lavorando anche in Piemonte perché anche i
piemontesi sono interessati a che questi soldi vengano sulla nostra
linea. Magari hanno anche degli interessi loro, perché chiaramente
anche loro sono interessati ad ammodernare la linea, al raddoppio
selettivo dei binari, la famosa storia di rendere metropolitano il
tratto Ivrea/Torino. È un dialogo che deve andare avanti tra le due
Regioni; in passato la mancanza di dialogo, soprattutto la presa di
posizione di alcuni territori...il caso Chivasso - l'abbiamo
discusso tante volte - come ha interferito con la vicenda della
nostra ferrovia...noi dobbiamo comunque interloquire con altri
territori, non è che possiamo pensare di fare tutto da soli! Il
senso della mozione, depurato dalla triste vicenda della sua
vanteria dei 521 milioni e del "refuso sì", "refuso no", che poi
alla fine è quello che serve per fare la notizia dei giornali un
paio di giorni, ma non è la sostanza che interessa ai cittadini
valdostani...depurato dal fatto che abbiamo fatto un unico
comunicato in cui abbiamo espresso il concetto che sono importanti
quei soldi, e la preoccupazione, nel primo urgentissimo comunicato
fatto, la preoccupazione che, trattandosi di una finanziaria in
discussione, prima di dire "evviva, è fatta, andiamo", c'è la
preoccupazione che quei soldi effettivamente arrivino!
Allora che senso ha il dibattito di oggi?...non le sue solite
beghe politiche, le difese dei suoi comunicati e quant'altro, ma
cercare di capire il senso di una minoranza che...penso tutti e 17
dicano: noi siamo pronti a dare un contributo perché, tutti
insieme, si raggiunga questo obiettivo. Sono su questa linea i
Parlamentari valdostani? Si impegnano a battersi perché quei 521
milioni siano confermati in finanziaria? Siamo tutti sulla stessa
linea? Ci prendiamo questo impegno in quest'aula? Questo è il senso
del nostro intervento. Mi sembra che in questo senso...come si
faccia a non convenire sulla necessità di agire tutti
congiuntamente in quella direzione e non assistere magari al
trucchetto del "eh, ma no, questi li spostiamo da un'altra parte",
un altro territorio arriva prima di noi e quant'altro... Sono
vicende che chi, come voi, ha frequentato gli "alti palazzi
romani", insomma, conosce ben meglio di me, ben meglio di me!
Quindi questo era l'obiettivo della nostra iniziativa. Non capisco
la sua reazione così...un po' impulsiva e
affrettata...probabilmente non avrà letto nel dettaglio la
richiesta della nostra mozione. Se riesco a trovare il testo, lo
voglio proprio leggere ad alta voce:
"impegna il Governo
regionale e i Parlamentari valdostani ad adoperarsi affinché questi
fondi siano mantenuti per la Valle d'Aosta e sia avviato un serio e
trasparente lavoro di condivisione con la Regione
Piemonte"
...vorrei capire se per caso il Governo regionale non
ha voglia di impegnarsi a ottenere i 521 milioni!
"...l'Assessore Marguerettaz a riferire e rendere partecipe la
commissione competente riguardo ad ogni sviluppo futuro inerente a
tale argomento"
...questo è quasi ridondante, perché è un atto
dovuto dell'Assessore! Quindi in che cosa abbiamo scritto, un atto
che non fosse un atto urgente da condividere in questo Consiglio
regionale. Lasciamo perdere le polemiche dei giornali, chi ha fatto
il comunicato prima, chi dopo, chi l'ha fatto a metà...qualcuno
probabilmente fa dei comunicati chilometrici, e facendo dei
comunicati chilometrici c'è anche qualcosa di troppo, magari c'era
più di un refuso, ecco, magari in qualche comunicato della
Giunta...più di un refuso.
Ma guardiamo al merito: il merito non è la nostra polemica
politica, il merito è mettere la Valle d'Aosta tutta al lavoro per
recuperare 521 milioni di euro, in un momento in cui, davvero,
siamo alla ricerca spasmodica di finanziamenti. Questo significa
lavoro per le imprese valdostane, anche, perché ci sono tanti
lavori anche piccoli di messa in sicurezza delle scarpate, cioè
tante cose che potrebbero essere fatte! Non si può immaginare che
una cifra simile non sia...come dire? oggetto di un dibattito
puntuale. Qui davvero abbiamo la possibilità di dare lavoro per le
nostre imprese, per il nostro territorio; quindi non lasciamoci
sfuggire un'opportunità di questo tipo e cerchiamo di superare la
permalosità che ognuno di noi ha, compreso io, in tante situazioni,
non mi tiro fuori, ma l'obiettivo è talmente alto, parliamo di una
cifra che è in questo momento una cifra immensa rapportata al
bilancio regionale. La posta in gioco è troppo alta per non fare,
tutti, la nostra parte negli interessi dei valdostani!
Président
- Il y a quelqu'un d'autre en discussion
générale? Pas d'autres? On peut fermer la discussion? Oui, collègue
Bertschy.
Bertschy (UVP)
- In un momento in cui siamo impegnati a
parlare solo di tagli è surreale questo tipo di discorso, nel senso
che da una parte non sappiamo dove prendere i soldi, dall'altra
sembra che ci siano 521 milioni! Non sono scritti sul bilancio di
un'associazione di volontariato che, senza toglier nulla, può anche
compiere qualche errore, ma sul bilancio dello Stato, quindi...non
lo so, se non ci possiamo fidare neanche più di questo, diventa
veramente difficile capire...altro che per noi, anche per la gente!
Quindi i soldi ci sono, un esponente politico che fa parte del
Parlamento - dove bisognerebbe fare le cose seriamente - li ha
presentati...sui comunicati stampa non ci perdo la vita, perché
probabilmente non è mai troppo tardi per parlare, come a volte è
troppo presto per dire e, a volte, forse è troppo presto per
commentare...
Il dato di fatto, oggi, è che questa cifra c'è e noi, secondo
me, invece di perdere tempo qua a discutere, dovremmo già avere
delle sicurezze su cosa stiamo facendo, perché quello che mi
rammarica è sentir dire che i dirigenti del nostro Assessorato non
sanno nulla di questo....e, anche fosse così, sarebbe stata
opportuna una verifica e sarebbe stato opportuno, soprattutto,
avviare un'attenzione con tutti i riferimenti politici, tecnici,
amministrativi che potevamo mettere in campo; quindi, o noi non
abbiamo capito niente o dall'altra parte si sta sottovalutando la
cosa, ma, ripeto, stiamo parlando di una cifra importante per
un'infrastruttura importantissima! Il fatto che su questi tre anni
vengano messi in disponibilità tutti questi soldi per andare
incontro a delle esigenze che...è inutile che stiamo qui a
ribadire, l'abbiamo sollevato e sottolineato tante volte...appunto,
non so neanche che tipo di discussione stiamo facendo...è quasi, da
parte nostra, venir qui a sensibilizzare la maggioranza a fare del
lavoro e i nostri Parlamentari a difendere questi soldi, è un atto
dovuto soprattutto per le dichiarazioni che abbiamo letto; quindi,
o qualcuno ne sa di più di quello che sappiamo noi...
Quello che noi oggi sappiamo è semplicemente quello che leggiamo
sul disegno di legge di stabilità finanziaria, a firma del Ministro
Saccomanni, e quello che abbiamo potuto intendere da chi fino ad
ora ha parlato. Tra l'altro,
La Sentinella
di oggi annuncia
il rinvio della riunione, un'importante riunione da tenere in
Piemonte...se magari ci attiviamo, magari qualche riunione la
facciamo anche in Valle d'Aosta e facciamo spostare i piemontesi,
così evitiamo di avere sempre...però prima o poi questo tavolo di
controllo lo dovremo aprire e far capire che per noi è
importante!
Io credo...Assessore, Presidente, chiariteci voi se c'è qualche
cosa che non sappiamo, qualcosa che non abbiamo
capito...sollecitarvi è il minimo che possiamo fare, perché 521
milioni non sono una bazzecola, al di là di dove si spenderanno!
Per noi sarebbero fondamentali, al di là di dove si partirà a
spenderli, perché senza questi soldi non andremo da nessuna parte.
In riferimento poi ai comunicati, ai bimodali, non ai bimodali è
evidentemente collegato, lei ce l'ha detto tante volte che i
bimodali sono complementari a un disegno più complessivo...è chiaro
che se sapessimo che ci sono tutti questi soldi, probabilmente
potremmo anche risparmiare qualche soldo e comprare dei treni
semplicemente elettrici e partiremmo con più treni con la stessa
spesa, ma questo è un discorso che potremmo fare sempre dopo. A me
fa veramente specie che, a distanza ancora di qualche giorno, e
oggi, ci venga detto che i nostri dirigenti non sanno
niente...quindi o non c'è comunicazione, o non c'è voglia di
ricercare la comunicazione, oppure non c'è interesse per questi
soldi che ci sono. Ecco, fateci sapere come vi state
comportando...se, invece, è una discussione inutile perché sapete
già cose che noi non sappiamo, chiaritelo a noi e all'opinione
pubblica!
Presidente
- Grazie collega. Possiamo chiudere la
discussione generale adesso? Sì. Per la replica? No. La parola
all'Assessore Marguerettaz...sì.
Marguerettaz (UV)
- Chiedo una sospensione di cinque
minuti, per la maggioranza.
Presidente
- Va bene.
Si dà atto che la seduta è sospesa dalle ore 20,02 alle ore
20,44.
Rini (Presidente)
- Possiamo riprendere i nostri lavori.
Colleghi, scusate, riprendiamo i lavori. Un po' di silenzio.
Passiamo subito la parola all'Assessore Marguerettaz.
Marguerettaz (UV)
- Intanto ringrazio tutte le forze
politiche di maggioranza e di minoranza, perché alla fine è stato
trovato un testo condiviso, che va nella direzione di difendere
quelle che sono le infrastrutture strategiche della Valle
d'Aosta.
Rileggo la risoluzione, così come emendata, d'intesa tra tutte
le forze politiche:
"Considerata l'importanza
dell'ammodernamento della ferrovia per lo sviluppo socio-economico
della Valle d'Aosta; Appreso dagli organi di stampa, in particolare
da articoli apparsi il 4 novembre inerenti alla disponibilità di
fondi, nella bozza della legge di stabilità del Governo; Verificato
che tali fondi sono indicati sul documento finanziario presentato
dal Ministro dell'Economia e delle Finanze Saccomanni, del 21
ottobre 2010, e in particolare atti parlamentari pagina 343 n.
1120, disegni di legge e relazione documenti, in particolare, 150
milioni per il 2014, 301 milioni per il 2015 e 70 milioni per il
2016; Considerato che da una prima verifica tecnica non è stata
trovata conferma dell'effettiva allocazione delle risorse per la
linea ferroviaria della Valle d'Aosta, impegna il Governo
regionale, le forze politiche presenti in Consiglio regionale e
invita i Parlamentari valdostani affinché nei lavori parlamentari,
nella fase di esame della finanziaria, operino al fine di ottenere
i fondi necessari all'ammodernamento della ferrovia
Aosta/Torino".
Presidente
- Bene. Possiamo mettere in votazione,
colleghi? Mettiamo in votazione. Votate, colleghi. Chiudiamo la
votazione.
Presenti: 35
Votanti: 35
Favorevoli: 35
Il Consiglio approva all'unanimità.
Con questo, colleghi, abbiamo esaurito il nostro ordine del
giorno. Buona serata a tutti.
---
L'adunanza termina alle ore 20,47.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK