Consiglio Regionale della Valle d'Aosta - Oggetto del Consiglio n. 627 del 27 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 627 del 27 maggio 2021 - Resoconto
OGGETTO N. 627/XVI - Interpellanza: "Studio relativo
all'individuazione di linee guida per l'uso promiscuo di strutture
pubbliche in coabitazione con altre attività compatibili".
Bertin (Presidente) -
Punto n. 37 dell'ordine del giorno.
Per l'illustrazione il consigliere segretario Distort, ne ha
facoltà.
Distort (LEGA VDA) -
Questa interpellanza prende spunto
da una notizia apparsa nei giorni scorsi su alcune testate
giornalistiche, in merito alla petizione contro la chiusura della
scuola d'infanzia di Chesallet nel Comune di Sarre. Tenuto conto
che la scuola in questione, oltre a contare il maggior numero di
iscritti rispetto agli altri due poli di scuola d'infanzia del
territorio comunale di Sarre, è considerata di eccellenza per la
qualità della didattica e per il coinvolgimento del territorio, con
il progetto orto scolastico a cui partecipano i nonni e la
collaborazione con aziende agricole del territorio. Evidenziato
quanto riportato dal comitato, chiudere una scuola in questo
periodo di emergenza sanitaria che ha duramente colpito il mondo
intero, sembra pertanto insensato, una decisione che non
sembrerebbe tener conto del benessere delle future generazioni e
guardare alla qualità di un servizio veramente efficiente, per non
parlare dei fondi pubblici investiti.
Questo è l'inquadramento che non vuole essere né una presa di
posizione nei confronti dei sottoscrittori della petizione, né
tantomeno un'interferenza nelle dinamiche di attività del Comune di
Sarre, che come è noto è il mio comune, quindi c'è un senso di
campanilismo che emerge, che è plateale e non ho nessun problema a
nasconderlo. Tuttavia l'inquadramento e l'utilizzo dell'oggetto su
cui poi è imbastita l'interpellanza è esclusivamente un esempio, un
punto di partenza. È una competenza comunale, il comitato agisce
per conto proprio nella sua autonomia, fa riferimento come
interlocutore al Comune e io non entro in merito e non intendo
portare in quest'aula questo livello di dinamica. Però voglio
semplicemente portare all'attenzione dell'aula l'argomento come
indicatore di una problematica che è opportuno trattare in maniera
assolutamente approfondita, strategica, di visione, perché il
futuro è già iniziato. Abbiamo uno scenario in evoluzione che ci dà
certe tendenze e quindi il rischio di ipotetiche chiusure di
attività pubbliche, di strutture pubbliche costruite a loro volta
con fondi pubblici, potrebbe essere il destino ormai segnato. Di
fronte a questo scenario è estremamente opportuno che si mettano in
atto meccanismi virtuosi, che non vogliono essere l'accanimento a
voler tenere aperto a tutti costi strutture sottoutilizzate, però
il mettere in atto dei meccanismi virtuosi, dei pensieri, delle
riflessioni, delle strategie per far sì che ci possa essere
quantomeno una strategia di utilizzo condiviso degli immobili. Un
utilizzo condiviso, promiscuo, con altre attività, in modo tale che
si giustifichi il mantenimento in apertura di questi immobili, il
mantenimento delle attività per le quali sono stati concepiti
questi immobili, sicuramente in maniera ridotta ma nella
compensazione con la coabitazione in altre attività, si può pensare
di garantire un rapporto benefici-costi per quanto riguarda queste
strutture.
Questo, ribadisco, è di competenza comunale, ma il concetto è
questo: voler mettere in atto una dinamica regionale per costituire
una sorta di
task force
. Adesso cosa si costituirà è di
competenza del Governo, non dell'opposizione, io individuo
semplicemente degli orizzonti. Potrebbe essere la costituzione di
una task force regionale che metta in moto meccanismi e disponga di
risorse conoscitive, statistiche, previsionali, approfondimenti,
conoscenze tecniche, esempi da condividere con le realtà
comunali.
Ora faccio un piccolo inciso. Appartenendo alla comunità di
Sarre io chiaramente ho voluto, per onor del vero, incontrarmi con
il sindaco di Sarre nei giorni scorsi, per avere completezza della
materia e della questione. Dal dialogo e dal colloquio il sindaco
mi ha spiegato che in realtà non intende chiudere l'edificio, ma
intende semplicemente riorganizzare in maniera diversa l'attività
della scuola d'infanzia e ha già in atto un progetto che garantirà
il mantenimento in funzione dell'edificio. Non interferisco nelle
scelte, come è opportuno. Mi conforta sapere che c'è un
amministratore che sta prendendo a cuore il problema, sarà
questione tra il sindaco e il comitato il colloquio, il dialogo,
per raggiungere una conclusione che sia di reciproca soddisfazione,
però mi conforta che ci sia una soluzione e che quindi l'ipotesi di
un abbandono di una struttura, non sia configurata.
Ma il Comune di Sarre è il secondo comune in Valle d'Aosta per
numero di abitanti, quindi dal punto di vista di risorse
demografiche, di risorse dal punto di vista anche delle
disponibilità organizzative, disponibilità economiche, ha comunque
tutta una serie di requisiti e di presupposti per i quali può
essere in grado di camminare da solo. Allora, senza nulla togliere
ad altri Comuni, con questo non dico che non siano in grado di
camminare da soli, dico semplicemente in uno spirito, in un
corretto e sano spirito di sussidiarietà è opportuno che ci sia, a
mio parere e a parere del mio movimento che condivide perfettamente
il valore delle identità locali delle comunità locali, della
tutela, dell'aiuto delle comunità locali, è opportuno che ci sia un
progetto, che si dia inizio a un progetto a livello regionale che
diventi l'interlocutore di aiuto per le realtà comunali, in maniera
tale che i vari casi in cui edifici si ripetano, casi come quello
indicato a suggerimento della presente interpellanza, possano
trovare una risposta.
Quindi ribadisco: lungi da me voler suggerire di costituire una
task force o uno strumento di pianificazione che interferisca, o
peggio, diminuisca l'autonomia di azione dei Comuni, ma altra cosa
è considerare che le questioni siano problemi comunali e come tali
sia lecito il disinteresse da parte regionale. Altra cosa invece è
pensare virtuosamente, ribadisco, nel concetto della sussidiarietà,
che ci sia un'azione regionale a supporto delle realtà comunali,
proprio nell'ottica della valorizzazione delle comunità locali, la
tutela delle comunità locali, il mantenimento del presidio nelle
comunità locali dal punto di vista demografico, dal punto di vista
delle attività produttive, agricole e non solo, dal punto di vista
del presidio sul territorio, dal punto di vista idrogeologico.
Lo spirito è questo, con questa iniziativa, come tante, noi
proponiamo un indirizzo virtuoso, che rappresenti il disegno di
società che ci sentiamo di poter dire condiviso dalla sensibilità
della Lega e dalla sensibilità dei gruppi autonomisti. Sotto questo
punto di vista il nostro è un indirizzo accorato e rimango in
attesa della risposta da parte sua, Assessore.
Presidente -
Per la risposta, l'assessore Caveri.
Caveri (VdA Unie) -
Collega Distort, l'esercizio del
principio di sussidiarietà è sempre estremamente complesso, nel
senso che non è mai facile trovare degli equilibri fra il rischio
di dirigismo regionale e il rischio invece della debolezza che può
esserci magari nei Comuni più piccoli quando si devono assumere
delle decisioni. Visto che a lei piacciono sempre le citazioni,
credo di poterle ricordare da dove viene il termine sussidiarietà:
viene da
subsidium
, che era quella parte di truppe romane
che erano a lato della battaglia e che intervenivano esclusivamente
quando ce ne fosse stata la necessità. Quindi la logica è che in
teoria non dovremmo mai essere noi a intervenire sui Comuni, ma
dovrebbero essere i Comuni a chiedere subsidium nel momento in cui
ce ne fosse bisogno e le dimostrerò che più o meno l'impostazione
che stiamo dando è esattamente questa.
Come lei sa l'edilizia scolastica, nelle scuole del primo ciclo,
infanzia, primaria e secondaria di primo grado, come lei stesso ha
ricordato, è di esclusiva competenza degli enti locali, che siano i
Comuni o le Unités des Communes, quindi spetta a loro reperire le
sedi scolastiche, gestirle, la manutenzione e anche la messa in
sicurezza. Noi ci occupiamo di riempire la scatola, per così dire,
con gli insegnanti, con i bidelli, a parte anche i bidelli talvolta
sono messi a disposizione dagli enti locali.
Negli anni la Regione - va detto: anche con denaro dello Stato,
negli ultimi anni - è intervenuta con diverse leggi per finanziare
nuove costruzioni, ristrutturazioni, ieri parlavamo della tematica
incidente in maniera forte sugli edifici scolastici derivante
dall'antisismico, per finanziare quindi la messa in sicurezza anche
degli edifici scolastici degli enti locali, ma, nel rispetto
appunto della democrazia locale, la responsabilità resta in capo
agli enti proprietari rispetto al proprio patrimonio. Anche
l'organizzazione e il servizio scolastico sul territorio spetta a
ciascun ente locale, quindi le discussioni che il sindaco Pepellin
sta facendo con il comitato e che lei ha avuto anche l'occasione di
ascoltare, riguardano proprio nel caso specifico l'esistenza di tre
plessi scolastici che sono tradizionalmente configurabili rispetto
a diverse zone del comune di Sarre.
La collocazione delle scuole all'interno di edifici pluriuso,
Municipio, ambulatori medici, biblioteche, è una realtà sempre più
rara, bisogna dire, perché le normative restrittive sulla
prevenzione degli incendi dettate per gli edifici scolastici
prevedono una compartimentazione fisica delle attività scolastiche.
Mentre in passato si costruivano scuole che avevano poi altre
destinazioni, questo è sempre più difficile, quindi o la si usa per
la scuola lo si usa per altro. Tra l'altro lei sa benissimo che
purtroppo nei decenni passati, quando si è visto lo svuotamento di
molti paesi della Valle, già oggi è esistito e già in passato è
esistito questo problema di riutilizzo degli edifici scolastici; è
stato un po' di tutto: vendite, ristrutturazioni per altri usi o
cose di questo genere.
Che cosa si può fare oggi e quale tipo di attività si può fare?
Io sono stato di recente al CELVA in un confronto molto
interessante con i sindaci dei nostri 74 Comuni, che riguarda
proprio il fatto della crisi demografica, che sarà quella che
inciderà più di tutto. Io delle volte discuto con dei sindaci di
paesi piccoli, come può essere Pontey piuttosto che Perloz, a
fronte di situazioni oramai di numeri di bambini che non ci
consentono più di tenere aperte le scuole, perché noi abbiamo una
tutela per le zone di montagna come può essere Valgrisanche se
Valsavarenche, ma non esiste una simile legge laddove ci sia una
vicinanza con comuni che possa consentire alcuni spostamenti. Poi
va detto che dal punto di vista pedagogico scuole che oggi possono
avere tre o quattro bambini sono estremamente problematiche dal
punto di vista anche della formazione del bambino.
Con il CELVA che ragionamento abbiamo fatto? La prima cosa è
questo studio che dovrebbe partire a breve e concludersi entro la
fine dell'anno, che riguarda una proiezione demografica della Valle
d'Aosta nel 2031. Sarà una cosa che non curerò solo io, ma passa
anche attraverso la Presidenza e il presidente Lavevaz si è detto
d'accordo in Giunta con questa proposta di avere un'idea di come
sarà la Valle d'Aosta dal punto di vista demografico, non tra
tantissimo ma intanto cominciando con un orizzonte di dieci anni,
perché questo ci sarà indispensabile per le scuole, ma anche per
l'assistenza agli anziani e anche per capire l'evoluzione del mondo
del lavoro.
Al CELVA che cosa ho chiesto? Troviamo dei criteri, quindi il
federalismo e la sussidiarietà, in cui noi non imponiamo delle
linee guida, ma condividiamo un
modus operandi
in cui, nel
momento in cui noi dobbiamo mettere del denaro nostro o dello Stato
sulle scuole, si capisca dove è più utile farlo, perché è del tutto
evidente che oggi il rischio è che si vadano a ristrutturare con
costi molto onerosi delle scuole che poi rischiano di rimanere
vuote. Da una parte naturalmente bisogna spingere tutte quelle
misure che rispondano alla domanda del perché le coppie giovani
oggi sono restie a fare dei figli o perché ci sono delle maternità
molto tardive che impediscono talvolta la nascita di più figli,
come mai molti fanno la scelta egoistica e narcisistica di non
volere figli, quando invece magari ci sono delle situazioni
oggettive che consentirebbero loro di poterlo fare. Quindi sono
perfettamente d'accordo, garantisco un'attenzione per trasformare
questo studio della demografia in logiche di "graduatorie"
concordate con i sindaci, che ci consentano di fare degli
investimenti importanti.
Oggi noi abbiamo stimato per la messa a norma o per la
costruzione di nuove scuole di questo ordine e grado, quindi non
parliamo delle superiori, che esista una spesa potenziale di circa
50 milioni di euro, che è una cifra notevolissima. A noi potrebbero
arrivare nei prossimi anni dallo Stato una ventina di milioni di
euro, quindi si tratta di trovare e di condividere con il mondo
della democrazia locale dei criteri. E poi naturalmente la
discussione dovrà essere aperta, ma questo io trovo che sia
subsidium, cioè noi potremmo essere utili per capire che cosa fare
degli edifici che sono stati svuotati. Negli anni passati si è
fatto un po' di tutto, c'è chi ha fatto musei etnografici, chi ha
trasformato le scuole in centri di socialità comunale, chi
addirittura ci ha realizzato dei negozi nella speranza di far
rifiorire il paese; insomma, c'è una certa ricchezza di
casistica.
Siamo disponibili a riflettere e in parte questo potrà anche
avvenire forse con l'utilizzo di fondi comunitari, perché la
ristrutturazione di beni preziosi, come erano le scuole che sono
state svuotate o che verranno svuotate, sicuramente è un tema da
tenere in grandissima attenzione, sapendo poi che ogni edificio
scolastico è un patrimonio di ricordi. A me capita di trovare sul
territorio, ce ne sono per esempio a Saint-Vincent dove abito,
delle scuole di villaggio che vennero costruite all'epoca in cui
Albert Deffeyes era assessore alla pubblica istruzione. Ad Albert
Deffeyes, qui sotto, abbiamo la piazza a lui dedicata e c'è anche
il suo busto; morì purtroppo a soli 40 anni. E Deffeyes e quella
giunta di cui era presidente mio zio Severino Caveri avevano
perfettamente capito come la costruzione di belle scuole nei
villaggi fosse uno dei segni forti della nostra identità.
Presidente -
Per la replica il consigliere Distort, ne ha
facoltà.
Distort (LEGA VDA) -
Grazie Assessore per la risposta.
Devo dire - non è assolutamente una sviolinata - che lei ha
un'ottima capacità di sintesi, è un dato del tutto evidente, e
nella sua capacità di sintesi lei è arrivato al cuore, a rendersi
conto del confine, di una sorta di punto critico, ed è il punto
critico normativo. Il fatto è questo: la demografia è una
questione, quindi crescita, analisi demografica, tutte le dinamiche
relative alla demografia sono un aspetto. L'altro aspetto, quello
che mi permetto di suggerire a nome del gruppo che rappresento, è
il concetto normativo, è l'aspetto normativo, il limite normativo.
Fintanto che noi abbiamo delle norme che impongono una serie di
univocità nelle destinazioni d'uso all'interno dei fabbricati, noi
non riusciremo a uscire da certi confini. La possibilità di
versatilità è una condizione fondamentale per tutto il futuro,
perché il futuro sarà sempre più mobile, sempre più fluido. A
questa parola "fluida" sono un po' allergico, perché mi sembra
qualcosa di evanescente, invece io credo in un futuro fatto di
persone consapevoli, di comunità che incarano dei valori in modo
stabile. Però il fatto è questo: ci sarà comunque e dovremo essere
comunque preparati già da oggi a questa fluidità, a questa
evoluzione veloce in atto. Quindi si tratta di pensare alla
redazione di approfondimenti normativi per consentire norme di
utilizzo, norme edilizie, lo dico nel mio ambito ma non solo
nell'ambito edilizio, che consentano l'applicazione di
quell'espressione che è cara a noi urbanisti e ormai sta diventando
cara anche al mio collega Aggravi, e infatti per suo onore la cito:
è il concetto di
mixité
.
Il concetto di mixité è estremamente fondamentale. L'urbanistica
e tutto quanto l'apparato legato alla disciplina dell'urbanistica
presuppone questo concetto, la possibilità di far convivere
destinazioni d'uso diverse, questo sia a livello del progetto di
città, del progetto urbanistico, sia all'interno degli edifici.
Questo è l'obiettivo, questa è l'indicazione che mi permetto di
dare ed è per questo che ha ancora più senso l'idea di costituire
una
task force
, o comunque un organismo regionale, perché
chiaramente bisogna sviluppare, bisogna superare dei confini che
ovviamente non sono di competenza comunale.
Poi in chiusura la ringrazio per il ricordo della derivazione
storica della sussidiarietà dal mondo militare romano. Le faccio
presente che la mia visione di sussidiarietà comprende quanto nella
storia si è radicato questo concetto nell'ambito della dottrina
sociale della Chiesa, dove chiaramente la sussidiarietà non è
soltanto in una direzione ma in entrambe le direzioni, cioè il
grande aiuta il piccolo affinché il piccolo nelle sue mansioni
tipiche di piccolo possa aiutare il grande. Ed è proprio per questo
che il concetto di essere al servizio e non in sostituzione delle
comunità locali, permette di innescare quei meccanismi che poi
diventano virtuosi per il livello superiore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK