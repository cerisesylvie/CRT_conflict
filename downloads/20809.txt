Consiglio Regionale della Valle d'Aosta - Oggetto del Consiglio n. 842 del 6 ottobre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 842 del 6 ottobre 2004 - Resoconto
OGGETTO N. 842/XII - Dati sull'utenza ferroviaria in Valle
d'Aosta. (Interrogazione)
Interrogazione
Premesso che nel corso dell'ultimo anno sono stati condotti
rilevamenti e sondaggi sull'utenza ferroviaria, sia da parte di
Trenitalia sia da parte di una società incaricata dalla
Regione;
Evidenziata la necessità di porre a disposizione dei
consiglieri regionali e di tutti gli organismi che si occupano di
trasporto ferroviario i dati e le informazioni che sono stati
raccolti;
Ricordato inoltre che è in corso di definizione il nuovo
orario ferroviario che entrerà in vigore il prossimo mese di
dicembre:
Evidenziato, ancora una volta, che la riduzione dei tempi di
percorrenza dei treni sulla linea ferroviaria Aosta-Chivasso-Torino
è un'esigenza espressa con forza dagli utenti della
ferrovia;
il sottoscritto Consigliere regionale
Interroga
la Giunta regionale e l'Assessore competente per
conoscere:
1. se sono disponibili i dati sulle indagini dell'utenza
ferroviaria realizzati dalla società incaricata dalla Regione
nonché quelli realizzati da Trenitalia;
2. se fra i dati raccolti da Trenitalia e dalla società
incaricata dalla Regione c'è sintonia o ci sono differenze
significative;
3. quali miglioramenti di orari per l'utenza valdostana sono
previsti con il nuovo orario che entrerà in vigore a
dicembre.
F.to: Riccarand
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Qui si tratta di dare conto di uno studio - che ho
già consegnato al Consigliere Riccarand - concernente la situazione
del trasporto pubblico locale. Il Consigliere Riccarand si occupa
in particolare dei treni, lo studio che gli ho consegnato riguarda
invece più in generale la situazione della ferrovia, quindi dati
sull'utenza ferroviaria in Valle d'Aosta.
Esiste una conferma dei rilevamenti molto più istantanei di
"Trenitalia" rispetto ai dati molto più scientifici che abbiamo
curato e che stiamo curando; per cui il documento di cui lei è in
possesso non a caso porta un "timbro-bozza", perché presenteremo
questo studio in maniera definitiva nel mese di novembre, dato che
sono ancora in corso dei rilevamenti che daranno il quadro
complessivo della situazione. Come lei vedrà, ci troviamo di fronte
a una serie di dati molto interessanti che confermano, da un lato,
sulla base di dati più propriamente socio-economici, lo sviluppo
che in prospettiva abbiamo della mobilità in Valle d'Aosta e questo
per l'evoluzione demografica, ma anche per l'evoluzione economica
della Valle d'Aosta; questo dà una domanda complessiva di mobilità,
intendendo con tale espressione l'impiego dei diversi mezzi
possibili: bus, treno, l'auto (soprattutto nel caso valdostano).
Questo studio ci dà dei dati estremamente significativi sul fatto
che i Valdostani oggi privilegiano l'auto con il conducente
singolo, per cui il fenomeno invece di utilizzo di "car pooling",
cioè di utilizzo dell'auto assieme, è un fenomeno piuttosto
marginale e sul quale dobbiamo riflettere.
Il sistema ferroviario, come emerge dallo studio, pur fortemente
penalizzato dagli eventi alluvionali dell'autunno del 2000,
evidenzia un "trend" positivo, in particolare per i flussi generati
da Châtillon e dalle aree ad ovest di Aosta. Per studiare le
caratteristiche degli spostamenti ferroviari sono state condotte 2
campagne di indagine della durata di 1 settimana ciascuna, nelle
quali sono state coinvolte complessivamente 1.600 persone su un
totale giornaliero di circa 1.100 viaggiatori. Come lei può vedere
nello studio, da questo emerge una domanda ferroviaria che
evidenzia, sia per il potere di attrazione delle località, sia per
il potere di "generazione", come luogo di partenza e di
destinazione principe Aosta, ma naturalmente anche Torino e poi
quelle che possono essere considerate le stazioni principali:
Châtillon, Verrès, Ivrea e Pont-Saint-Martin. L'andamento degli
orari è quello che conosciamo, cioè le punte al mattino, le punte
dopo pranzo in concomitanza con il rientro dalle scuole e, nel caso
di chi fa "part-time", con l'uscita dal lavoro e poi ci sono di
nuovo dei picchi nei rientri, che si verificano la sera, cioè fra
le 18,00 e le 19,00.
Naturalmente, oltre ad avere la domanda ferroviaria, finalmente
abbiamo una fotografia della frequentazione dei treni molto
interessante per pianificare il futuro e, oltre ad avere una
riflessione sulla mobilità turistica, abbiamo anche dei dati su cui
riflettere. Un primo dato è quello della debole utilizzazione di
stazioni come Nus, Hône, Bard e Donnas, dove vi è una media di 15
passeggeri al giorno, quindi sono stazioni sottoutilizzate, esiste
una logica molto interessante fra Aosta e Torino, ma l'utenza è
molto attenta a chiedere dei miglioramenti attorno alla puntualità,
al "confort", alle velocità commerciale e alla frequenza. Per quel
che riguarda gli atti strategici, la logica dovrebbe essere quella
di poter assicurare dei miglioramenti già sul breve... naturalmente
per la questione degli orari - su cui tornerò nella seconda parte
della risposta - con una richiesta da parte degli utenti di miglior
coordinamento con i servizi di trasporto su gomma e anche con
questa logica della connessione intermodale dei diversi modi di
trasporto; questo lo faremo attraverso la valorizzazione delle 3
stazioni considerate principali lungo l'asse della ferrovia; per
quanto riguarda Châtillon, non abbiamo ancora ricevuto da quel
comune la progettualità prevista per poter adoperare i fondi
regionali, abbiamo invece già ricevuto una progettualità di massima
di Verrès e Pont-Saint-Martin. Avendo consegnato il documento
complessivo, su questo credo che non sia il caso da parte mia di
estendere troppo il discorso. Ci tengo a segnalare che nella parte
conclusiva noi, a titolo esemplificativo, abbiamo anche proposto
una sorta di "agenda degli interventi", nella quale vengono poste
una serie di priorità - non sto qui a ripeterle -, che sono
priorità di breve, medio e lungo termine. Sostanzialmente credo che
in questa tavola sinottica abbiamo riassunto i termini di un
impegno complessivo per migliorare il servizio e le infrastrutture
sia per quel che riguarda la ferrovia, sia per quel che riguarda la
gomma.
Veniamo alla questione invece delle proposte di modifica degli
orari delle ferrovie. Come lei sa, ogni modifica di un anno per
l'altro deve essere proposta prima della fine del mese di aprile e
le modifiche entrano in vigore a partire dal mese di gennaio,
secondo quanto stabilito dalla "Rete ferroviaria italiana".
L'Amministrazione regionale ha deciso di procedere a delle
modifiche razionali e globali di questi orari e proprio per questo
abbiamo deciso di affidare tale progetto sul servizio di trasporto
pubblico, perché ritenevamo che le scelte dovessero essere fatte
sulla base di dati più precisi - e adesso li abbiamo - rispetto a
quelli che ci erano forniti da quella che poteva essere considerata
una parte in causa, cioè le "Ferrovie dello Stato". Nell'aprile
scorso non avevamo ancora a disposizione i nuovi elementi, perché
questa inchiesta da noi effettuata non si era ancora conclusa,
quindi possiamo dire ad oggi che gli orari ferroviari, nel bene e
nel male, non subiranno cambiamenti, almeno nella prima parte del
2005.
Dopo aver incontrato i sindacati del settore le posizioni sono
ancora un po' differenziate, perché, almeno per quel che mi
riguarda, credo che oggi saremmo in grado di proporre delle
modifiche migliorative nell'orario dei treni a partire dal 1°
settembre 2005. I sindacati di categoria ritengono che, per tutta
una serie di ragioni, sarebbe meglio invece che ciò avvenisse a
partire dal 1° gennaio 2006; è un argomento sul quale stiamo
riflettendo. Naturalmente, se i cambiamenti dovessero farsi il 1°
settembre 2005, dovremmo mettere un asterisco sugli orari
complessivi in distribuzione, per poi far seguire un nuovo tipo di
orario che dovrà tener conto delle questioni del cadenzamento, di
una maggiore leggibilità dei treni regionali e interregionali, di
un miglioramento complessivo.
Credo che noi oggi... ed è la ragione per la quale ci siamo
dotati di questo studio, che non si è ancora concluso, ma ne avremo
gli esiti definitivi tra qualche mese... ritengo che gli esiti ci
confortino nella scelta di migliorare i rapporti con le società che
gestiscono il servizio ferroviario - quindi, da una parte,
"Trenitalia" e, dall'altra, "Rete ferroviaria italiana" -, di
impegnarci fortemente sulle stazioni ferroviarie, compresa la
stazione di Aosta, perché anche su questo faremo un'iniziativa
specifica d'intesa con il Comune di Aosta. Si tratta di un insieme
complesso di attività che devono avere al centro le esigenze
manifestate dall'utenza ferroviaria e, mentre l'utenza del servizio
su gomma sembra complessivamente piuttosto soddisfatta del
servizio, quella ferroviaria - lo si vede dagli esiti - chiede un
miglioramento complessivo del servizio e maggior certezza. Un altro
settore sul quale ci stiamo impegnando fortemente è il
miglioramento dell'informazione rivolta all'utenza nelle stazioni,
questo esiste in parte nel contratto con "Trenitalia", ma la
soluzione definitiva verrà con un accordo con "Rete ferroviaria
italiana", perché, in realtà, oggi chi detiene il potere formativo
è soprattutto "Rete ferroviaria italiana"; per cui, nel presentare
l'insieme di questo studio, ci tengo a dire che le scelte che
verranno operate nei prossimi mesi saranno coerenti con un disegno
che mira principalmente al miglioramento del servizio.
Président - La parole au Conseiller Riccarand.
Riccarand (Arc-VA) - Prendiamo atto che lo studio è alle sue
fasi conclusive, che quindi abbiamo una prima anticipazione dei
dati che dobbiamo esaminare e valutare, che a metà novembre
dovrebbe esserci la conclusione in modo da avere una serie di dati,
su cui si possono fare dei ragionamenti.
Credo che sarebbe interessante poter acquisire pure i dati di
"Trenitalia", in modo da avere un elemento di confronto, e
possibilmente pure da "Trenitalia", visto che questo della verifica
è un lavoro che viene fatto quasi tutti gli anni, avere un dato
storico, in modo da capire qual è stata l'evoluzione negli ultimi
10 anni dell'utenza ferroviaria, anche per capire le tendenze che
sono in atto sul lungo periodo, tenendo presente che in mezzo
abbiamo avuto l'alluvione con tutto quello che ha comportato;
quindi credo vada fatto un ragionamento complessivo anche sulla
base di questi dati.
Vedo che vi è una - forse anche giusta - cautela nell'affrontare
la questione del rinnovo degli orari, anche perché l'evoluzione
della situazione può essere notevole. Sappiamo che sono iniziati
sulla Chivasso-Ivrea i lavori di elettrificazione, questo è un dato
che cambierà lo scenario complessivo e che dobbiamo tener presente.
Stanno andando avanti i lavori nel Piemonte per fare tutto il
sistema metropolitano di Torino, di cui Ivrea dovrebbe essere un
capolinea, quindi dobbiamo fare attenzione a come ci coordiniamo
con questa realtà per non rimanere emarginati rispetto all'assetto
complessivo; per ora prendiamo atto di queste informazioni e ci
riserviamo di farne un esame accurato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK