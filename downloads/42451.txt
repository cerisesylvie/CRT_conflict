Consiglio Regionale della Valle d'Aosta - Oggetto del Consiglio n. 25 del 4 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 25 del 4 novembre 2020 - Resoconto
OGGETTO N. 25/XVI - Interrogazione: "Notizie sullo stato di
realizzazione del piano di riorganizzazione della rete
ospedaliera".
Bertin (Presidente) -
Passiamo al punto 9 all'ordine del
giorno. Per il Governo risponde l'assessore Barmasse, ne ha
facoltà.
Barmasse (UV) -
Io vorrei fare solamente una premessa.
Sono arrivate molte interrogazioni, domande e interpellanze al mio
assessorato, cosa che è estremamente lecita e giusta soprattutto in
un sistema democratico come il nostro. Sapete benissimo il periodo
che è emergenziale, quindi abbiamo molte problematiche
particolarmente in questo assessorato. Io mi scuso in anticipo sul
fatto che molte delle mie risposte saranno estremamente tecniche e
sintetiche. Questo era solamente per dirvi quali sono le nostre
problematiche e il tipo di risposte che io darò.
Per quanto riguarda l'interrogazione, occorre premettere che il
decreto-legge 34/2020 all'articolo 2 reca disposizioni per il
riordino della rete ospedaliera in relazione all'emergenza da
Covid-19, "al fine di rafforzare strutturalmente il Servizio
sanitario nazionale in ambito ospedaliero, tramite apposito piano
di riorganizzazione volto a fronteggiare adeguatamente le emergenze
pandemiche, come quella da Covid-19 in corso". Il comma 11 dispone
che all'attuazione del piano di riordino della rete ospedaliera,
provveda il Commissario straordinario per l'attuazione e il
coordinamento delle misure per il contenimento e il contrasto
dell'emergenza epidemiologica Covid-19, avvalendosi delle risorse
finanziarie a tal fine trasferitegli, garantendo la massima
tempestività e l'omogeneità territoriale in raccordo con ciascuna
Regione e Provincia autonoma. Il comma 12 prevede che per
l'attuazione del piano il Commissario può delegare l'esercizio dei
poteri a lui attribuiti a ciascun Presidente di Regione, che agisce
conseguentemente in qualità di commissario delegato nel rispetto
delle direttive impartite e delle tempistiche stabilite dal
Commissario straordinario.
A seguito dell'approvazione del piano regionale con
deliberazione della Giunta regionale n. 584 dell'8 luglio 2020,
solo in data 9 settembre 2020 il Commissario straordinario ha
convocato una conferenza dei Presidenti delle Regioni volta ad
illustrare gli esiti delle verifiche effettuate sui piani di
riorganizzazione regionali, evidenziando che diciotto piani su
ventuno presentavano disallineamenti ed era pertanto necessario che
ciascuna Regione fornisse gli opportuni chiarimenti. Il 14
settembre 2020 i tecnici della struttura commissariale e del
Ministero della salute si sono resi disponibili a una
videoconferenza dedicata, finalizzata a condividere e confermare lo
stato di approvazione del piano di riorganizzazione e a condividere
con la Regione le azioni che la struttura commissariale stava
implementando per perseguire l'attivazione degli interventi
previsti nei piani. In tale sede i funzionari del Ministero della
salute e della struttura commissariale hanno chiarito che il piano
della Valle d'Aosta non presentava alcun disallineamento e che
pertanto non si rendevano necessarie modifiche allo stesso.
A seguito di tali incontri, in data 18 settembre 2020 il
Presidente della Regione, per mezzo di una nota indirizzata al
Commissario straordinario, al fine di procedere alla celere
attivazione del piano, ha manifestato la disponibilità ad assumersi
fin da subito la delega per la realizzazione dei lavori del piano,
necessari ed improcrastinabili ulteriormente. Il 23 settembre 2020
è stata convocata una ulteriore conferenza dei Presidenti delle
Regioni nel corso della quale il Commissario straordinario ha
dichiarato la disponibilità a concedere la delega delle funzioni
commissariali ai Presidenti delle Regioni che ne avessero fatto
richiesta, da presentarsi tassativamente entro il 30 settembre. In
caso di mancata richiesta, la competenza sarebbe stata mantenuta in
capo al Commissario. Con nota a firma del Presidente della Regione
in data 30 settembre 2020 è pertanto stata trasmessa al Commissario
straordinario nuova richiesta di delega, corredata dal
cronoprogramma per la realizzazione degli interventi previsti dal
piano.
In data 8 ottobre 2020 il Commissario straordinario per
l'emergenza ha emanato l'ordinanza per la nomina del Presidente
della Regione quale Commissario delegato per l'attuazione degli
interventi finalizzati alla realizzazione delle opere previste nel
piano regionale. Il Presidente della Regione, con ordinanza del 14
ottobre 2020, ha individuato nel dipartimento programmazione,
risorse idriche e territorio la struttura preposta all'attività di
coordinamento, monitoraggio, controllo e rendicontazione e nel
coordinatore del dipartimento l'ingegner Raffaele Rocco il soggetto
attuatore degli interventi. Alla data odierna le risorse messe a
disposizione del Commissario straordinario dal decreto-legge
34/2020 per l'attuazione dei piani regionali, ammontanti a euro
3.038.687 per la Regione Valle d'Aosta, non sono stati ancora
trasferiti alla Regione né sono state fornite informazioni o
istruzioni per il loro utilizzo.
Per quanto riguarda la costruzione di un prefabbricato da
collocarsi tra il centro prelievi e il corpo C dell'Ospedale
destinato, in base a quanto previsto dal piano, ad accogliere un
pronto soccorso, otto posti di terapia intensiva e nove posti di
terapia semintensiva, il cronoprogramma trasmesso al Commissario
straordinario prevede un tempo di realizzazione di sei mesi. Le
attività potranno essere avviate a seguito della comunicazione da
parte del Commissario straordinario e degli esiti delle procedure
centralizzate per la stipula di accordi quadro e delle modalità di
utilizzo delle somme messe a disposizione dal decreto-legge
34/2020.
Per quanto concerne le azioni complementari necessarie al fine
di migliorare e potenziare la rete ospedaliera nell'ambito
dell'emergenza, nel mese di ottobre è stato stipulato un
addendum
alla convenzione con la clinica privata ISAV di
Saint-Pierre, al fine di poter trasferire al bisogno fino a
trentacinque pazienti Covid positivi. Sono in corso le trattative
per l'aumento del numero di posti per pazienti Covid messi a
disposizione dalla clinica.
Considerato che i tempi di realizzazione dei lavori di
ampliamento dei posti letto di terapia intensiva e subintensiva,
come richiesti dal decreto-legge 34/2020, non avrebbero in ogni
caso potuto essere conclusi entro l'inizio dell'attuale fase di
recrudescenza dell'epidemia, l'Azienda USL ha programmato e
attuato, in linea con quanto previsto dal punto 2.1 del piano, una
serie di misure organizzative volte ad affrontare adeguatamente
l'attuale picco. Tra queste azioni si citano l'adozione del piano
ospedaliero per l'emergenza, la gestione di équipe di medici per
reparti Covid, le attività finalizzate alla migliore gestione delle
scorte di magazzino e una specifica formazione del personale anche
con riferimento all'utilizzo dei DPI, l'attivazione della struttura
sociosanitaria di Perloz al fine di agevolare le dimissioni e
alleggerire i reparti ospedalieri, la revisione dei percorsi
sanitari.
In data 23 luglio 2020 è stata indetta la gara per la fornitura
del
container
climatizzato destinato a sostituire le tende
di
pre-triage
del pronto soccorso. La fornitura è stata
affidata il primo settembre 2020 e il container è attualmente in
produzione e verrà montato prima della stagione invernale.
Per il potenziamento dei mezzi di trasporto dedicati ai
trasferimenti secondari per pazienti Covid-19, per le dimissioni
protette e per i trasporti intraospedalieri per pazienti non
affetti da Covid-19, il 26 ottobre 2020 è stata affidata, tramite
procedura su Consip, la fornitura di quattro nuove
autoambulanze.
Per quanto riguarda l'individuazione di volumi esterni
all'Ospedale Parini in cui ricollocare una serie di ambulatori, ai
fini del miglioramento distributivo funzionale e della sicurezza di
pazienti e operatori, sono attualmente in corso le valutazioni
circa le alternative disponibili, con particolare riferimento
all'utilizzo di ambulatori e strutture territoriali già nella
disponibilità dell'azienda USL. Per l'ammodernamento e la
riqualificazione del reparto di terapia intensiva esistente, è
attualmente in corso la progettazione esecutiva affidata il 10
agosto 2020.
Per quanto riguarda la realizzazione di un reparto
polifunzionale per circa sei-sette degenze, oltre alle aree di
supporto, adeguatamente attrezzato in modo che possa essere
utilizzato da polmone in caso di eventi pandemici o da soccorso in
caso di un guasto grave presso qualsiasi altro reparto
dell'Ospedale, è attualmente in corso lo studio di fattibilità per
la ricollocazione dell'attuale reparto di fisiatria, all'interno
dei quali spazi verrà attuato l'intervento di cui trattasi come
previsto dal piano. Per quanto riguarda infine l'individuazione
dell'area attrezzabile per l'allestimento di strutture
movimentabili, nessun ulteriore adempimento è richiesto alla
Regione. L'area individuata dal piano infatti è destinata
all'eventuale posizionamento di una delle quattro strutture
movimentabili rese disponibili sull'intero territorio nazionale dal
decreto-legge 34/2020.
Presidente -
Per la replica la parola alla collega
Spelgatti, ne ha facoltà.
Spelgatti (LEGA VDA) -
Grazie Assessore per la risposta,
la traduco rapidamente. Tutta la prima parte è volta a dire che
sostanzialmente la colpa di tutti i ritardi è del Governo centrale,
perché le deleghe sono arrivate molto in ritardo, ma allora
facciamo un passo indietro e torniamo al concetto di autonomia. Noi
l'autonomia ce l'abbiamo per fare cosa? Secondo: tutto quello che
noi, come Valle d'Aosta, dovevamo fare in questo periodo era
prepararci alla seconda ondata che sapevamo che sarebbe arrivata.
Tutto ciò purtroppo non è stato assolutamente fatto e la prova
provata di quello che sto dicendo è nei fatti, visto e considerato
che l'Ospedale Parini sostanzialmente in questo momento sta
esplodendo e da qua deriva tutta l'esigenza di fermare l'intera
valle per far fronte a questa emergenza sanitaria.
Partiamo dal discorso del prefabbricato, tanto avremo poi
un'altra iniziativa dopo e potremo poi approfondire meglio. Il
cronoprogramma dice che ci vogliono sei mesi. Al di là del fatto
che stiamo parlando di un prefabbricato e ci si domanda come sia
possibile che in altre parti d'Italia, e penso alla Lombardia, si
costruiscono ospedali in tempi record e qui per un prefabbricato ci
vogliono sei mesi. Il problema è che sei mesi sarebbero dovuti
partire all'epoca, e non sono partiti all'epoca, quindi comunque
questo prefabbricato arriverà fuori tempo massimo e la domanda è:
se è un problema di risorse legato al decreto-legge 34, non avevamo
i soldi per fare il prefabbricato e per farcelo per conto nostro e
dovevamo necessariamente aspettare anche i soldi che arrivavano da
Roma, visto e considerato che questo era il punto fondamentale del
progetto per poter dare sbocco a tutto il resto.
Secondo: questo piano di riorganizzazione della rete ospedaliera
già a monte era deficitario in una maniera incredibile, anche
perché si sta parlando dei piani di ammodernamento, di
riqualificazione del reparto di terapia intensiva e quant'altro,
dove si dice già che comunque i tempi di realizzazione sono
lunghissimi, si parla di anni e quindi comunque non erano
funzionali a risolvere il problema. Si sarebbero dovute individuare
già all'epoca, finita la pandemia, in previsione di quello che
sarebbe successo, delle aree alternative - al di là del
prefabbricato che teoricamente avrebbe dovuto già essere pronto -
per differenziare l'ospedale Covid, cioè la parte Covid, non Covid
e tutto quanto. Ci si domanda: perché non si è, ad esempio, preso
in considerazione il Beauregard come Covid e quant'altro? Siamo
arrivati invece a dover attivare ISAV con tutti i costi che ci
sono, e lo affronteremo poi successivamente, ma stiamo parlando
comunque di trentacinque posti letto a fronte di una emergenza che
comunque non può risolvere il problema in questa maniera. Cioè,
tutte le soluzioni le stiamo andando a trovare adesso. Io non sto
imputando a lei che come Assessore è arrivato oggi e io non faccio
lo stesso il gioco e non le riservo lo stesso trattamento, come non
lo riservo al Presidente, che è stato riservato a noi quando siamo
arrivati lì, in cui ci veniva chiesto come mai non erano stati
risolti tutti i problemi che quella che è oggi la maggioranza e che
all'epoca era in opposizione aveva creato in decenni. Quindi le
dico che la responsabilità non è sua, però lei fa parte di una
forza che era al governo durante tutta l'emergenza.
Mi sono state date delle date velocemente. Il
container
si dice che sarà pronto per l'inverno: anche lì siamo fuori tempo
massimo, l'emergenza è ora, comunque per l'inverno quello per il
pre-triage
è troppo tardi. Le nuove ambulanze: mi ha parlato
del 26 ottobre per il bando di gara - adesso non ricordo
esattamente se era per il bando di gara, comunque aveva dato la
data del 26 ottobre come ultima scadenza che è stata posta in
essere - e anche lì siamo fuori tempo massimo. Gli ambulatori: le
valutazioni sono in corso? Oggi le valutazioni sono in corso? Le
valutazioni si dovevano fare a maggio! A maggio si sarebbe dovuto
stabilire quella che sarebbe stata tutta l'organizzazione della
rete ospedaliera.
In conclusione, già questo piano non era assolutamente
risolutivo di niente, perché non c'è scritto fondamentalmente
assolutamente niente, ma il problema è che non è stato fatto niente
di quello che sul piano era previsto che si sarebbe dovuto
fare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK