Consiglio Regionale della Valle d'Aosta - Oggetto del Consiglio n. 755 del 3 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 755 del 3 luglio 2019 - Resoconto
OGGETTO N. 755/XV - Interrogazione: "Notizie sul
funzionamento e l'utilizzo di impianti di riscaldamento negli
alloggi di edilizia residenziale pubblica del quartiere Cogne di
Aosta".
Distort (Presidente) -
Punto 29 all'ordine del giorno. La
parola all'assessore Borrello.
Borrello (SA)
- Vista l'ora, vista anche la quantità di
temi che lei mi ha posto all'attenzione, anche delle iniziative
ispettive, mi permetterà sicuramente una battuta: anche in virtù
delle tematiche che abbiamo trattato in questi giorni, la posso
considerare a tutti gli effetti un mio tutor, perché abbiamo un
rapporto continuativo rispetto alle iniziative ma posso dire che
ben vengano le iniziative se sono nell'ottica di pungolare e
stimolare l'attività amministrativa. Come lei ben sa, perché ne
abbiamo già parlato più volte, a seguito dell'accordo di programma
con il Comune di Aosta, recentemente abbiamo assunto, come Arer,
quindi come ente strumentale della regione, la gestione degli
alloggi di proprietà anche comunale, quindi con un'uniformità dal
punto di vista gestionale. Poi sono susseguite le modifiche dal
punto di vista normativo per quanto riguarda la gestione dei bandi
e l'uniformità all'interno del territorio regionale. Di conseguenza
ho chiesto all'Arer, al nostro ente strumentale, di fornirmi le
risposte per quanto di competenza. Immagino che le interrogazioni
si riferiscano agli impianti a gas a metano centralizzati siti
nell'interrato del quarto lotto e nel cortile delle case
Giacchetti. Ho cercato di ricostruire rispetto alle sue
argomentazioni. Sarò molto preciso e puntuale. Rispetto alla prima
domanda: attualmente gli impianti non sono funzionanti rispetto a
questi due interventi che lei ha citato. "Quanti siano gli impianti
di riscaldamento realizzati all'interno del quartiere", per quanto
riguarda l'impianto situato nell'interrato del fabbricato di via
Darbelley realizzato dall'Amministrazione comunale nell'ambito dei
lavori del quarto lotto non è mai entrato in funzione in quanto
sostituito da allacciamento a Telcha nel 2014; per quanto riguarda
invece l'impianto situato nel cortile delle case Giacchetti,
realizzato temporaneamente dall'Amministrazione comunale, doveva
sostituire gli impianti autonomi esistenti, le caldaiette a gas -
vi ricordate l'annosa problematica delle caldaiette a gas? - con
impianto centralizzato a gas in previsione di un futuro allaccio
dell'intero comparto al teleriscaldamento. Sono stati in seguito
allacciati 47 alloggi. I restanti 93 hanno espresso l'intenzione di
mantenere l'impianto autonomo.
"Quali siano i costi sostenuti per la realizzazione dei
suddetti impianti", ricordo quello che ho detto prima: noi ci siamo
riferiti all'Arer e quindi premetto che magari non c'è completezza
d'informazioni, ma ovviamente, se c'è necessità, cercheremo di
entrare un po' più nel dettaglio. Essendo stati realizzati
dall'Amministrazione comunale di Aosta, Arer non è a conoscenza dei
costi sostenuti. Tuttavia, con riferimento all'impianto situato
nell'interrato del fabbricato di via Darbelley, realizzato
nell'ambito dei lavori del quarto lotto, dalla documentazione
trasmessa all'Arer dal Comune di Aosta risulta che i costi
sostenuti dall'Amministrazione comunale ammontino a 45.000 euro
circa. Per quanto riguarda l'ultimo punto, "a quale prezzo sono
stati ceduti gli impianti oggetto della presente iniziativa", è
stato oggetto di vendita l'impianto situato nell'interrato del
fabbricato di via Darbelley, sempre realizzato dall'Amministrazione
comunale nell'ambito dei lavori del quarto lotto. La delibera è la
numero 5 del gennaio 2019 del Consiglio di amministrazione
dell'Arer, la quale, sentita l'Amministrazione comunale, ha ceduto
a Telcha i generatori di calore e altra componentistica di detto
impianto per un importo complessivo di 15.000 euro; quindi c'è una
delibera del Consiglio di Amministrazione dell'Arer del gennaio
2019 in accordo con l'Amministrazione comunale per quanto riguarda
l'importo di cessione di tali impianti.
Presidente -
Per la replica, la parola al proponente
collega Manfrin.
Manfrin (LEGA VDA) -
Grazie Assessore per le informazioni
che mi ha fornito. Non posso però limitarmi chiaramente a ricevere
informazioni o non sarei un buon tutor se non facessi giustamente
anche un po' da pungolo nella mia azione. Quindi innanzitutto
chiarisco la motivazione per la quale ho presentato
quest'iniziativa, perché il punto è questo: diversi abitanti del
quartiere mi hanno chiamato per indicarmi questi impianti non
funzionanti. Mi pare peraltro di essermi dimenticato uno, ma
effettivamente chiedevo appunto se si aveva contezza di altri
impianti realizzati, perché dovrebbe essercene uno forse in Viale
Monte Bianco, se non sbaglio, oppure nella traversa di fronte,
perché questi impianti sono molto appariscenti. Ci sono questi tubi
grigi brillanti, argentati, che si vedono salire e gli abitanti
chiedono: "A cosa mi serve questo tubo qui? Perché l'hanno fatto?
Qual è l'utilizzo?". La risposta me l'ha fornita: "A nulla perché
gli impianti non sono funzionanti". Quindi è giusto ribadire che,
chiaramente, non è responsabilità della Regione Autonoma Valle
d'Aosta nella realizzazione, ma a oggi la Regione Autonoma Valle
d'Aosta, essendo venuta in possesso di questo patrimonio, può darci
una fotografia dell'esistente e la fotografia dell'esistente era
chiaramente importante averla con i costi di realizzazione, perché
qualcuno negli anni la briga di recuperare qualche documento che si
riferiva a queste realizzazioni se l'è presa. Però avrei voluto
avere i dati più precisi ma effettivamente se l'Amministrazione
comunale non li fornisce è abbastanza difficile. Basti sapere però
che - da alcune sommarie informazioni che ho recuperato -
l'impianto delle case Giacchetti, quello sito in via Lexert 8 11,
tanto per intenderci, dovrebbe essere costato ben 1,8 milioni di
euro. Questo è l'importo che da alcuni documenti ho potuto
desumere. C'è voluto un lavoro di diversi anni, peraltro le tracce
dei lavori sono ancora presenti all'interno di quel cortile: ci
sono dei blocchetti che sono completamente divelti, ci sono delle
opere in muratura che presentano numerose crepe e ci sono, per
esempio, delle opere che sono state rimosse e mai reinstallate.
Appunto tutto questo, una spesa di 1,8 milioni, per non mettere mai
in funzione l'impianto. E perché? Perché già allora i residenti
dissero: "Guardate che noi con gli impianti a metano ci troviamo
bene. Non c'è bisogno di fare quest'impianto". Quell'impianto però
è stato fatto lo stesso. 1,8 milioni di euro sono stati sborsati
dalla pubblica amministrazione e il risultato oggi è che è arrivata
Telcha nel 2014 e quegli impianti sono diventati obsoleti. Anzi
addirittura, come giustamente ci ha detto, quegli impianti sono
stati ceduti a Telcha. Quindi ben venga che l'Amministrazione
regionale decida di liberarsi di quegli impianti che ovviamente a
oggi non hanno alcuna utilità, perché è subentrata un'azienda che
sicuramente può fornire un servizio complessivo, però risulta
evidente che chi ha fatto dei lavori... e se noi parliamo del 2014,
con l'arrivo di Telcha era, come dire, prevedibile che questo
teleriscaldamento poi arrivasse in qualsiasi zona, in tutto il
quartiere. E quindi perché l'impianto per esempio, quello delle
case Giachetti, è stato terminato soltanto un anno fa, se già si
sapeva che Telcha sarebbe subentrata? E perché si sono spesi tutti
questi soldi pubblici? Queste mi pare che siano domande da porre,
domande alle quali evidentemente l'Amministrazione regionale non
può rispondere, ma domande che è bene che vengano esplicitate in
quest'aula ed è bene che poi a queste domande qualcuno dia una
risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK