Consiglio Regionale della Valle d'Aosta - Oggetto del Consiglio n. 1163 del 23 febbraio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1163 del 23 febbraio 2005 - Resoconto
OGGETTO N. 1163/XII - Notizie relative al contratto di servizio
per l'ospitalità dei clienti della Casa da gioco di Saint-Vincent.
(Interrogazione)
Interrogazione
Premesso
- che il progressivo calo di clientela del Casinò di
Saint-Vincent si riflette criticamente su tutte le strutture
ricettive del comprensorio;
- che il Disciplinare per la gestione della Casa da gioco di
Saint-Vincent stabilisce che "le spese per ospitalità,
relativamente alle manifestazioni di produzione diretta, dovranno
essere destinate per non di più del 70% a favore della cosiddetta
ospitalità interna (Grand Hôtel Billia, Bar e Ristoranti del
Casinò)";
- che nei giorni scorsi è spirato il "
contratto di
servizio"
sottoscritto tra Casinò s.p.a. e Grand Hotel
Billia s.r.l. sull'ospitalità dei clienti della Casa da gioco
durante il periodo 1° agosto 2004 - 31 gennaio 2005;
ciò premesso, i sottoscritti Consiglieri regionali
Interrogano
il Presidente della Regione o l'Assessore delegato per
sapere:
1) qual è stata, nel semestre di vigenza contrattuale,
l'effettiva occupazione delle camere prenotate e pagate ai sensi
del contratto di servizio di cui in Premessa;
2) quanti sono, in riferimento al medesimo semestre, i dati
relativi a clienti della Casa da gioco ospitati presso il Grand
Hôtel Billia e quelli corrispondenti a clienti "dirottati" presso
altre strutture alberghiere del comprensorio;
3) se corrisponde al vero l'ipotesi di una riedizione (o di
una proroga) del contratto di servizio: in caso affermativo, quali
sono i termini e le modalità di esecuzione;
4) se l'eventuale riedizione (o proroga) del contratto in
oggetto rivolgerà un'adeguata attenzione anche alle esigenze degli
altri operatori del settore ricettivo esistenti nel comprensorio:
in caso affermativo, secondo quali modalità si pensa di soddisfare
tale richiesta.
F.to: Tibaldi - Frassy - Lattanzi
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Con questa interrogazione si richiedono
alcuni dati puntuali circa un contratto di servizio posto in essere
fra la "Casinò S.p.a." e la "Grand Hôtel Billia S.r.l.".
In risposta alla prima domanda, l'effettiva occupazione delle
camere prenotate nel semestre di vigenza risulta pari a 11.852
camere, gli impegni teorici rispetto al prenotato sono di un
acquisto a fermo di 16.018 camere.
Seconda domanda, i clienti della casa da gioco ospitati nel
"Gran Hôtel Billia" nel succitato periodo sono 1.260, mentre quelli
dirottati presso altre strutture alberghiere del comprensorio sono
stati pari a 378.
Terza domanda, al momento non è prevista la stipula di nuovi
accordi contrattuali o la proroga di quelli che si sono risolti al
31 dicembre 2005. La casa da gioco ha comunicato al "Gran Hôtel
Billia" che per il periodo 1° febbraio-31 dicembre 2005 intende
avvalersi dei servizi alberghieri e congressuali della struttura
nel rispetto delle proprie esigenze di ospitalità per la migliore
clientela di gioco e per le manifestazioni e i congressi.
In risposta alla quarta domanda, in assenza di impegni
contrattuali con il "Gran Hôtel Billia" la casa da gioco utilizzerà
anche i servizi alberghieri di ristorazione degli operatori del
settore ricettivo esistenti, sia per ospitare la clientela di
gioco, sia per soddisfare le esigenze relative alle varie
manifestazioni che verranno organizzate nel corso dell'anno.
In sostanza, la risposta fornita da parte della casa da gioco
evidenzia da un lato l'assenza di vincoli contrattuali, dall'altra
una volontà di utilizzare la struttura del "Gran Hôtel Billia" sia
per l'attività congressuale sia per l'attività alberghiera in
misura corrispondente alle necessità aziendali, che dovrebbero
premiare questo tipo di ospitalità, in modo da avere la clientela,
in particolare la clientela da gioco, che è più sensibile alla
vicinanza della struttura alberghiera con quella del casinò.
Ovviamente l'altro tipo di utenza potrebbe avere un interesse
diverso, cioè un congressista piuttosto che soggetti che vengono
per attività di spettacolo possono beneficiare della ospitalità del
comprensorio senza dover utilizzare il "Gran Hôtel Billia" in modo
specifico.
Si dà atto che dalle ore 11,42 presiede il Vicepresidente
Lanièce.
Presidente - La parola al Consigliere Tibaldi.
Tibaldi (CdL) - Questa interrogazione serve per fare un
consuntivo di quello che è stato il contratto di servizio.
L'Assessore si ricorderà che nel momento in cui venne stipulato
l'accordo, ci eravamo ripromessi di fare una iniziativa a
consuntivo.
Cosa si evince oggi dai dati che ci ha fornito l'Assessore?
Innanzitutto che l'occupazione delle camere oscilla al "Gran Hôtel
Billia" intorno ad una cifra percentuale del 72-73%, che c'è stata
una discreta attenzione nei confronti delle altre strutture
alberghiere del comprensorio sulla base dei dati forniti oggi
dall'Assessore, e che non sono previsti nuovi accordi contrattuali
al momento o proroghe del contratto di servizio stipulato a fine
agosto. Quali considerazioni aggiungiamo? Innanzitutto una
considerazione che è naturale e penso che l'Assessore ne sia
consapevole: oltre al "Gran Hôtel Billia", che ha una funzione
primaria in rapporto all'attività di gioco esercitata presso il
casinò e che può soddisfare le esigenze congressuali e ricettive di
una particolare clientela, esistono sul territorio altri operatori
turistici che hanno fatto investimenti e anche innovazioni non
indifferenti nelle loro strutture alberghiere.
L'Assessore penso che sia stato destinatario nei giorni scorsi
di una lettera inviata da diversi albergatori del comprensorio di
Châtillon e Saint-Vincent, che chiedono maggiore attenzione alla
Regione, in particolare al suo assessorato. Si tratta del consorzio
degli operatori turistici della cittadina termale, che sottolineano
alcuni punti, per l'esattezza formulano 8 proposte, fra cui una
migliore ridistribuzione della ospitalità anche sulle strutture del
comprensorio al fine di diversificare l'offerta della casa da
gioco.
È naturale che in questi anni (lo dimostrano i dati) c'è stato
un crollo di presenze in termini di giocatori presso la casa da
gioco; questo crollo di presenze si riflette sui livelli di
ospitalità non solo presso il "Gran Hôtel Billia", ma anche presso
gli altri albergatori locali, ed è naturale che se viene prevista
una forma di tutela per l'albergo principale, gli altri albergatori
dicono: noi siamo forse albergatori di serie "B"? Ed è naturale che
questa preoccupazione si rifletta in una richiesta che le è stata
formulata e che viene avanzata anche dagli interroganti in questa
occasione.
C'è un elemento di preoccupazione in più, che verrà approfondito
successivamente. Lei sa che il piano di sviluppo della casa da
gioco prevede la probabile creazione di 45 "suites" di alto livello
al penultimo piano dell'edificio completato, secondo quel progetto
avveniristico che ci è stato consegnato. Qui si crea una probabile
concorrenza non solo con il "Gran Hôtel Billia" - a parte che è una
ipotesi antitetica al "Billia" - ma anche con gli altri alberghi; è
opportuno che anche rispetto al piano di sviluppo ci sia una
attenzione nei confronti delle scelte strategiche da compiere e che
si tenga sempre presente che la zona di Châtillon e Saint-Vincent è
particolarmente ricca di strutture alberghiere, che non possono
essere disconosciute nei ragionamenti futuri di sviluppo della casa
da gioco e di possibile acquisizione del "Gran Hôtel Billia", anche
perché mi pare che la Giunta non abbia posto ancora la parola
"fine" su questo argomento!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK