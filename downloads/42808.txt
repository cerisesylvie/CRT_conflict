Consiglio Regionale della Valle d'Aosta - Oggetto del Consiglio n. 299 del 10 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 299 del 10 febbraio 2021 - Resoconto
OGGETTO N. 299/XVI - Interrogazione: "Procedure in essere per
l'aggiornamento degli elenchi dei rifiuti autorizzati al
conferimento nelle discariche valdostane".
Marguerettaz (Presidente) -
Punto n. 6 all'ordine
del giorno. La parola all'assessora Minelli.
Minelli (PCP) -
Per rispondere ai vostri quesiti che
riguardano delle questioni prettamente tecniche, ho chiesto alle
strutture di ricostruire quali siano i passaggi e le procedure
utilizzate e le modifiche che sono occorse nel tempo.
Per il primo quesito: "quali siano i passaggi condotti (con
riferimento alle discariche per rifiuti speciali inerti) dalle
strutture regionali e relativi enti terzi nel corso delle
istruttorie funzionali all'aggiornamento degli elenchi dei rifiuti
autorizzati al conferimento nelle discariche valdostane", in
riferimento all'aggiornamento degli elenchi di rifiuti autorizzati
al conferimento delle discariche, gli uffici precisano che si
applica la procedura ex articolo 208 del decreto legislativo n.
152/2006, che consiste nei seguenti punti: presentazione e istanza
da parte dell'impresa, verifica da parte della struttura competente
della completezza della documentazione allegata, comunicazione
dell'avvio del procedimento all'istante alle strutture regionali
interessate e agli enti esterni la comunicazione di avvio del
procedimento, convocazione della conferenza dei servizi in cui sono
coinvolte le strutture regionali competenti nelle varie materie,
valutazioni ambientali, emissioni in atmosfera, territorio, aree
vincolate per esondazione, frana, valanghe e aspetti urbanistici,
vincolo idrogeologico, vincolo paesaggistico, Corpo forestale,
altri enti interessati: Arpa, USL, Comuni. Alla conferenza dei
servizi possono essere invitate ulteriori strutture regionali o
enti esterni in funzione delle eventuali interferenze. Nel corso
della conferenza dei servizi si accerta che l'attività che
l'istante intende svolgere risulti dai documenti esaminati allegati
all'istanza conforme alla legge, fermo restando la necessità di
rispetto dell'insieme delle leggi applicabili allo specifico caso,
per quanto concerne in particolare la gestione delle discariche, si
fa riferimento al decreto legislativo n. 36/2003 e la decisione
finale viene assunta collegialmente.
Per quanto concerne l'elenco dei rifiuti ammessi al conferimento
nelle discariche per inerti, gli uffici dichiarano che a livello
normativo non esiste alcun limite se non quello insito nella
definizione stessa di inerte che leggo, poi le farò avere copia
perché forse è più comodo: "rifiuti solidi che non subiscono alcuna
trasformazione fisica, chimica o biologica significativa, i rifiuti
inerti non si dissolvono, non bruciano, né sono soggetti ad altre
reazioni fisiche o chimiche, non sono biodegradabili e, in caso di
contatto con altre materie, non comportano effetti nocivi tali da
provocare inquinamento ambientale o danno alla salute umana. La
tendenza a dar luogo a percolati e la percentuale inquinante
globale dei rifiuti, nonché l'emotossicità dei percolati devono
essere trascurabili e in particolare non danneggiare la qualità
delle acque superficiali o sotterranee". L'accettabilità o meno dei
rifiuti nelle discariche per inerti è determinata dai risultati
delle analisi chimiche che in precedenza erano regolate da apposito
decreto ministeriale e ora, dopo le ultime modifiche introdotte nel
corso del 2020, direttamente dal decreto legislativo n. 36/2003. Le
definizioni di tali analisi comprendono sia i limiti di
accettabilità che i metodi per lo svolgimento delle analisi
stesse.
Nel secondo quesito si chiede: "se le procedure di cui al punto
precedente hanno subito nel corso degli anni delle significative
modifiche in termini di strutture ed enti coinvolti, analisi
condotte, documentazione da presentare a carico dei gestori,
eccetera". Nel corso degli anni l'attività e le valutazioni delle
strutture regionali e degli enti coinvolti sono mutate per
adattarsi ai cambiamenti normativi relativi: ad esempio, al
procedimento amministrativo, al Codice dell'ambiente e alle norme
sulla gestione delle discariche ma anche a tutte le materie a
qualunque titolo coinvolte nel procedimento del caso specifico. Se
da un lato tali modifiche non hanno tuttavia prodotto significativi
cambiamenti a livello dei passaggi istruttori, con il passare del
tempo è stata richiesta la predisposizione e la presentazione di
una documentazione più completa. A quanto esposto nella nota
redatta dagli uffici si aggiunge che i rifiuti speciali sono
parificati alle merci e che pertanto non esistono limitazioni alla
movimentazione degli stessi su tutto il territorio nazionale e che
in fase di richiesta di autorizzazione alla gestione delle
discariche è possibile che l'impresa interessata preveda una lista
dei rifiuti ammissibili che contenga una quantità anche notevole di
tipologie di rifiuti fermo restando che le caratteristiche degli
stessi rispondano alla definizione di rifiuto inerte. Fino
all'introduzione dell'articolo 16bis della legge regionale 3
dicembre 2007 n. 31 ad opera della legge regionale 11 febbraio 2020
n. 3, non esistevano strumenti giuridici che permettessero di
negare a priori e sulla base di valutazioni pregiudiziali nei
confronti dell'impresa determinate tipologie di rifiuti senza
esporre la Regione a ricorsi e a richieste di risarcimento. Si
precisa che la modifica delle eventuali prescrizioni nella gestione
è espressamente prevista dopo cinque anni nella norma di cui
all'articolo 208 del decreto legislativo n. 152/2006.
Nel terzo quesito si chiede se vi siano, rispetto alle procedure
condotte da altre Regioni, particolari differenze rispetto alla
istruttoria e alle valutazioni condotte. Per quanto riguarda le
procedure condotte dalle altre Regioni, secondo gli uffici si può
facilmente ritenere che esse non possano discostarsi da quanto
prescritto dalle norme di settore e applicate nel territorio della
Valle d'Aosta. Si fa notare che, a fronte di situazioni
territoriali più disparate, gli approcci al procedimento rimangono
sempre confrontabili poiché la normativa di riferimento è e rimane
nazionale in funzione delle competenze attribuite allo Stato. Sarà
cura degli uffici competenti, compatibilmente con le risorse a
disposizione, effettuare eventuali verifiche, in particolare sugli
aspetti più rilevanti legati a problematiche territoriali simili
alle nostre. Dalla descrizione - e questa è la mia conclusione -
della situazione attuale e dall'esperienza delle vicende delle
discariche di Pompiod e Chalamy, è emerso ed emerge che sono
necessari degli interventi amministrativi per migliorare la
normativa e le procedure. Il lavoro di miglioramento normativo è
già stato avviato lo scorso anno con la legge n. 3/2020, poi
ripresa nella legge n. 8/2020, si sta facendo ora con la
collaborazione degli uffici e troverà compiuta sistemazione
nell'ambito dei provvedimenti del piano dei rifiuti che è in fase
di predisposizione.
Presidente -
Per la replica, il collega Aggravi.
Aggravi (LEGA VDA) -
Vede, questa iniziativa firmata con
il collega Planaz è una riproposizione in realtà di
un'interrogazione fatta già nel corso della scorsa legislatura.
Qual era l'obiettivo? Cerco in poco tempo di fare ordine. Noi
abbiamo, come lei giustamente ricorda, una normativa nazionale come
tutte le altre Regioni alla quale dobbiamo rifarci. Vi sono poi due
momenti, se li vogliamo distinguere: uno è quello
dell'autorizzazione all'esercizio delle discariche, che spesso e
volentieri si risolve mediaticamente soprattutto all'esterno con un
sì e un no e successivamente un proseguo dell'attività che può
anche sfociare, com'è accaduto, ad esempio, sul processo di vita
della discarica di Pompiod con un aumento di codici e di rifiuti
che potevano essere conferiti.
Nella risposta del novembre 2019 c'è un passaggio, che è quello
più importante... l'allora Assessore sostanzialmente, riguardo alle
conseguenze di quella conferenza dei servizi, disse che gli
approfondimenti eseguiti - ripeto: è una conferenza dei servizi che
aumentava il novero dei codici di rifiuto che si potevano conferire
- vi erano stati degli approfondimenti in particolare da parte di
ARPA e Regioni, approfondimenti sostanzialmente di verifica che in
altre realtà quei determinati CER venivano comunque conferiti.
Cerco di spiegarmi: visto proprio che siamo in una fase, come lei
già ha presentato in sede di III Commissione e com'è già stato
detto, di evoluzione del piano dei rifiuti, e ha chiamato anche le
norme che sono state prese da questo Consiglio e che in parte
dovremo vedere come verranno gestite a livello centrale con
l'impugnativa... però c'è un passaggio che, secondo me, è
fondamentale e che spesso ha generato poi problemi successivi che
sono questi aumenti, inserimenti anche di codici CER, che poi
aumentano all'interno delle possibilità di conferimento le
preoccupazioni non soltanto di comitati ma delle popolazioni tutte.
Perché dico questo? Perché io ho un'autorizzazione per determinate
categorie di rifiuto che è stata soggetta a determinate verifiche,
successivamente mi si consente l'aumento di tipologie di rifiuto da
presentare con - mi si perdoni - una valutazione, io cito quella
perché mi sembrava rappresentativa della conferenza dei servizi del
10 giugno, che di fatto avveniva per confronto rispetto a quello
che veniva conferito in altre discariche.
Forse sarebbe il caso - e lo pongo all'attenzione di tutti i
colleghi presenti - di definire anche dei momenti di analisi vera,
o comunque che ci sia una tracciatura delle analisi fatte anche nel
corso della vita dell'autorizzazione, perché? Perché, come spesso
si dice, l'Amministrazione parla per atti e io direi
l'Amministrazione risponde per atti. Laddove si fanno
approfondimenti, che è un termine che dice tutto e dice nulla, mi
sembra che di documentazione a supporto delle analisi ce ne fosse
poca, perché, dagli accessi agli atti fatti, forse non ce n'è
neanche o un verbale della conferenza di servizi. Cito quella
perché quella conferenza dei servizi aumentò il numero di codici
CER, è forse il caso di andare a normare lì. Perché dico anche
questo? Perché prima di dire "no" o di dire "sì", che è molto più
semplice, dovremmo anche capire come poter contemperare la
necessità di avere... e non lo dico solo per la discarica, lo dico
in generale, perché altrimenti rischiamo poi di essere integralisti
da una parte o dall'altra... cioè dire: accettiamo tutto o non
accettiamo nulla, ma in realtà ci deve essere, a mio modesto
giudizio, una valutazione puntuale caso per caso che possa
soprattutto essere supportata da analisi e che soprattutto possa
essere supportata da della documentazione che rimane agli atti.
Altrimenti all'interno di un processo amministrativo - non devo
spiegarlo io - abbiamo un problema notevole, perché scrivere o
comunque rendicontare le analisi fatte è una forma anche di difesa,
se io non ho nulla, ovviamente rimane generico e sinceramente
trovarmi un verbale in cui si dice: "così fanno tutti" non mi
sembra una cosa che è degna di un'Amministrazione di tale termine
come quella della Regione autonoma Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK