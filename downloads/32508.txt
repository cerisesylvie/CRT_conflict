Consiglio Regionale della Valle d'Aosta - Oggetto del Consiglio n. 1204 del 26 maggio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1204 del 26 maggio 2010 - Resoconto
OGGETTO N. 1204/XIII - Interpellanza: "Interventi di sostegno
e di integrazione ai canoni di locazione per contenere il fenomeno
del disagio abitativo nella Regione".
Interpellanza
Preso atto dai dati del Ministero dell'Interno che nel 2009
sono stati emessi 63 provvedimenti di sfratto per morosità relativi
alla città di Aosta e altri 69 nei restanti comuni della
regione;
Tenuto conto che sono state, nel 2009, 343 le richieste di
esecuzione e 44 gli sfratti effettivamente eseguiti;
Evidenziato che questi dati esprimono la presenza di un
significativo disagio relativo al tema della casa e che ancora
troppe famiglie ogni anno vanno incontro al grave trauma
psicologico e sociale della perdita della propria
abitazione;
Sottolineata la necessità di coordinare maggiormente le
politiche della casa per ridurre drasticamente l'accesso alle
procedure di sfratto per morosità attraverso un potenziamento degli
interventi di integrazione all'affitto e di edilizia residenziale
pubblica;
la sottoscritta Consigliera regionale
Interpella
la Giunta regionale per conoscere se intenda predisporre,
anche in coordinamento con l'ARER, un piano straordinario di
analisi del fenomeno della morosità dell'affitto al fine di
predisporre più efficaci interventi di sostegno e di integrazione
ai canoni di locazione e di disponibilità di edilizia residenziale
pubblica, nel capoluogo ma anche nei comuni della regione, al fine
di contenere e tendenzialmente azzerare il fenomeno del disagio
abitativo in Valle d'Aosta.
F.to: Carmela Fontana
Président
- La parole à la Conseillère Carmela
Fontana.
Fontana (PD)
- Grazie, Presidente.
Con questa interpellanza volevamo evidenziare che dai dati del
Ministero dell'interno emerge che nel 2009 sono stati emessi 63
provvedimenti di sfratto per morosità relativi alla città di Aosta
e altri 69 nei restanti comuni della regione.
Tenuto conto che sono state, nel 2009, 343 le richieste di
esecuzione e 44 gli sfratti effettivamente eseguiti; evidenziato
che questi dati esprimono la presenza di un significativo disagio
relativo al tema della casa e che ancora troppe famiglie ogni anno
vanno incontro al grave trauma psicologico e sociale della perdita
della propria abitazione; sottolineata la necessità di coordinare
maggiormente le politiche della casa per ridurre drasticamente
l'accesso alle procedure di sfratto per morosità attraverso un
potenziamento degli interventi di integrazione all'affitto e di
edilizia residenziale pubblica, chiediamo all'Assessore competente
di conoscere se intenda predisporre, anche in coordinamento con
l'ARER, un piano straordinario di analisi del fenomeno della
morosità dell'affitto, al fine di predisporre più efficaci
interventi di sostegno e di integrazione ai canoni di locazione e
di disponibilità di edilizia residenziale pubblica, nel capoluogo,
ma anche nei comuni della regione, al fine di contenere e
tendenzialmente azzerare il fenomeno del disagio abitativo in Valle
d'Aosta.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Ringrazio la collega Fontana per
consentirmi periodicamente di mantenere alta l'attenzione sul
fenomeno del disagio abitativo, ma non posso che ripetere quanto
già comunicato al Consiglio il 24 febbraio scorso, cioè che
l'impegno della Giunta regionale nell'affrontare la situazione di
crisi è costante. Poiché molto è stato fatto e si sta facendo nel
settore casa, non si ravvisa la necessità attualmente di un piano
straordinario.
Rispetto allo scorso mese di febbraio posso fornire i seguenti
dati aggiornati, che documentano quanto fatto nell'ultimo
trimestre, a conferma della mia precedente affermazione. Fondo
sostegno alla locazione (sono due i dati che la collega ha
evidenziato): alla fine di questo mese partiranno le liquidazioni
dei contributi sugli affitti pagati nel 2009, con recupero anche
del 2008 per chi non aveva richiesto il sostegno con il bando
precedente. Viste le 3.228 domande pervenute, il finanziamento di
euro 2.984.881 per il 2009, già aumentato rispetto agli anni
passati di oltre il 30 percento, è ora ulteriormente incrementato
di 1.150.000 euro, quindi rispetto all'ultimo anno abbiamo
aumentato il fondo di circa l'80 percento, quasi raddoppiato.
Sull'emergenza abitativa, nel marzo scorso, con la deliberazione di
Giunta regionale n. 655, sono state approvate nuove modalità per
l'accesso alle procedure dell'emergenza abitativa; in particolare è
stata evidenziata e semplificata ed incentivata la possibilità per
i Comuni di ricorrere al mercato privato per la locazione
transitoria di alloggi. Grazie a queste possibilità alcuni Comuni
stanno già azzerando le proprie graduatorie di emergenza abitativa.
A tale proposito faccio rilevare che dal 1° gennaio 2006 al 31
luglio 2008 sono stati assegnati 33 alloggi sull'emergenza
abitativa, mentre dal 20 agosto 2008 al 20 maggio 2010 le
assegnazioni sono state più che raddoppiate, sono 72, e molte sono
ancora da perfezionare e saranno perfezionate entro l'anno; quindi
abbiamo dato un forte impulso in questo settore dell'emergenza
abitativa raddoppiando le assegnazioni.
La puntuale e congrua liquidazione del sostegno alle locazioni e
le nuove procedure di emergenza abitativa considerano quindi di
affrontare il fenomeno nella direzione voluta dall'interpellante,
perché abbiamo le stesse visioni al riguardo. Questi importanti
risultati sono stati possibili anche grazie alla costante sinergia
con il Consiglio permanente degli enti locali, con i servizi
sociali regionali, e con la Consulta della casa, assicurando così
la massima partecipazione dei soggetti istituzionali e delle forze
sociali interessate alle scelte in materia di politiche
abitative.
Comunico infine che la Consulta della casa è convocata per il 10
giugno per analizzare, fra l'altro, i dati degli interventi di
sostegno all'affitto, delle morosità e degli sfratti, cioè quanto
ha detto poc'anzi la collega Fontana. Per questi ultimi bisogna
ricordare che il dato dell'aumento di 19 casi sulle procedure di
rilascio di esecuzione di immobili ad uso abitativo, che era stato
un dato sorto nel 2009, che portava il totale a 141 rispetto al
2008... ricordo che nel 2007 i dati erano più alti, quindi c'è
stata nel 2009 una flessione del 2 percento rispetto al 2007 e
invece un aumento rispetto al 2008, e non si riferisce quindi agli
sfratti definitivamente eseguiti o esecutati. Altrettanta
attenzione sarà posta al fenomeno dei pignoramenti, che registra in
questi primi mesi un incremento di oltre il 30 percento; questo è
un dato sul quale si discuterà nella riunione della Consulta della
casa il 10 giugno.
Président
- La parole à la Conseillère Carmela
Fontana.
Fontana (PD)
- Ringrazio l'Assessore per i dati che mi ha
fornito.
La cosa che mi fa piacere è che finalmente questo tavolo di
lavoro è stato convocato, perché l'interpellanza che avevo fatto a
novembre sull'edilizia residenziale e quella che ho fatto oggi
andavano nella direzione di questi problemi. Sappiamo che è stato
fatto tanto sui contributi per l'affitto, ma erano questi due
fenomeni che ci stavano a cuore, perché stanno degenerando.
Riteniamo che questo sia un argomento prioritario per andare
incontro a quelle famiglie che ogni anno vanno verso un trauma
psicologico e totale della perdita della casa. Mi auguro che in
questa riunione che si fa, magari chiedo all'Assessore se può
parteciparvi anche l'ARER...
(interruzione dell'Assessore Marco Viérin, fuori
microfono)
...c'è sempre... okay. Speriamo di capire almeno per quale
motivo ci sono questi fenomeni. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK