Consiglio Regionale della Valle d'Aosta - Oggetto del Consiglio n. 1104 del 26 gennaio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSETTO DEL TERRITORIO
NOMINE E INCARICHI DI CONSULENZA E SPECIALI
Incarichi di consulenza e speciali
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali
Precedente
Successivo
Resoconto integrale del dibattito dell'aula
Oggetto del Consiglio n. 1104 del 26 gennaio 2000 - Resoconto
OGGETTO N. 1104/XI Notizie sull'incarico professionale
finalizzato allo studio della possibile evoluzione dinamica della
frana della Becca di Nona. (Interrogazione)
Interrogazione Richiamati i provvedimenti adottati
dall’Amministrazione regionale in riferimento alla
frana della Becca di Nona e al dissesto idrogeologico riguardante
il conoide alluvionale del torrente Comboé, nei Comuni di Pollein e
Charvensod;
Preso atto in particolare della deliberazione della Giunta
regionale che dispone un incarico professionale finalizzato allo
studio della possibile evoluzione dinamica della frana della Becca
di Nona;
Ritenuto opportuno avere ulteriori informazioni sulla vicenda,
attesa la sua rilevanza, sia in riferimento alle questioni di
carattere ambientale, sia in ordine al pericolo che potrebbe
derivare alle popolazioni interessate;
il sottoscritto Consigliere regionale
Interroga
l’Assessore competente per sapere
1) quali sono gli obbiettivi posti alla base
dell’incarico professionale al dott. Tamburini della
Ditta ISMES;
2) perché non si è ritenuto opportuno "allargare"
l’incarico allo studio di soluzioni tecniche che
risolvano definitivamente il problema.
F.to: Curtaz
Presidente
La parola all'Assessore al territorio, ambiente
e opere pubbliche, Vallet.
Vallet (UV) L'incarico professionale, affidato con delibera di
Giunta del 30 novembre 1999 al geologo Tamburini della società
ISMES di Bergamo, ha come obiettivo la modellizzazione quantitativa
delle diverse tipologie di fenomeni gravitativi che si potrebbero
innescare in conseguenza di un peggioramento della dinamica di
dissesto attualmente in atto, particolarmente delle forme più
catastrofiche di movimento, che si potrebbero generare.
In dettaglio, l'indagine giungerà alla definizione quantitativa
dei volumi di materiale potenzialmente mobilizzabili e delle aree
di accumulo di tale materiale sul fondovalle del torrente Comboé,
sulla base dei diversi scenari di rischi già individuati dalla
competente struttura regionale, su cui si è basato il piano di
emergenza già realizzato.
La particolarità del fenomeno rende non applicabili le normali
procedure di calcolo, abitualmente utilizzate in ambito geotecnico,
per cui è necessario adottare metodologie di simulazione numerica
testate su fenomeni di frana coinvolgenti grandi volumi di rocce e
terre.
A tale riguardo l'esperienza della società ISMES, sperimentata
su diversi e importanti fenomeni franosi sulle Alpi, fra cui quelli
verificatisi in Valtellina negli ultimi decenni, ha rappresentato
un fattore importante per la scelta effettuata.
Per quanto riguarda il secondo punto, la particolare dinamica
gravitativa del fenomeno di dissesto che interessa la placca
detritica posta alla base della parete settentrionale della Becca
di Nona rende improponibile, per l'ordine di grandezza del
materiale detritico lapideo potenzialmente mobilizzabile, un
intervento di natura strutturale volto al risanamento del dissesto
sia in termini di annullamento che in termini anche solo di
riduzione delle cause innescanti il fenomeno.
La conoscenza quantitativa delle dinamiche di mobilizzazione del
materiale risulta assolutamente necessaria e propedeutica a
qualsiasi ulteriore decisione sulla fattibilità di eventuali
interventi di mitigazione, per quanto riguarda quindi la
definizione delle masse che potrebbero teoricamente accumularsi ai
piedi della frana.
Inoltre, le analisi quantitative sulle dinamiche di scivolamento
e di crollo risultano propedeutiche anche alla definizione
oggettiva dell'esposizione a rischio sul conoide alluvionale di
fondovalle, la cui ricostruzione attraverso un modello fisico è in
fase di predisposizione a cura della struttura tecnica regionale
competente.
In sintesi, conoscendo la dimensione del fenomeno e anche avendo
notizie circa le percentuali di probabilità che il fenomeno possa
innescarsi, saranno i servizi dell'Amministrazione che valuteranno
quali sono gli interventi possibili ed eventualmente necessari.
Presidente
La parola al Consigliere Curtaz.
Curtaz (PVA-cU)
La risposta dell'Assessore è stata
corretta e completa. A me però rimane una perplessità su come è
stata impostata questa vicenda; è una perplessità che voglio
rappresentare e che era implicita nel secondo quesito che ho
sottoposto all'Assessore.
Ho capito che questo studio ha una funzione propedeutica, però
non mi è chiaro perché lo studio non poteva essere allargato alla
possibilità di adottare delle soluzioni che siano risolutive del
problema, perché l'Assessore ha escluso, e mi rendo conto che ci
possa essere una soluzione di risanamento della potenziale frana
per le dimensioni e forse anche per la morfologia della particolare
zona in cui questa frana rischia di scendere, però forse qualche
idea, ancorché sommaria, più precisa su come si potrebbe
"prevenire" un eventuale disastro, questo poteva essere già oggetto
di questo studio.
Mi sembra che il fatto di acquisire dei dati e poi stare a
vedere, vada bene ma fino a un certo punto, perché se i dati
fossero già rassicuranti, allora questo studio non aveva la
necessità di affrontare il secondo problema, e lo avrebbero detto.
Infatti se emergessero elementi che fanno ritenere che quella frana
rimarrà allo stato potenziale per decine di secoli, staremo tutti
tranquilli. Ma se da questo studio emergesse già una certa
probabilità di evento franoso con tutti i danni conseguenti, forse
sarebbero stato il caso di adombrare già qualche soluzione
definitiva.
Ad esempio, quello che si fa con le valanghe potrebbe essere una
soluzione, cioè fare in modo nel periodo più opportuno e con gli
accorgimenti più adatti di far scendere questa frana, in modo da
risolvere il problema definitivamente.
È chiaro che ci sarebbe poi il problema delle acque del torrente
Comboé, perché il pericolo non è la frana in sé, ma il pericolo è
quello di un'eventuale tracimazione delle acque che venissero
trattenute del torrente Comboé.
Prendiamo atto della situazione; esaminato questo studio, credo
che il problema che ho sollevato verrà di nuovo posto all'ordine
del giorno dell'Amministrazione.
Vista anche la delicatezza della questione, non dubito che ci
sia da parte dell'Assessore e dei servizi predisposti la massima
attenzione al problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK