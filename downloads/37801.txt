Consiglio Regionale della Valle d'Aosta - Oggetto del Consiglio n. 1468 del 7 ottobre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Disabili
Invalidi civili
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1468 del 7 ottobre 2015 - Resoconto
OGGETTO N. 1468/XIV - Interpellanza: "Mancato coinvolgimento
della Commissione consiliare competente nella fase di
predisposizione della deliberazione relativa alle modalità di
contribuzione degli utenti dei servizi alle persone anziane e
inabili".
Presidente
- Punto 20 all'ordine del giorno. Per
l'illustrazione chiede la parola la Consigliera Morelli, ne ha
facoltà.
Morelli (ALPE) -
Merci Président.
Affrontiamo con questa interpellanza, che ALPE e UVP
sottoscrivono congiuntamente, una questione molto delicata, venuta
alla ribalta recentemente e relativa ai servizi per gli anziani, in
particolare a una deliberazione che va a ridefinire le rette.
Ricordiamo tutti che il 15 settembre scorso l'Assemblea dei Sindaci
si è pronunciata favorevolmente - noi riteniamo in modo
assolutamente affrettato, ma tant'è - su tre delibere importanti:
due relative ai servizi per la prima infanzia e una sui servizi per
le persone anziane, che prevedono anche le microcomunità.
Sulle due delibere per la prima infanzia già nello scorso
Consiglio regionale il dibattito è stato molto animato, anche alla
presenza di una folta delegazione di operatori e di genitori
estremamente preoccupati del destino di questo servizio. Nonostante
la risoluzione proposta dall'opposizione, in cui si chiedeva il
ritiro del provvedimento, non sia stata votata dalla maggioranza,
sappiamo tuttavia che è in corso un'opera di revisione dei
contenuti di quella deliberazione che, lo ricordo, dovrà ancora
passare in V Commissione. Da parte nostra non c'era condivisione
nel merito di quella delibera, perché tutto il dibattito precedente
che si era svolto in Commissione verteva su un altro testo, diverso
da quello che poi è stato votato dai Sindaci, quindi assolutamente
noi non abbiamo approvato il merito, ma non abbiamo condiviso
neanche il metodo.
Questo metodo di lanciare dei
ballon d'essai
che in
qualche modo creano un grande allarmismo e poi ritornare sui propri
passi, ci pare assolutamente poco credibile e non all'altezza di un
Governo regionale che deve affrontare con altra serietà questi
problemi. Quindi non abbiamo assolutamente condiviso quel metodo e
non lo condividiamo neanche per quanto riguarda questa delibera per
i servizi agli anziani, perché si è proceduto esattamente nello
stesso modo. Si è adottata una deliberazione con una proposta di
revisione delle contribuzioni, votata dal CELVA e presentata al
CELVA come qualcosa di assolutamente inderogabile e necessario; una
delibera che va ad innalzare a dismisura le rette delle
microcomunità, facendo passare la contribuzione massima da 2400
euro a 3450, quindi un aumento per la fascia di contribuzione più
alta che è di più del 40 percento. Una somma spropositata e
insostenibile per la gran parte delle famiglie, che naturalmente
non ha mancato di suscitare reazioni, che noi abbiamo raccolto, ma
che immaginiamo anche la maggioranza abbia potuto cogliere.
La delibera votata lo scorso anno aveva già suscitato un ampio
dibattito in V Commissione, perché già l'anno scorso c'erano state
reazioni forti da parte dei famigliari degli utenti. C'era stato un
dibattito e un confronto in V Commissione e quella delibera aveva
prodotto delle quote di contribuzione che, per quanto riguarda la
fascia di IRSEE - l'anno scorso si ragionava con l'IRSEE - arrivava
ad una quota di contribuzione giornaliera, in proporzione alla
situazione economica, fino ad un massimo di 80 euro.
Si è poi fatto un lavoro di definizione del costo giornaliero
per i servizi agli anziani nelle microcomunità, che è stato
definito di 115 euro giornalieri, e la bozza di deliberazione o
quantomeno il testo votato dal CELVA, nella fascia più alta prevede
che, con un ISEE che è abbastanza simile all'IRSEE dell'anno
scorso, si passi ad un contributo massimo di 115 euro che,
moltiplicato per il numero di giorni del mese, va a superare i 3400
euro. È un aumento enorme, di più del 40 percento, che ci fa
pensare che ci sia un piano scriteriato di smantellamento di quella
rete di servizi agli anziani, che un tempo era un vanto per la
nostra regione, un vanto di cui tutti eravamo e siamo tutt'ora
orgogliosi.
Un piano scriteriato a cui come opposizione ci opponiamo con
tutte le nostre forze, un piano e una delibera di cui in V
Commissione non si è mai parlato. Si è scelto di non parlare,
perché è vero che questa delibera non ha l'obbligo di passare al
vaglio della V Commissione, ma è anche vero che in quella sede
l'hanno scorso si è fatto un grande dibattito sui servizi agli
anziani e da parte dell'Assessore e del Governo regionale si è
parlato di condivisione - si è ribadito più volte il concetto di
condivisione - ma poi quest'anno si procede in questo modo, calando
dall'alto una delibera inaccettabile. È evidentemente una
condivisione a intermittenza, che ci ha visti completamente esclusi
dalle valutazioni che sono state fatte per arrivare ai dati di
questa delibera, e noi oggi chiediamo conto di quali siano queste
valutazioni che hanno portato ad aumenti, dal nostro punto di vista
e da quello dei cittadini, spropositati, che se applicati temiamo
avranno come effetto l'abbandono, da parte di tanti utenti e di
tante famiglie, delle microcomunità e delle strutture che oggi
accolgono i nostri anziani.
Oggi, con questa interpellanza, vi chiediamo conto di quali
siano le valutazioni che hanno portato a definire le quote nella
misura riportata nella delibera. Chiediamo anche quali sono le
motivazioni per le quali si è ritenuto di non coinvolgere la
Commissione competente nella fase di predisposizione della
delibera, nonostante una volontà di confronto più volte espressa
dall'Assessore. Grazie.
Presidente -
Per la risposta ha chiesto la parola
l'Assessore Fosson, ne ha facoltà.
Fosson (UV)
- Grazie.
Le deliberazioni su anziani e prima infanzia prevedono, per
legge regionale, un percorso specifico. I testi vengono prima
esaminati dalla Giunta, non numerati, e trasmessi per parere ad
Enti locali e sindacati (questo solo per le delibere sugli anziani)
e poi presentate alle Commissioni competenti per il parere. Dopo
questo percorso sono riproposte in Giunta per l'approvazione
definitiva. Quindi nell'iter è sempre prevista la possibilità di un
confronto dell'atto iniziale e, come avverrà sulla prima infanzia,
anche di accettare delle osservazioni. Certo, se l'informazione
presenta la prima delibera come definitiva, questo può creare degli
allarmismi e forse su questo dovremmo tutti ragionare; su quello
che lei ha chiamato dei
ballon d'essai
, senza che da parte
nostra vi fosse tale intenzione.
Il nostro
welfare
, per la sua sopravvivenza, deve oggi
garantirsi una sostenibilità attraverso la compartecipazione di chi
ne ha le possibilità, di chi ha un ISEE più alto. Creda, non è una
impresa facile, in questo periodo, cercare di ricalibrare un
welfare che era sicuramente grandioso e munifico. Per gli anziani,
però - ecco perché non siamo passati in V Commissione con la
delibera, almeno per un confronto - dopo le modifiche introdotte
finalmente l'anno scorso, dopo tanti anni di discussioni, sui costi
ottimali e i requisiti standard, si è creata un'emergenza per
l'applicazione del nuovo sistema ISEE, che dalle prime proiezioni
arrivate a maggio/giugno faceva pensare a minori entrate, quindi
alla necessità di porvi rimedio d'urgenza.
La proposta di delibera discussa in Giunta l'11 settembre voleva
elevare le quote di partecipazione soprattutto per i redditi più
alti, per quelli al di sopra di 50 mila euro di ISEE, e ha
incontrato nel suo percorso diverse osservazioni. C'è stato il
passaggio nella sede del CELVA, che è stato definito come
automatico, ma poi ci sono stati una serie di altri incontri, e
sono state presentate diverse osservazioni. Inoltre (è questo il
fatto importante che ha fatto sì che questa delibera non fosse
discussa, ma fosse proposto un altro iter), gli ultimi dati giunti
dalle Unités des Communes, dove tra l'altro si sono riorganizzate
le risorse amministrative attraverso un maggior numero di
proiezioni del nuovo ISEE, hanno fatto sì che venissero modificate
le stime precedenti. Non solo in Valle, ma anche in altre Regioni,
dove alcuni hanno addirittura inserito dei contributi
una
tantum
, vi sono state oggettive difficoltà con il nuovo
ISEE, il motivo è proprio quello di non avere dei dati precisi in
breve tempo che ci ha creato problemi, anche se il bacino d'utenza
è molto piccolo. È un ISEE per il quale è cambiata tutta una forma
di contribuzione. Ci sono anche delle difficoltà interpretative e
molte Regioni hanno dato un'interpretazione più precisa, ma
soprattutto l'ha data l'INPS, sulle modalità di calcolo dei redditi
dell'utente, considerando anche l'assegno di accompagnamento, che
era sempre legato a dove si trovava il paziente, come ricchezza
patrimoniale da calcolare. Questo era previsto nel nostro IRSEE, ma
non più nel nuovo ISEE, che però pur non calcolandolo prevede in
questi casi una franchigia molto elevata, di settemila euro e
più.
Il Governo regionale, per queste osservazioni e per questi nuovi
dati, ha deciso di interrompere il percorso della precedente
delibera - infatti è stato bloccato l'incontro con i sindacati -
costruendone un'altra, con le integrazioni suggerite dalle
osservazioni e dai nuovi dati. Si pensa di parametrare le
partecipazioni più alte, di chi ha più possibilità economiche, su
valori più bassi di quelli precedentemente previsti, perché c'era
un rischio oggettivo e reale. Pensavamo che fossero di meno le
persone che, pur potendo sobbarcarsi una presenza in microcomunità
del parente, con un costo elevato lo portasse in un'altra
struttura. Soprattutto pensiamo di lavorare di più sui costi di
gestione delle microcomunità, che sono ancora molto alti rispetto
ad altre strutture simili. Si ricordi che oltre ai 3500 euro, tutti
i costi delle infermiere sono a carico dell'ASL, quindi sono delle
spese ancora maggiori. Appena sarà discussa in Giunta questa nuova
delibera, si effettuerà di nuovo il percorso di confronto previsto,
e sarà fatto anche in V Commissione.
Presidente
- Chiede la parola la Consigliera Morelli, ne
ha facoltà.
Morelli (ALPE)
- Merci Président.
Non vogliamo attribuirci dei meriti, tuttavia ci pare che le
obiezioni sollevate dall'opposizione, per quanto riguarda questa
delibera, ma anche per le precedenti, forse hanno sortito un
qualche effetto. Francamente, però, politicamente ci pare che
questa maggioranza stia reagendo in modo scomposto e scoordinato ad
una situazione che è oggettivamente difficile. Non capiamo se i
provvedimenti vengono presi sull'onda delle emozioni, se si testano
i
ballon d'essai
, come dicevo prima, o se si reagisce in
base a chi alza di più i toni in Giunta. Questo è terribile e
inaccettabile in un momento come questo, che richiede invece calma,
coesione e lucidità. Quando si tratta di
welfare
, noi non ci
siamo mai sottratti al confronto. Il fatto, invece, di adottare
questo metodo di decisioni unilaterali e incomprensibili, sulle
quali poi, però, si ritorna, ci sembra che faccia perdere
credibilità, non solo alla maggioranza, ma all'Amministrazione
regionale in generale.
Per quanto riguarda l'ISEE, è chiaro che è un problema. Io ho
avuto modo di partecipare ad alcune riunioni del gruppo ISEE e da
subito è parso chiaro - questo lo avevano sollevato colleghi
esperti e i sindacati - che i più penalizzati in questa situazione
sarebbero stati i valdostani, per effetto di quel patrimonio rurale
molto spesso senza reddito, che non produce reddito, ma che anzi è
un costo (come giustamente mi suggerisce il collega), ma che
rientra nel conteggio dell'ISEE. Quindi a pagare di più saranno i
valdostani, quelli stessi che voi dite di voler tutelare. Quali
simulazioni sono state fatte, ce lo chiediamo? Io ieri, in
audizione del Presidente e dell'Assessore Perron, ho chiesto se si
stanno facendo delle simulazioni per andare a capire qual è il
punto di equilibrio su quanto si può effettivamente chiedere come
contributo ai valdostani, senza far sì che vengano abbandonati i
servizi pubblici, perché diventano troppo costosi.
Riteniamo che questi siano argomenti estremamente seri e
importanti, che vanno a pesare sulle spalle dei valdostani e che
andrebbero affrontati in modo completamente diverso. In ogni caso,
la ringraziamo, Assessore, per le sue puntualizzazioni. Lascio
tempo anche per il collega Nello Fabbri.
Presidente -
Ha chiesto la parola il Consigliere Fabbri,
in qualità di cofirmatario. Ne ha facoltà.
Fabbri (UVP)
- Grazie Presidente.
La collega Morelli ha già detto molto bene e ha sviscerato tutto
l'argomento. Io vorrei solo aggiungere alcune piccole
considerazioni. Bisogna dare atto che l'anno scorso la Commissione
e tutto il Consiglio sono sempre stati coinvolti nelle decisioni:
cose importanti che riguardavano un aspetto fondamentale della vita
della nostra società. Abbiamo a lungo discusso in V Commissione,
addivenendo a delle conclusioni che hanno cercato di tamponare
quello che poteva essere un effetto disastroso sulla società
valdostana.
Detto questo, però, anch'io vorrei ribadire un aspetto: che
questioni così sensibili come questa vengano buttate in pasto al
pubblico, per poi repentinamente modificarle, lasciano quel senso
di inadeguatezza a livello dei nostri concittadini. Oltretutto,
questo suscita un po' il dubbio che siano cose fatte
ad hoc
che scivolano anche sulla sua persona, Signor Assessore, che siano
un po' eterodirette.
Detto questo, vorrei fare una considerazione. Bisogna fare
un'estrema attenzione alle compartecipazioni nella spesa pubblica
da parte dei nostri concittadini e della nostra società, in quanto
questa necessità di fare cassa può diventare un boomerang sotto due
aspetti: primo, che i cittadini abbandonino queste nostre
strutture, quindi depauperandole sempre di più; inoltre possono
anche impoverire la nostra società, ricordando, come diceva ieri
l'Assessore Perron, che sarà l'imponibile che noi riusciremo a
creare e a mantenere in Regione che farà vivere nei prossimi anni!
Attenzione a non depauperare troppo la società!
Vorrei annunciare una risoluzione che faremo sull'argomento,
proprio per potere sviscerarlo meglio e proporre delle nostre
controdeduzioni. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK