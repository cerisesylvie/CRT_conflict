Consiglio Regionale della Valle d'Aosta - Oggetto del Consiglio n. 636 del 4 luglio 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 636 del 4 luglio 1989 - Resoconto
OGGETTO N. 636/IX - ILLEGITTIMITA' COSTITUZIONALE DI NORME
CONTENUTE NEL DECRETO LEGGE SUGLI STANDARD OSPEDALIERI.
(Interpellanza)
PRESIDENTE:
Do lettura dell'interpellanza presentata dai
Consiglieri Mafrica e Tonino ed iscritta al punto 10 dell'ordine
del giorno.
INTERPELLANZA
Con sentenza 338 la Corte Costituzionale ha accolto parte dei
ricorsi delle Province autonome di Trento e Bolzano e delle Regioni
Toscana ed Umbria contro alcuni articoli del decreto Donat-Cattin
sugli standards ospedalieri.
In particolare sarebbe stata accolta l'incostituzionalità
dell'articolo che introduceva poteri sostitutivi dello Stato nei
confronti delle Regioni "inadempienti"
Dato atto che la Corte Costituzionale ha salvaguardato alcune
prerogative delle Regioni dall'iniziativa centralista del Ministro
Donat-Cattin,
i sottoscritti Consiglieri regionali
INTERPELLANO
l'Assessore competente per sapere:
1) quali sono gli altri punti significativi del decreto
Donat-Cattin annullati dalla Corte Costituzionale e quali riflessi
ciò avrà sulle determinazioni in materia di standards che la nostra
Regione si avvia a prendere;
2) per quali motivi (disinformazione, indifferenza o scelta
politica) la nostra Regione non si è associata alle altre Regioni e
Province che hanno contestato alcune forzature centraliste del
decreto del Ministro Donat-Cattin.
PRESIDENTE:
Ha chiesto la parola il Consigliere Mafrica:
ne ha facoltà.
MAFRICA (PCI):
Sono trascorsi ormai 50 giorni da quando il
Governo ha rassegnato le dimissioni, ma in prospettiva non si vede
ancora alcuna possibile soluzione. Ciò pone grossi problemi
politici, però pone anche problemi rispetto al modo di mandare
avanti l'attività legislativa. In passato, infatti, c'era già stata
una larga propensione all'uso dei decreti, ma ora Ministri
dimissionari continuano ad emanare decreti che probabilmente non
saranno convertiti in legge dal Parlamento.
Tra i Ministri che amano molto i decreti c'è anche Donat-Cattin,
il quale in questi anni si è fatto quasi promotore di normative
nuove, ma molto particolari, che hanno creato problemi a non
finire. Mi auguro che, con la formazione del nuovo Governo,
determinati Ministri siano lasciati da parte.
Tra i decreti che Donat-Cattin ha promosso voglio ricordare
quello sui ticket, con il quale è stata contemporaneamente
riorganizzata l'intera struttura delle USL. Tra i decreti
discutibili di Donat-Cattin c'è anche quello sugli standard
ospedalieri, di cui si parla in questa interpellanza, che dovrebbe
proporsi come modello organizzativo per le unità operative dei
reparti e dovrebbe fornire indicazioni alle Regioni in tema di
opportuni provvedimenti da assumere.
Abbiamo avuto notizia che la Corte Costituzionale ha cancellato
buona parte di questo decreto ministeriale sugli standard,
soprattutto nelle parti che riguardavano i poteri sostitutivi del
Governo rispetto alle Regioni. Alcune Regioni e Province (Toscana,
Umbria e le Province Autonome di Trento e Bolzano) avevano
presentato dei ricorsi contro numerosi articoli di quel
decreto.
Stando alle nostre notizie, che provengono da fonti di stampa,
la Corte Costituzionale avrebbe accolto la richiesta di dichiarare
illegittima quella norma che in sostanza permette al Ministro di
sostituirsi alle Regioni. Di ciò siamo particolarmente lieti, sia
perché lavoriamo in una Regione autonoma, sia perché ci pare che
non si possano lasciare sempre al Ministro poteri di questo
tipo.
Vorremmo sapere dalla Giunta quali altri effetti produrrà la
sentenza della Corte Costituzionale in tema di adempimenti che le
Regioni devono ottemperare in materia di standard ospedalieri.
Vorremmo cioè sapere quali effetti potrebbe produrre in concreto
nella nostra Regione la sentenza della Corte.
Abbiamo poi una curiosità, nel senso che vorremmo sapere se la
nostra Regione aveva inoltrato ricorso e, nel caso non lo avesse
fatto, da quali motivi era stata indotta a non associarsi alle
altre nel contrastare le parti inaccettabili del decreto sugli
standard. Non vorremmo che ciò fosse avvenuto per affinità politica
tra i gestori locali e nazionali della sanità.
PRESIDENTE:
Ha chiesto la parola l'Assessore alla Sanità
ed Assistenza Socia le, Lanièce; ne ha facoltà.
LANIECE (DC):
La sentenza n. 338 del 15 giugno 1989 della
Corte Costituzionale, oltre a dichiarare l'illegittimità delle
disposizioni dell'articolo 1, commi 1° e 2°, del decreto
ministeriale 13 settembre 1988, relativo all'esercizio di poteri
sostitutivi da parte dello Stato nei confronti delle Regioni
inadempienti, ha altresì affermato l'illegittimità dei commi 4°,
5°, 6° e 7° dello stesso articolo, in quanto contengono
disposizioni di indirizzo e coordinamento sprovvisti dei requisiti
di forma e di sostanza propri di quella funzione, nel senso che non
sono stati adottati nella forma del DPR, nonché per gli stessi
motivi dell'illegittimità degli articoli 2 (commi 1°, 2° e 3°) e 6
(commi 2° 4°, 5° e 7°).
La sentenza ha invece dichiarato legittime le disposizioni
dell'articolo 2 (comma 3°, 1° periodo), degli articoli 3, 4, 5 e 6,
concernenti i riferimenti per la determinazione degli standard dei
posti letto e del personale.
Complessivamente, pertanto, gli effetti della sentenza sono
stati limitati, in quanto, oltre a rilevare l'illegittimità del
potere sostitutivo, la stessa ha evidenziato vizi di forma
nell'esercizio del potere di indirizzo e coordinamento in materia
di riorganizzazione dei presidi ospedalieri, vizi peraltro
facilmente superabili reinserendo le stesse disposizioni
nell'ambito di un'apposita legge o del piano sanitario
nazionale.
Detto questo come premessa, i motivi per i quali la Valle
d'Aosta non ha ritenuto di ricorrere contro tale decreto sono
essenzialmente quattro.
Primo. E' noto che l'esercizio del potere sostitutivo da parte
dello Stato in materia sanitaria, di competenza regionale, è
difficilmente esercitabile, soprattutto se riguarda compiti di
programmazione. Lo stesso Ministero della Sanità, pur in assenza
della sentenza citata, si è ben guardato infatti dall'attivare tale
procedura. Ciò è dimostrato d'altra parte proprio dalla situazione
della Valle d'Aosta, che deve ancora trasmettere al Ministero il
provvedimento di applicazione del decreto stesso.
Secondo. Le disposizioni di indirizzo annullate per vizi di
forma non riguardano la situazione della Valle d'Aosta, che non ha
ospedali da chiudere, bensì nuovi posti letto da istituire.
L'Umbria e la Toscana, nonché le due Province autonome di Trento e
Bolzano, infatti, hanno impugnato il decreto perché avevano diversi
presidi ospedalieri con meno di 100 posti letto e quindi erano più
tangibilmente toccate dal decreto, tant'è ché avevano già
preannunciato durante la stesura del documento che, se fossero
rimasti validi quei dati, sicuramente avrebbero inoltrato ricorso
alla Corte Costituzionale.
Terzo. Essendo le disposizioni del decreto finalizzate alla
razionalizzazione del fondo sanitario nazionale, avvantaggiano la
Valle d'Aosta, la quale riceverà maggiori entrate per spese di
parte corrente per circa 13 miliardi e finanziamenti per spese di
investimento per la costruzione di circa 200 posti letto, cioè
quelli attualmente mancanti alla Regione per raggiungere il
rapporto di 6 posti letto per 1000 abitanti, sancito dallo stesso
decreto.
Quarto. In un quadro di pianificazione nazionale, il decreto
concernente la materia ospedaliera consente di coinvolgere
maggiormente lo Stato nella questione dell'Ordine Mauriziano e di
avviare pertanto a soluzione l'annoso problema.
Nell'evidenziare che la Regione, tramite i suoi funzionari, ha
partecipato attivamente, insieme alle altre Regioni alla
formulazione del decreto in oggetto, ottenendo sostanziali
modifiche nella costruzione dell'elaborato, anche se lo stesso
mantiene ancora aspetti di difficoltà applicativa e di mancata
considerazione delle peculiarità regionali, appare evidente che,
per i motivi suddetti, la Regione, con la mancata impugnativa della
normativa in esame, ha operato una precisa scelta. Infatti noi non
eravamo toccati in maniera particolare dal decreto, mentre certi
aspetti del quale, sia pur lievemente modificati, possono essere
tranquillamente inseriti in qualsiasi legge. Ciò è confermato anche
dal fatto che solo due Regioni, tra quelle che hanno partecipato ai
lavori preparatori, hanno impugnato il decreto.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
L'Assessore è stato molto chiaro, perché ha
detto: siccome il decreto, che presentava alcuni principi
antiregionalisti, nella sostanza ci dava qualche vantaggio
finanziario e quindi una maggiore possibilità di manovra, e poiché
la nostra Regione non veniva toccata in modo particolare, ecco che
noi abbiamo preferito lasciar perdere.
Credo però che la Corte Costituzionale abbia fatto bene a negare
al Ministro della Sanità quei poteri sostitutivi che non sono di
sua competenza, anche perché proprio l'atteggiamento accentratore
di alcuni Ministeri rappresenta un freno allo sviluppo dei servizi
in numerosi campi.
L'Assessore ci dice che non ci saranno grossi problemi rispetto
agli elaborati predisposti. Ciò sta bene, ma avremo modo di
verificarlo in seguito. Rimane il fatto che l'Assessore ha
precisato che il nostro non intervento è stato dettato da ragioni
di merito, rispetto ad un possibile intervento dettato da ragioni
di principio. Lasciamo ovviamente la responsabilità di ciò a chi ha
fatto tale scelta.
Si dà atto che alle ore 10,55 assume la Presidenza il
Vicepresidente Dolchi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK