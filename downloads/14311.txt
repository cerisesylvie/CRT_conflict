Consiglio Regionale della Valle d'Aosta - Oggetto del Consiglio n. 834 del 20 luglio 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
Finaosta
Precedente
Successivo
Resoconto integrale del dibattito dell'aula
Oggetto del Consiglio n. 834 del 20 luglio 1994 - Resoconto
OGGETTO N. 834/X - Disegno di legge: "Modifiche e
integrazioni alla legge regionale 28 giugno 1982, n. 16
(Costituzione della società finanziaria regionale per lo sviluppo
economico della regione Valle d'Aosta) già modificata dalle leggi
regionali 19 giugno 1984, n. 24, 2 gennaio 1989, n. 1, 4 settembre
1991, n. 39 e 30 marzo 1994, n. 8".
Articolo 1 - 1. L'articolo 2 della legge regionale 28 giugno
1982, n. 16 (Costituzione della società finanziaria regionale per
lo sviluppo economico della Regione Valle d'Aosta), come modificato
dall'articolo 1 della legge regionale 19 giugno 1984, n. 24, è
sostituito dal seguente:
"Articolo 2
(Oggetto sociale)
1. La società ha lo scopo di concorrere, nel quadro di una
politica di programmazione regionale, a promuovere e a compiere
tutte quelle attività o a porre in essere tutti quegli interventi
che, direttamente ed indirettamente, favoriscano lo sviluppo
socioeconomico della Regione, con la sola esclusione delle
assicurazioni, in armonia con le direttive della Regione.
2. Tali finalità vengono perseguite, principalmente, con forme
di intervento tendenti a favorire la nascita, lo sviluppo,
l'ammodernamento, il consolidamento economico e la mutua
collaborazione di imprese di piccole e medie dimensioni con sede
legale e prevalente attività nel territorio regionale, fatta salva
la deroga prevista dall'articolo 1 della legge regionale 2 gennaio
1989, n. 1.
3. Ai fini della presente legge, l'attività di un'impresa si
considera prevalentemente svolta nel territorio regionale quando
qui siano localizzati per intero o in parte predominante gli
investimenti fissi e l'occupazione e, ove richiesto, la direzione
tecnica e quella amministrativa.
4. La società può, altresì, effettuare, direttamente od
indirettamente, consulenze anche in materie di interesse della
Regione autonoma Valle d'Aosta o di altro ente pubblico, purché
finalizzate al perfezionamento di interventi finanziari.
5. La società determina, con deliberazione del consiglio di
amministrazione, i parametri di identificazione delle imprese,
nonché i limiti minimi e massimi dei differenti tipi di
intervento".
Articolo 2 - 1. Il secondo comma dell'articolo 3 della legge
regionale 16/1982, come modificato dall'articolo 2 della legge
regionale 24/1984, è sostituito dal seguente:
"Si definisce ordinaria la gestione relativa ad interventi che
la società pone in essere con mezzi finanziari propri. La gestione
relativa ad interventi effettuati per conto della Regione Valle
d'Aosta, ai sensi dell'articolo 5, o di altri enti si definisce
speciale. La Finaosta può gestire, infine, fondi di rotazione
alimentati dalla Regione e/o dalla Finaosta e/o da altri enti
pubblici."
Articolo 3 - 1. La lett. a) del primo comma dell'articolo 4
della legge regionale 16/1982, come modificata dalla legge
regionale 4 settembre 1991, n. 39, è sostituita dalla seguente:
"a) partecipazioni tendenzialmente temporanee in imprese aventi
natura giuridica di società di capitali, anche di diritto
straniero;".
2. La lett. c) del primo comma dell'articolo 4 della legge
regionale 16/1982 è sostituita dalla seguente:
"c) progettazione, costruzione, acquisto, gestione, locazione
e/o locazione finanziaria di immobili nonché locazione finanziaria
di mobili a imprese di qualsiasi natura giuridica;".
3. Dopo la lett. d) del primo comma dell'articolo 4 della legge
regionale 16/1982 è aggiunta la seguente:
"d bis) consulenza ed assistenza, direttamente od
indirettamente, anche su materie di interesse della Regione
autonoma Valle d'Aosta o di altro ente pubblico, purché finalizzate
al perfezionamento di interventi finanziari."
Articolo 4 - 1. La lett. a) del primo comma dell'articolo 5
della legge regionale 16/1982 è sostituita dalla seguente:
"a) interventi previsti dall'articolo 4 indirizzati,
principalmente, ad imprese che attuino programmi di riconversione o
ristrutturazione produttiva ovvero quando ciò sia reso necessario
da particolari esigenze di carattere economico-sociale;".
Articolo 5 - 1. Dopo il sesto comma dell'articolo 6 della legge
regionale 16/1982 è aggiunto il seguente:
"Il limite indicato nel comma sesto potrà essere superato, fino
ad un massimo del trenta per cento, in presenza di nuove iniziative
industriali che comportino un'occupazione non inferiore a cento
unità, previo parere favorevole della Giunta regionale."
2. Il settimo comma dell'articolo 6 della legge regionale
16/1982, come introdotto dall'articolo 3 della legge regionale
24/1984, è sostituito dal seguente:
"Ai fini dell'applicazione dei divieti previsti nei commi quarto
e sesto, nella determinazione dell'entità degli interventi, non si
terrà conto delle somme impegnate a carico dello speciale fondo
previsto nell'articolo 5."
Articolo 6 - 1. L'articolo 8 della legge regionale 16/1982, come
modificato dalla legge regionale 24/1984 e dalla legge regionale 21
dicembre 1990, n. 87, è sostituito dal seguente:
"Articolo 8
(Capitale sociale)
1. Il capitale sociale della Finaosta è fissato in lire
150.000.000.000 suddiviso in 150.000 azioni di valore nominale
unitario di lire 1.000.000, da sottoscrivere nei tempi e con le
modalità stabilite dall'assemblea straordinaria dei soci."
Articolo 7 - 1. L'articolo 12 della legge regionale 16/1982,
come modificato dalla legge regionale 24/1984, dalla legge
regionale 39/1991 e dalla legge regionale 30 marzo 1994, n. 8, è
sostituito dal seguente:
"Articolo 12
1. La Finaosta è amministrata da un consiglio di amministrazione
composto da nove membri.
2. Alla Regione Valle d'Aosta spetta la nomina, ai sensi
dell'articolo 2548 del codice civile, del presidente del consiglio
di amministrazione e di uno dei consiglieri, da scegliersi tra uno
dei dirigenti dell'Amministrazione regionale, con funzioni di
coordinamento tra la Regione e la Finaosta. La nomina degli altri
membri del consiglio verrà effettuata dall'assemblea su
designazione, da parte della Regione, di un numero di consiglieri,
proporzionato per eccesso alla sua quota di capitale, e su
designazione da parte degli altri azionisti dei rimanenti
consiglieri; ai predetti altri azionisti spetta, comunque,
complessivamente e indipendentemente dall'entità della loro
partecipazione al capitale sociale, la designazione di almeno un
consigliere.
3. I membri del consiglio di amministrazione nominati o
designati dalla Regione devono avere almeno uno dei seguenti
requisiti:
a) diploma di laurea in economia e commercio, giurisprudenza,
scienze dell'amministrazione, scienze politiche, scienze
statistiche o ingegneria gestionale;
b) almeno tre anni di esperienza di amministrazione o di
direzione di società o enti del settore creditizio, finanziario o
assicurativo, o di società di capitali nel settore industriale.
4. Il presidente del consiglio di amministrazione deve essere in
possesso di almeno due dei seguenti requisiti:
a) diploma di laurea in economia e commercio, giurisprudenza,
scienze dell'amministrazione, scienze politiche, scienze
statistiche o ingegneria gestionale;
b) almeno tre anni di esperienza di amministrazione o di
direzione di società o enti del settore creditizio, finanziario o
assicurativo, o di società di capitali nel settore industriale;
c) almeno tre anni di attività professionale in materie
attinenti al settore giuridico, economico o finanziario o di
attività manageriali nel settore industriale.
5. Il Consiglio regionale designa i componenti del consiglio di
amministrazione di pertinenza della Regione, di cui uno proposto
dalla minoranza consiliare.
6. La Giunta regionale provvede alla nomina del presidente del
consiglio di amministrazione.
7. Se nel corso di un esercizio vengono a mancare uno o più
amministratori si provvede alla loro sostituzione a norma di legge,
ritenendosi decaduto l'intero consiglio di amministrazione qualora
venga a mancare la maggioranza dei suoi componenti.
8. Non possono far parte del consiglio di amministrazione della
Finaosta coloro che abbiano liti pendenti con la medesima; la
stessa incompatibilità sussiste qualora dette condizioni si
verifichino nel coniuge, nei parenti o negli affini entro il
secondo grado.
9. Non possono parimenti ricoprire le anzidette cariche coloro
che abbiano rapporti di coniugio, di parentela o di affinità entro
il secondo grado con i dipendenti della Finaosta.
10. L'assemblea degli azionisti determina gli emolumenti ed i
gettoni di presenza da corrispondere al presidente del consiglio di
amministrazione, all'amministratore delegato, se nominato, ed ai
consiglieri."
Articolo 8 - 1. Il terzo comma dell'articolo 13 della legge
regionale 16/1982 è sostituito dal seguente:
"La nomina degli altri membri del collegio sarà effettuata
dall'assemblea su designazione, da parte del Consiglio regionale,
di un sindaco effettivo ed uno supplente e su analoga designazione
da parte degli altri azionisti."
Articolo 9 - 1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente -
La parola per l'illustrazione al
Consigliere
Rini.
Rini (UV) -
Col presente disegno di legge si
intende modificare e integrare la legge n. 16 del 28 giugno 1982
che istituisce la società finanziaria regionale per lo sviluppo
economico della Regione Valle d'Aosta, cioè la Finaosta, legge che
aveva già subito alcune modifiche nel 1984, 1989, 1991 e nel 1994,
con le leggi nn. 24, 1, 39 e 8. Le integrazioni proposte sono
scaturite dal fatto che le previsioni e le finalità contenute nella
legge istitutiva sul piano operativo risultano di difficile
applicazione e troppo restrittive.
Con l'approvazione del presente disegno di legge la Finaosta
potrà compiere tutti gli interventi finalizzati allo sviluppo
socio-economico della Regione. Viene eliminato il divieto di
intervenire a favore delle ditte esercenti il commercio al
dettaglio, in quanto vi sono casi in cui la dimensione dell'azienda
può giustificare l'emissione di finanziamenti, per esempio i
supermercati ed altri ancora di difficile collocazione, quando al
commercio si aggiunge un'attività prevalente di servizi (vedasi il
caso delle ditte fornitrici di materiale informatico).
La Finaosta potrà effettuare consulenze anche su materie di
interesse della Regione o di altro ente pubblico, purché
finalizzate al perfezionamento di interventi finanziari. Viene
inserita la possibilità che i fondi di rotazione disciplinati da
leggi regionali possano essere alimentati dalla Finaosta o da altri
enti pubblici, al fine di superare le carenze di liquidità della
Regione che si sono manifestate e che non possono essere escluse
per il futuro.
Per quanto riguarda la gestione ordinaria, si propone che
Finaosta, oltre a quanto già previsto, possa avere delle
partecipazioni in imprese aventi natura giuridica di società di
capitali (anche di diritto straniero), curare la gestione di
immobili, ed effettuare consulenze. L'insieme di interventi
ordinari a favore di una sola azienda potrà superare il 15 percento
del patrimonio netto, capitale sociale e riserve della Finaosta,
risultante dell'ultimo bilancio e arrivare fino al 30 percento per
nuove iniziative che comportino occupazione non inferiore a 100
unità, previo parere favorevole della Giunta. Nella determinazione
del limite massimo della gestione ordinaria si prevede di non
tenere più conto del costo a carico del previsto fondo speciale,
anche nel caso delle partecipazioni. Il capitale sociale viene
elevato a 150 miliardi e dovrà essere sottoscritto e versato nei
tempi e con le modalità stabiliti dall'assemblea straordinaria dei
soci. L'articolo 12 della legge 16/82 è stato sostituito tenendo
conto di quanto previsto dalla legge sulle nomine. Si stabilisce
infine che gli emolumenti e il gettone di presenza da corrispondere
al presidente del consiglio di amministrazione, all'amministratore
delegato, se nominato, e ai consiglieri vengano stabiliti
dall'assemblea degli azionisti. Il testo è quello redatto e
approvato dalla II Commissione.
Presidente -
La parola al Consigliere
Tibaldi.
Tibaldi (LN) -
Vorrei chiedere una breve
sospensione per l'esame di alcune eventuali proposte di
modifica.
Si dà atto che, su richiesta del Consigliere Tibaldi, i
lavori sono sospesi dalle ore 18,02 alle ore 18,33.
Presidente -
Riprendono, dopo la sospensione, i
lavori del Consiglio.
La parola al Consigliere
Tibaldi.
Tibaldi (LN) -
Abbiamo ascoltato la relazione del
Consigliere Rini, abbiamo letto la relazione. Ci sono molte
modifiche che emergono, ma il disegno ci sembra scevro di
motivazioni politiche, quindi mi auguro che determinate motivazioni
politiche vengano portate dall'Assessore competente. É importante
conoscere le motivazioni politiche; ad esempio, per quale ragione,
a parte il fatto dell'insieme letterale delle singole norme, c'è un
utilizzo anomalo di certi avverbi come "principalmente",
"tendenzialmente", che potrebbe favorire una lettura sospetta.
Sappiamo che quando si utilizzano questi termini si dà spazio a
deroghe che, in questo caso, potrebbero essere utilizzate in
maniera discrezionale.
Non vorrei che la Finaosta si trasformasse da braccio
finanziario a braccio imprenditoriale della Regione, aumentando
massicciamente la già preponderante presenza sul sistema economico
valdostano e non vorrei che la legge fosse il preludio a qualche
manovra, e mi riferisco alla situazione dell'Autoporto. Da che cosa
si capisce? Da questo insieme di parole. In particolare,
nell'articolo 2 dove si parla di oggetto sociale: mentre prima
l'attività era limitata alla promozione, ora è estesa al compimento
di tutte quelle attività che direttamente o indirettamente
favoriscano lo sviluppo della Regione.
Quindi diventa un soggetto attivo. Allora, quanto è proficuo
questo? Sempre all'articolo 2, comma 2, si parla delle finalità che
vengono perseguite "principalmente" e conformi ad interventi,
eccetera. L'avverbio prima non c'era e significa che ci possono
essere altri strumenti; vogliamo sapere quali possono essere.
Importante è anche il fatto che la società possa fare consulenze di
interesse regionale, e vogliamo sapere che motivazioni economiche
ci sono.
Poi all'articolo 3, punto a), c'è la modificazione dove sono
previste partecipazioni temporanee in imprese aventi natura
giuridica di società di capitale, anche di diritto straniero. É
scomparsa la voce "minoritarie", quindi potranno essere anche
maggioritarie o totalitarie, anche se si sono verificate con
l'acquisizione dell'Autoporto. Questo significa però che sono
ammesse partecipazioni durature se usiamo il termine
"tendenzialmente", con una presenza costante dell'elemento
pubblico.
Altro esempio di intervento attivo riguarda la gestione di
immobili. Essa è prevista al punto c), del comma 2 dell'articolo 3.
Altra preoccupazione è l'intervento, di cui all'articolo 4, comma
a), punto 4, che è indirizzato a imprese che attuino programmi di
ristrutturazione produttiva, ovvero quando ciò sia reso necessario
da condizioni economico-sociali; qui scompare il riferimento alle
piccole-medie imprese e anche qui possono essere ammesse delle
deroghe, visto che può essere usato il termine
"principalmente".
Per quanto riguarda l'assetto di Finaosta sono previste delle
modificazioni notevoli. Si parla di un consiglio di amministrazione
composto da 9 membri, all'articolo 12, si presume che sia incluso
anche il presidente; alla Regione spetta la nomina del presidente e
di uno dei consiglieri. Viene poi recepita la legge sui requisiti
votata dal Consiglio regionale, ma non è prevista l'abrogazione
della precedente.
Poi un'altra modifica riguarda il fatto che viene abrogata una
parte relativa ai soggetti che possono far parte del Consiglio di
amministrazione di Finaosta, cioè coloro che abbiano partecipazioni
finanziate a qualsiasi titolo da Finaosta. Perché è stata fatta
questa scelta? Non c'è il rischio di un conflitto di interessi?
Oltre al fatto che il comma 10 prevede che l'assemblea degli
azionisti può determinare gli emolumenti, i problemi che ci siamo
posti sono politici. Qual è il fine ultimo di questa legge?
Rivolgiamo la domanda alla Giunta e all'Assessore competente.
Presidente -
La parola all'Assessore
del
bilancio e delle finanze, Lévêque.
Lévêque (Ass.tec.) -
Come il Consigliere Tibaldi
ha precisato nel suo intervento e coerentemente con quanto il
relatore ha illustrato, questo disegno di legge è di carattere
prevalentemente tecnico. Voglio dire: non è una legge di riforma
della Finaosta, è una legge di adeguamento dell'insieme delle
vecchie disposizioni su Finaosta alla luce delle necessità che la
Finaosta e la società della Valle d'Aosta hanno mostrato.
I punti più rilevanti sono, in primo luogo, l'aumento di
capitale e la necessità di dotare la Finanziaria regionale
dell'ossigeno necessario per adempiere alle sue funzioni di ente
strumentale. Il secondo punto è quello relativo alla facoltà, su
specifica autorizzazione della Giunta, di poter effettuare
interventi in misura superiore a quel limite del 15 percento
rispetto al patrimonio netto. Con questa modifica, per iniziative
di particolare interesse per la Regione - iniziative con almeno 100
unità lavorative - è possibile che la Giunta autorizzi Finaosta ad
intervenire fino al 30 percento. Le restanti questioni sollevate
sono di aggiustamento e risiedono in una considerazione di
fondo.
Spesso, sulla Finaosta, si sono spese delle parole, in qualche
modo rimpiangendo il fatto che essa svolgesse un ruolo di erogatore
di finanziamenti, piuttosto che essere anche uno strumento per
promuovere supporti tecnico-finanziari al tessuto d'impresa. In
questo senso vanno quelle piccole modifiche, oltre ad adeguare
alcuni aspetti che nella prassi si sono già verificati perché la
Regione ha già commissionato a Finaosta degli studi, la questione
"Cogne" ed altri. Questo non era nella lettera della legge e con
questo provvedimento si sancisce
ex lege
una richiesta più
volte manifestata.
Ma il punto centrale è che Finaosta deve essere un soggetto
attivo che opera nell'ambito della cornice legislativa che ne
regola le funzioni. Da una parte, c'è una gestione ordinaria, che
le consente di assumere partecipazioni, di concedere mutui, di
intervenire con servizi reali e con capitale di rischio in nuove
iniziative, e credo che questo sia una fatto positivo. Ci sono poi
una serie di altre attività che la Finanziaria compie su mandato
fiduciario della Regione, la gestione speciale, e questa legge non
ne modifica le attribuzioni.
Quindi, pur essendo un provvedimento tecnico, non è vero che non
abbia delle motivazioni politiche: è adeguarsi alla maggior
complessità della società valdostana e alle esigenze che sono
maturate, in modo che la Finaosta sia efficace. Non è nelle
finalità di Finaosta diventare una finanziaria che agisce nella
logica delle finanziarie private, cioè partecipare stabilmente alle
iniziative produttive, sostituirsi all'iniziativa privata. Però è
altresì vero che la pura erogazione di finanziamenti dimostra dei
limiti, ed ecco che la possibilità di ampliare la gamma degli
interventi diventa di interesse non solo per l'Amministrazione, ma
anche per le imprese.
Riguardo al problema delle partecipazioni "tendenzialmente"
temporanee, credo che il problema risalga a questo: il
"tendenzialmente" attiene a quei possibili casi in cui per ragioni
strategiche la Regione possa ritenere utile che una presenza,
possibilmente minoritaria, possa consentire a Finaosta di avere una
presenza per controllo in attività che hanno beneficiato di
interventi regionali. Per esempio, il caso della "Verrès": la
Finaosta ha una partecipazione che non è volontà di fare impresa ma
di essere presenti in un'azienda che sta beneficiando di interventi
regionali. Riguardo alle piccole e medie imprese, che Tibaldi
evidenzia in pericolo di scomparire, la definizione di
piccola-media impresa della CEE fissa a 250 addetti la dimensione.
Ora noi sappiamo che la struttura produttiva della Valle d'Aosta è
contenuta in queste dimensioni; direi che il fatto di non prevedere
le piccole-medie imprese e quindi di lasciare la possibilità di
intervenire su aziende che non rientrano nelle piccole-medie
imprese, si pone in un caso: quello "Cogne".
Con la Cogne ci sono dei piani di intervento che possono essere
direttamente realizzati dall'Amministrazione oppure per intervento
di Finaosta. Per tutti gli interventi che non siano riguardanti
settori in crisi, come quello siderurgico, Finaosta non può
intervenire su imprese che non siano piccole e medie perché la CEE
fissa delle regole precise in materia di aiuti.
Questa modifica consente di poter realizzare gli interventi con
la Cogne anche attraverso Finaosta, senza per questo avere una
limitazione che era una limitazione passata.
Per quanto riguarda l'assetto organizzativo non ci sono
modifiche particolari; è stato riscritto l'articolo 12 perché, a
seguito di tutta una serie di modifiche, compresa l'ultima, quella
che riguardava i requisiti, richiedeva una riscrittura per
convenienza. Le posizioni conflittuali: credo che sia un testo che
è stato derivato direttamente dalle ultime disposizioni, la famosa
"riforma Amato" che contempla i diversi aspetti di conflittualità
compatibili con una società creditizia.
C'è ancora un punto, quello dei capitali a partecipazione
straniera e di gestione di immobili; è la logica di poter
consentire la più ampia gamma possibile di interventi, nell'ambito
dei quali saranno la legislazione ordinaria regionale o gli
interventi in gestione speciale che poi conferiranno la facoltà
specifica alla Finaosta di operare nel rispetto delle norme del
settore e di quelle comunitarie sugli aiuti alle imprese.
Presidente -
Passiamo alla votazione
dell'articolato nel testo redatto dalla II Commissione. Articolo
1.
Presenti: 30
Votanti e favorevoli: 25
Astenuti: 5 (Collé, Lanièce, Linty, Marguerettaz, Tibaldi)
Presidente -
Votiamo l'articolo 2.
Presenti: 31
Votanti e favorevoli: 26
Astenuti: 5 (Collé, Lanièce, Linty, Marguerettaz, Tibaldi)
Presidente -
Votiamo l'articolo 3.
Presenti: 31
Votanti e favorevoli: 26
Astenuti: 5 (Collé, Lanièce, Linty, Marguerettaz, Tibaldi)
Presidente -
Votiamo l'articolo 4.
Presenti: 31
Votanti e favorevoli: 26
Astenuti: 5 (Collé, Lanièce, Linty, Marguerettaz, Tibaldi)
Presidente -
Votiamo l'articolo 5.
Presenti: 31
Votanti e favorevoli: 26
Astenuti: 5 (Collé, Lanièce, Linty, Marguerettaz, Tibaldi)
Presidente -
Votiamo l'articolo 6.
Presenti: 31
Votanti e favorevoli: 26
Astenuti: 5 (Collé, Lanièce, Linty, Marguerettaz, Tibaldi)
Presidente -
Votiamo l'articolo 7.
Presenti: 31
Votanti e favorevoli: 26
Astenuti: 5 (Collé, Lanièce, Linty, Marguerettaz, Tibaldi)
Presidente -
Votiamo l'articolo 8.
Presenti: 31
Votanti e favorevoli: 26
Astenuti: 5 (Collé, Lanièce, Linty, Marguerettaz, Tibaldi)
Presidente -
Votiamo l'articolo 9.
Presenti: 31
Votanti e favorevoli: 26
Astenuti: 5 (Collé, Lanièce, Linty, Marguerettaz, Tibaldi)
Presidente -
Pongo ora in votazione la legge nel
suo complesso..
Presenti: 31
Votanti e favorevoli: 26
Astenuti: 5 (Collé, Lanièce, Linty, Marguerettaz, Tibaldi)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK