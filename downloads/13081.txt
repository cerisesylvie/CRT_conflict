Consiglio Regionale della Valle d'Aosta - Oggetto del Consiglio n. 4037 del 10 dicembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4037 del 10 dicembre 1992 - Resoconto
OGGETTO N. 4037/IX Dibattito sulla proroga della concessione
alla SITAV S.p.A. dei giochi tradizionali e alla SITAV S.p.A. e per
essa alla SISER S.p.A. dei giochi americani fino al 31 dicembre
1993.
Presidente
Do lettura del testo della delibera in
oggetto:
Deliberazione Il Consiglio
Richiamata la propria deliberazione 2995/IX del 10 gennaio 1992,
che delega la Giunta ad avviare trattativa privata con la Società
SITAV S.p.A per il rinnovo della concessione per la gestione della
Casa da gioco di Saint-Vincent;
Richiamato il punto 2°, II cpv, di detta deliberazione, il quale
dispone che la Giunta debba, in via preliminare, effettuare
ulteriori controlli sulla trasparenza e affidabilità
dell'azionariato della SITAV S.p.A.;
Richiamata, altresì, la propria deliberazione n. 3642/IX del 17
luglio 1992 che stabilisce:
1) di autorizzare la Giunta regionale a continuare la trattativa
privata con la SITAV S.p.A per la concessione della gestione della
Casa da gioco di Saint-Vincent, sulla base degli obiettivi indicati
nella deliberazione del Consiglio regionale n.2995 del 10 gennaio
1992;
2) di prorogare fino alla data del 31 dicembre 1992:
a) la concessione alla società SITAV S.p.A. dei giochi
tradizionali, di cui ai contratti seguenti:
Rep. n. 5099 in data 16 febbraio 1978
Rep. n. 5405 in data 7 agosto 1979
Rep. n. 7612 in data 15 maggio 1986,
b) la gestione dei giochi americani affidati alla SITAV S.p.A. e
per essa, di comune accordo, alla SISER S.p.A, di cui al contratto
Rep. n. 7882 in data 12 dicembre 1986;
3) di richiedere alla SITAV S.p.A. che, a garanzia della
posizione regionale, qualora il risultato della trattativa dovesse
avere esito positivo, i benefici economici derivanti alla regione
dalle variazioni concernenti gli aspetti economici correnti della
nuova concessione siano assunti retroattivamente a partire dall'8
febbraio 1992;
Ritenuto prioritario accertare la trasparenza e l'affidabilità
dell'azionariato come da richieste rivolte alla SITAV S.p.A. con
lettera prot. n. 3693/Gab. del 15 settembre 1992 e con lettera
prot. n. 5626/Gab. del 27 ottobre 1992 a firma del Presidente della
Giunta regionale;
Ritenute insoddisfacenti, allo stato degli atti, le risposte
fornite da SITAV Ssettembre A., ivi compresa l'ultima formulata con
lettera del 30 ottobre 1992 a firma del Presidente della Società
medesima;.
Dato atto che l'Amministrazione regionale, con deliberazione di
Giunta n. 9204 in data 09 ottobre 1992, ha deliberato di resistere
in giudizio, dinanzi al Consiglio di Stato, avverso il ricorso in
appello promosso dalla Soc. FINOPER S.p. A. contro la sentenza del
TAR per la Valle d' Aosta n.103/192, che ha respinto il ricorso
promosso dalla stessa società per l'annullamento, previa
sospensione, della deliberazione del Consiglio regionale n. 2995/IX
del 10 gennaio 1992, di esclusione della predetta società dalla
gara per il rinnovo della concessione del Casinò;
Tenuto conto che il Consiglio di Stato ha fissato l'udienza per
la discussione della causa e dell'istanza di sospensione al 26
gennaio 1993 ma che occorreranno tempi ulteriori per la
pubblicazione della sentenza;
Considerato, peraltro, che la sentenza anzidetta potrebbe
rimettere in discussione il procedimento adottato dalla Regione per
il rilascio della nuova concessione per l'esercizio dei giochi
nella Casa da gioco di Saint-Vincent e che appare pertanto
inopportuno concludere qualsivoglia trattativa prima della
emanazione della sentenza del Consiglio di Stato;
Atteso che, se per qualsiasi ragione dovessero venire a cadere i
presup-posti della deliberazione consiliare n. 2995/IX del 10
gennaio 1992, divenendo quindi necessario assumere nuove
determinazioni in merito, i tempi occorrenti per il rilascio di una
nuova concessione per la gestione della Casa da gioco di
Saint-Vincent si prospetterebbero non brevi;
Rilevato infine che, in ragione delle prossime elezioni
regionali, l'attività ordinaria del Consiglio regionale sarà
sospesa, ai sensi della vigente normativa in materia, almeno a
partire dalla data del 13 maggio 1993, se non addirittura in altra
data compresa nelle quattro settimane precedenti;
Considerata la necessità, alla luce delle predette
considerazioni, di prorogare ulteriormente, fino al 31 dicembre
1993:
a) la concessione alla Società SITAV S.p. A. dei giochi
tradizionali di cui ai contratti:
Rep. n. 5099 in data 16 febbraio 1978
Rep. n. 5405 in data 7 agosto 1979
Rep. n. 7612 in data 15 maggio 1986,
b) la gestione dei giochi americani affidati alla SITAV S.p.A. e
per essa, di comune accordo, alla SISER S.p.A., di cui al contratto
Rep. n. 7882 in data 12 dicembre 1986, agli stessi patti e
condizioni già previsti dalla deliberazione del Consiglio regionale
n. 3642/IX del 17 luglio 1992, con particolare riguardo all'impegno
che dovrà essere assunto da SITAV S.p.A. di riconoscere alla
Regione, qualora la trattativa dovesse avere esito positivo, i
benefici economici derivanti alla Regione dalle variazioni
concernenti gli aspetti economici della nuova concessione, con
decorrenza retroattiva a partire dall' 8 febbraio 1992;
Ritenuto opportuno di riservare alla Regione la facoltà di
interrompere la presente proroga anticipatamente rispetto alla data
del 31 dicembre 1993, a giudizio insindacabile della Regione
medesima. La disdetta dovrà essere comunicata con lettera
raccomandata R.R. oppure notificata al Presidente del Consiglio di
Amministrazione della SITAV S.p.A. con almeno 60 giorni di
anticipo.
tutto ciò premesso
Unanimemente propone che il Consiglio regionale
deliberi
1) di autorizzare la Giunta regionale a continuare la trattativa
privata con la SITAV S.p.A. sulla base degli obiettivi indicati
nella deliberazione del Consiglio regionale n. 3642/IX del 17
luglio 1992 e ciò soltanto a condizione che la SITAV S.p.A. offra
alla Regione le garanzie di trasparenza e affidabilità del proprio
azionariato di cui alle lettere del presidente della Giunta
regionale inviate alla SITAV stessa in data 15 settembre 1992,
prot. n. 3693/Gab. e in data 27 ottobre 1992, prot. n. 5626/Gab. e
con riserva di decidere sui risultati della trattativa, tenendo
conto della sentenza del Consiglio di Stato;
2) di prorogare per le ragioni sopra indicate, fino alla data
del 31 dicembre 1993:
a) la concessione alla società SITAV S.p.A. dei giochi
tradizionali, di cui ai contratti:
Rep. n.5099 in data 16 febbraio 1978
Rep. n. 5405 in data 7 agosto 1979
Rep. n. 7612 in data 15 maggio 1986,
b) la gestione dei giochi americani affidati ala SITAV S.p.A. e
per essa, di comune accordo, alla SISER S.p.A. di cui al contratto
Rep. n. 7882 in data 12 dicembre 1986;
3) di stabilire che la presente delibera di proroga non fa
nascere diritti in capo alla SITAV S.p.A. in merito all'intera
durata della proroga;
4) di riservare pertanto alla regione la facoltà di interrompere
la presente proroga anticipatamente rispetto alla data del 31
dicembre 1993, a giudizio insindacabile della Regione medesima. La
disdetta dovrà essere comunicata con lettera raccomandata R.R.
oppure notificata al Presidente del Consiglio di Amministrazione
della SITAV S.p.A. con almeno 60 giorni di anticipo.
5) di richiedere alla SITAV S.p.A. che, a garanzia della
posizione regionale, qualora il risultato della trattativa dovesse
avere esito positivo, i benefici economici derivanti alla Regione
dalle variazioni concernenti gli aspetti economici correnti della
nuova concessione siano assunti retroattivamente a partire dall' 8
febbraio 1992.
PresidenteHa chiesto di illustrare la delibera in oggetto
iscritta al punto 35 dell'ordine del giorno il Presidente della
Giunta Lanivi, ne ha facoltà.
Lanivi (GM)
Vorrei fare un'illustrazione molto
sintetica che riprenderà gran parte delle argomentazioni che sono
descritte nella delibera stessa, riservandomi di rispondere alle
precisazioni o alle richieste di chiarimenti sull'argomentazione
che ho comunque già consegnato in maniera completa alla Presidenza
del Consiglio e alla Commissione che segue questo problema.
Vorrei fare due considerazioni preliminari: la prima è che la
Giunta, in questa vicenda, ha voluto seguire una linea improntata,
non solo alla massima chiarezza e coerenza, ma anche di
coinvolgimento dell'intera Maggioranza e della Commissione
consiliare competente.
La seconda considerazione riguardo la via di coerenza che è
stata seguita rispetto ai deliberati del Consiglio regionale, in
modo particolare a quelli dell'adunanza del 17 luglio 1992.
Volevo poi aggiungere che in questa proposta abbiamo fatto
riferimento ad un'impostazione di prudente realismo.
La proposta di proroga sino al 31 dicembre 1993 è dettata dalle
seguenti motivazioni: la prima è che rispetto a una condizione
preliminare di trasparenza dell'azionariato e di affidabilità della
società, non ci pare, allo stato attuale, che le risposte fornite
dall'azienda siano del tutto soddisfacenti.
La seconda, che forse è la condizione più importante, è che
siamo in attesa di conoscere l'esito del ricorso presentato dalla
FINOPER di fronte al Consiglio di Stato, sentenza che è fissata per
la fine di ottobre.
Questa sentenza è stata presentata ai primi di ottobre perché il
Consiglio di Stato avrebbe dovuto esprimersi entro la fine di
ottobre; invece è stata spostata alla fine di gennaio.
Tutti i pareri che abbiamo richiesto ai consulenti, consigliano
all'Amministrazione regionale l'opportunità di soprassedere alla
conclusione della trattativa con la SITAV prima di tale data e
quindi, prima di questa data, per l'esattezza il 26 di gennaio,
ogni decisione appare inopportuna.
La terza motivazione è dovuta al fatto che il Consiglio di Stato
potrebbe rinviare nuovamente la decisione oppure la conoscenza
della sentenza potrebbe avvenire in tempi successivi.
Per questo motivo è prudente assumere questo periodo di proroga
che non è obbligatorio, e questo è citato nella deliberazione, ma è
un periodo che cautela gli interessi della Regione per ogni
evenienza.
Non dimentichiamoci che l'imminenza delle elezioni regionali
potrebbe rallentare i lavori stessi di questo Consiglio.
I dati fondamentali della delibera sono: 1) di prorogare fino al
31 dicembre 1993 la concessione alla SITAV dell'esercizio dei
giochi presso la Casa da gioco di Saint-Vincent; 2) di stabilire
che questa proroga non fa nascere diritti in capo alla SITAV in
merito all'intera durata della proroga e ciò è spiegato al punto n.
4 del dispositivo della delibera, cioè di riservare comunque alla
Regione la facoltà di interrompere tale proroga in maniera
anticipata rispetto alla data del 31 dicembre a giudizio
insindacabile della Regione stessa; 3) di stabilire quel tipo di
garanzia che era già stata stabilita nella precedente deliberazione
di proroga del 17 luglio 1992, e cioè che i benefici economici
derivanti dalle variazioni, nel caso in cui la trattativa si
concludesse positivamente con la SITAV, abbiano decorso a partire
dall' 8 febbraio 1992.
Questi mi sembrano i contenuti della deliberazione che viene
sottoposta all'attenzione del Consiglio, mi riservo di presentare
un emendamento per dichiarare l'urgenza di questa
deliberazione.
Presidente Dichiaro aperta la discussione generale sulla
deliberazione in og-getto. Ha chiesto di parlare il Consigliere
Beneforti, ne ha facoltà.
Beneforti (DC)
In occasione dell'approvazione della
deliberazione della proroga che scade il prossimo 31 dicembre 1992,
presentai a questo Consiglio un emendamento con il quale si
richiedeva di anticipare la scadenza al 30 ottobre 1992 anziché al
31 dicembre 1992.
Si riteneva tale tempo sufficiente per mettersi intorno a un
tavolo e chiudere la vertenza del rinnovo della convenzione SITAV -
Regione.
Certamente queste cose si realizzano nella misura in cui esiste
la volontà anche politica di farlo. Perché le cose si possono fare
nella misura in cui esiste una volontà politica.
Siamo arrivati invece ad oggi e candidamente si confessa, a
distanza di appena venti giorni dalla scadenza, che occorre
rinnovare la proroga perché non si è fatto niente?
Ad ottobre, visto che non si conosceva ancora alcuna indicazione
sul futuro, avevamo ripresentato in questa sede una mozione proprio
per conoscere a che punto erano le trattative poiché il Consiglio
non era stato più informato sui rapporti che intercorrevano fra la
SITAV e l'Amministrazione.
Quando si ebbe a discutere questa mozione, il Presidente chiese
di rinviare la sua risposta alla IV Commissione. La sua risposta ci
è pervenuta il 2 dicembre 1992, a seguito di una convocazione della
IV Commissione, ed è stata confermata anche il 7 dicembre 1992 con
il testo della proroga al 31 dicembre 1993.
Unilateralmente la Giunta ha deciso di rinviare il tutto al 31
dicembre 1993.
Io non so se queste decisioni sempre unilaterali sono un atto di
forza o un atto di debolezza della Giunta Lanivi. Il tempo forse ci
darà ragione. Qui si fa la politica dei rinvii ed ogni volta che si
tratta qualcosa, non c'è mai una risposta immediata, ma si tende a
dire che si vedrà e si farà.
Manca praticamente ogni forma di decisione che a volte si
renderebbe necessaria, anche per rendere credibili gli
Amministratori. La politica dei rinvii certamente non porta ad
avere la credibilità che dovrebbe avere un esecutivo come quello
della Giunta regionale. Negli incontri in Commissione il Presidente
Lanivi ha riferito quello che stamattina praticamente ha dichiarato
qui, nell'illustrare il provvedimento che dice essere urgente.
Ci ha detto di aver condotto le trattative secondo il mandato
ricevuto dalla Maggioranza e dal Consiglio, e che preliminari alla
trattativa erano due aspetti di fondo: la trasparenza
dell'azionariato e l'affidabilità della società.
Ha detto che la Giunta vuole un interlocutore certo e sicuro.
Inoltre ha affermato che le risposte della società SITAV sono da
considerarsi insufficienti e non soddisfacenti per
l'Amministrazione perché gli azionisti con cui si deve trattare
hanno un'esigua maggioranza, praticamente il 50.58 percento.
Inoltre, ha detto anche il Presidente, la società è travagliata
al suo interno: c'è il gruppo "SFIT" a cui fa capo un certo Gelli e
Chamonal, che è litigioso ed è in guerra con il resto degli
azionisti. Ma si sa che questi due gruppi cercano di eliminarsi e
di emarginarsi a vicenda, a colpi anche di carta bollata e
ricorrendo certamente anche in sede giudiziaria.
Inoltre, il Presidente ha sostenuto in Commissione e davanti a
questo Consiglio, anche altri elementi che riguardano il ricorso
della società FINOPER al Consiglio di Stato contro il parere del
TAR. Tale ricorso doveva andare a sentenza alla fine di ottobre, il
27 o il 28 di ottobre, ma è stato rinviato al 26 gennaio 1993.
Il Presidente dice che i legali a cui aveva chiesto il parere lo
avrebbero consigliato di attendere la sentenza prima di prendere un
provvedimento definitivo.
Fatte queste premesse, viene da domandarsi: quale degli elementi
portati a sostegno del rinvio prevale sull'altro? Quali requisiti
occorrono per essere affidabili? Io credo che il problema della
FINOPER non sia rilevante. Non si può imporre alla Regione con chi
deve trattare.
E' il Consiglio che decide e nessun altro. Io credo che la
decisione la possa e la debba prendere il Consiglio regionale: sia
con chi trattare che con chi rinnovare questa convenzione. Se poi
la FINOPER vuole seguire strade che la possono portare alla ribalta
per ritornare ad essere in corsa, questo non ci riguarda.
Io credo che il Consiglio regionale sia l'organo supremo che può
decidere come e con chi rinnovare la convenzione. I requisiti
quindi rimangono la trasparenza, l'affidabilità e la litigiosità.
Se questi sono i requisiti per un interlocutore certo e sicuro la
SITAV non li avrà mai.
La SITAV non avrà mai la trasparenza e l'affidabilità, stando ai
dati che la società stessa ci ha fornito, visti anche i rapporti,
in cui non corre buon sangue, che esistono al suo interno fra la
"SFIT" e gli altri azionisti.
E quindi l'azionista è difficile che cambi da questa situazione,
tanto più che la trasparenza non si tocca con mano, Signor
Presidente! Questa è la realtà dei fatti! Per cui che senso ha
rinviare questa trattativa di un anno? La SITAV nel 1993 sarà la
stessa di oggi! Cosa cambierà in questo anno? Cambieranno i
rapporti? Sarà più affidabile? Si eliminerà la litigiosità che
esiste fra le due società che ci sono all'interno? Ma se non è
affidabile, se non è trasparente, perché gli affidiamo ancora per
un anno la gestione della Casa da gioco? Per evitare la
conflittualità in questo particolare momento? Questo è ciò che ci
dobbiamo domandare.Se non è affidabile e non è trasparente, gli
lasciamo in mano la Casa da gioco ancora per un anno e gli facciamo
gestire per un anno ancora gli interessi della Regione?
Si potrà dire che così facendo si elimina una certa
conflittualità che forse in questo momento la Giunta regionale non
si sente di affrontare. La Giunta regionale non si sente di
affrontare la risposta che avrebbe dato la SITAV ad una
interruzione al 31 dicembre 1992.
Io non posso pensare che questo Consiglio, la Giunta regionale,
potere esecutivo e potere legislativo, non siano in condizioni di
affrontare una situazione di conflittualità qualora si creasse. E
così, se chiudessimo, chiuderemmo anche con la "SFIT" e quindi con
gli Chamonal, e avremmo chiuso, e lo affermo, con quanti hanno dato
un grande danno a questa Regione.
Certo, Presidente Lanivi, i tempi sono ristretti per prendere
decisioni importanti. Avevate a disposizione sei mesi che potevate
riempire con decisioni serie e concrete, avete sempre rinviato di
assumervi le vostre responsabilità e oggi ci troviamo in questa
situazione. In questi sei mesi dovevate analizzare a fondo la
questione, perché o si crede o non si crede alla SITAV e se non ci
sono i requisiti si molla. Che cosa significano i si vedrà, i si
farà e i rimandiamo?
In questo Consiglio quando si discutono argomenti difficili, si
rinvia. Si rinvia tutto in questo Consiglio!.
Vorrei sapere quando si definiranno questi problemi! Siamo
nell'immobilismo più assoluto. C'è il rinvio di tutti gli aspetti:
prima l'Air Vallée, ieri altri argomenti. Si propone, si dice che
si farà la legge, ma "cacchio", qui non si fa più niente! Qui si fa
soltanto dell'ordinaria amministrazione in vista delle
elezioni!
Io penso che abbiate preferito, come si dice in certe occasioni,
cadere da cavallo e, con grande coraggio, avete deciso di rinviare
l'intera questione alla nuova Giunta che scaturirà dalle prossime
elezioni.
Questa questione infatti non può che concludersi in questo
senso. Non avere il senso della responsabilità porta a rinviare, a
rimandare a dopo le elezioni di giugno rimandando al nuovo Governo
regionale, alla fine del 1993, il peso della trattativa con la
SITAV. Una volta passate le elezioni tutto si tranquillizza, la
situazione va avanti come ognuno desidera che vada quando si
debbono affrontare delle competizioni elettorali così importanti
come quella che abbiamo di fronte a giugno.
Ma questo significa essere incuranti e neanche accorti di ciò
che invece potrebbe accadere nel frattempo alla Casa da gioco in
mano a una società che voi dite essere insicura e inaffidabile.
Incuranti anche di quanto dicono i dipendenti della società e le
Or-ganizzazioni sindacali, incuranti della presa di posizione
avvenuta nella IV Commissione consiliare dove abbiamo esaminato
l'argomento mettendo in difficoltà gli stessi membri del
Consiglio.
Ho visto la posizione assunta dal collega Bajocco che è
perplesso, ma conoscendovi sono convinto che ha espresso il suo
parere favorevole soltanto per disciplina di Gruppo, di
Partito.
Anche gli stessi rappresentanti dell'Union Valdôtaine nella V
Commissione hanno votato a favore dicendo di mettere a verbale che
si riservavano di presentare emendamenti in aula. Quindi vuol dire
che neanche loro erano convinti del contenuto di questa
convenzione!
Il Presidente del Consiglio, che ha partecipato alla riunione,
ha fatto delle dichiarazioni alla stampa, che tutti avete letto, e
che credo non siano da trascurare nel momento in cui si esamina un
problema di fondo come questo. Non vengono da chicchessia, vengono
da un Presidente del Consiglio che credo abbia il senso della
responsabilità! L'unico convinto forse era il collega Chenuil che
si è espresso sugli Organi di Informazione che lo hanno
intervistato.
Questo, Presidente Lanivi, è il panorama che abbiamo di fronte.
Pertanto noi ci dichiariamo disposti a dare il nostro contributo se
ci sono prese di posizione serie e responsabili! Se lo ritenete,
siamo disposti a metterci intorno a un tavolo, confrontarci e
trovare la soluzione migliore.
Siamo qui, noi come voi, per tutelare gli interessi della Valle
d'Aosta, per cui dobbiamo, avendo ancora venti giorni di tempo,
cercare di trovare la soluzione più adeguata di fronte al panorama
che si ci presenta, di fronte alla posizione di questa società.
Ma, se è vero che si vuole addirittura presentare un emendamento
d'urgenza al provvedimento, come è uso e consuetudine dell'attuale
Giunta, si continua a rinviare; noi non vi seguiremo su questa
strada, anzi, prendiamo le nostre misure e le nostre distanze.
E' bene anche precisare un aspetto: con questa nostra posizione,
e prendendo le distanze perché volete andare verso una strada
unica, deve essere chiaro che noi non intendiamo sponsorizzare
nessuno, né oggi né domani, e non vogliamo sponsorizzare nemmeno
quanti in tanti anni, in questi ultimi anni in modo particolare,
sono stati gli artefici e i responsabili di un'immagine distorta
della Valle d'Aosta nel resto del Paese.
Siamo disponibili a far pulizia, a trovare interlocutori nuovi e
credibili che non abbiano niente a che vedere con il passato, con
quel passato le cui ferite si vanno rimarginando dopo dieci lunghi
anni e, per qualcuno, purtroppo nemmeno dopo tanti anni.
Mi rivolgo a Lei, Presidente Lanivi, per rivolgermi a tutta la
Giunta: io a volte posso apparire anche antipatico, forse patetico,
per il mio modo di essere e di parlare. Non sono neanche un
beniamino degli organi di stampa, ma una cosa è certa, so assumermi
le mie responsabilità a costo di pagare di persona.
Siamo tutti a conoscenza che questo Consiglio si è sempre
limitato a ratificare i rinnovi, le modifiche e le proroghe delle
convenzioni SITAV, poiché tutto il resto veniva concordato prima
nelle sedi di Partito o del Movimento.
Quante volte, in occasione di lotte sindacali contro la SITAV,
io ed il sindacato ci siamo trovati soli! Allora nessuna forza
politica si muoveva per dare una mano al sindacato, anzi molte
volte prendevano le distanze. La SITAV era intoccabile, ma mai ho
chiesto l'intervento della Regione.
Abbiamo fatto, trattato e sottoscritto al Ministero del Lavoro a
Roma tre contratti di lavoro per non coinvolgere la Regione. Questo
è avvenuto quando il Presidente della Giunta era il democristiano
Bionaz o Bordon, poi Dujany e infine Andrione..
Quindi, tutte le coalizioni politiche sono rimaste fuori da
qualsiasi discorso di trattativa e conflittualità fra le
Organizzazioni sindacali e la società SITAV.
Ho richiamato l'attenzione del Consiglio su questo aspetto, non
per fare della retorica, ma perché il Presidente ha trascurato di
pronunciarsi fino in fondo su un problema che non è
trascurabile.
Per quanto concerne la firma del contratto dei dipendenti SITAV,
che scade il 31 dicembre 1992, per il quale il Presidente non è
stato coinvolto, almeno così ha dichiarato e io ci credo, è stato
grave sottoscrivere un accordo facendo perno sull'articolo 13 della
convenzione.
E' vero che con un accordo fatto in questo modo e riportando in
premessa la frase dell'articolo 13, la SITAV ha ritrovato la
tranquillità aziendale, ma come è possibile richiamare un articolo
di una convenzione che deve essere rinnovata, il cui interlocutore
non sarà il sindacato, ma la Regione?
Questo non è stato serio da parte sindacale, ma molto meno da
parte della SITAV, perché il sindacato almeno ha cercato di
ottenere quanto era possibile e di avere garanzie su quello che
andava a sottoscrivere! Non era invece permissibile alla SITAV, che
sapeva di dover rinnovare una convenzione, creare un impegno su un
articolo che tutti sosteniamo vada eliminato.
Sono miliardi annui che noi rimborsiamo alla SITAV perché il
costo del personale supera quello che era previsto dalla
convenzione. Sappiamo tutti il perché e siamo tutti correi e
responsabili, non per il contratto di lavoro, ma sul perché questi
costi sull'articolo 13 sono aumentati.
Io credo che anche questo aspetto possa incidere
sull'affidabilità della SITAV. Io mi domando cosa succederà se alla
fine del 1993 l'articolo 13 non fosse più rinnovabile e non fosse
più previsto nella nuova convenzione, come del resto sostiene il
Gruppo della Democrazia Cristiana insieme ad altri.
Cosa farà allora la SITAV? Spingerà i lavoratori contro la
Regione per mantenere l'articolo 13, per far pagare in sostanza
alla Regione una parte del contratto di lavoro? Questo forse è un
ulteriore aspetto che spinge la Giunta regionale a rinviare la
questione alla prossima Giunta.
Sotto le elezioni regionali non è politicamente conveniente
aprire conflittualità con le Organizzazioni sindacali né tanto meno
con la SITAV. Per questo forse non ci saranno rinnovi anticipati,
non si creeranno le occasioni per farlo e tutto verrà rinviato alla
fine del 1993.
Perché se si ha timore di affrontare i reali nodi che abbiamo di
fronte, e se non si ha il coraggio effettivamente di dire alla
SITAV ciò che si pensa, oggi non domani, non ci saranno trata-tive
anticipate neanche dopo che il Consiglio di Stato si sarà espresso
sulla questione FINOPER, perché ci sono altri problemi, tra cui
quello dell'articolo 13. Quindi tutto verrà rinviato alla fine del
1993!
Per questo, il Gruppo della Democrazia Cristiana si asterrà dal
votare questo provvedimento. Noi non ci sentiamo di essere
coinvolti nell'incapacità e nell'insicurezza di questa Giunta
nell'affrontare i problemi. Noi ci asterremo perché gli astenuti
vengono registrati nel verbale della seduta e apparirà chiaro
domani, in questo modo, la posizione che abbiamo assunto oggi.
Presidente
Ha chiesto di parlare il Presidente della
Giunta Lanivi, ne ha facoltà.
Lanivi (GM)
Vorrei solo dare alcuni chiarimenti. Ho
apprezzato una parte dell'intervento del Consigliere Beneforti,
mentre mi corre l'obbligo di chiarire alcuni argomenti perché non
ci siano versioni deformate della realtà della situazione.
Ci sono due affermazioni che condivido con il Consigliere
Beneforti e che credo siano perfettamente in linea con questo tipo
di decisione. La prima è che vogliamo tutelare gli interessi della
Regione e la seconda, è una disponibilità, dichiarata dal
Consigliere, a dare un contributo per la risoluzione positiva del
problema.
Devo invece fare delle precisazioni in merito ad altri due
aspetti. La prima è sulla cosiddetta politica del rinvio e l'altra
invece sull'intenzione nascosta da parte di questa Giunta, così è
interpretata dal Consigliere Beneforti, di voler prorogare o,
comunque, di non voler affrontare il problema per rinviarlo alla
prossima Giunta dopo le elezioni.
Sul primo punto, non ho nessun timore e mi assumo totalmente la
responsabilità di prendere decisioni dopo averle ben ponderate e di
accettare anche eventuali contributi dell'opposizione che vadano
nel senso della tutela degli interessi della Regione.
Se questo vuol dire procrastinare le decisioni, ma che queste
decisioni siano sagge nell'interesse della Regione, e cioè si
applichi il principio della prudenza, invece di prendere decisioni
apparentemente puntuali, ma scriteriate, questo discorso non mi
tocca più di tanto. Credo che gli interessi della Regione in questa
fase storica debbano essere soprattutto improntati alla
prudenza..
Inoltre il Consigliere Beneforti dice che avevamo già detto a
luglio che la trattativa poteva e doveva essere conclusa entro
ottobre. Visto che non sono un eminente giurista né molto esperto
in materia legale, ho voluto, per ogni atto, avere il conforto e la
consulenza di esperti che la Regione ha a disposizione. Mi
riferisco qui a un parere espresso dal Professor Siniscalco, in
data 7 ottobre 1992, a seguito della presentazione del ricorso
FINOPER che doveva essere discusso entro la fine del mese di
ottobre.
Tutta questa documentazione è agli atti e a disposizione dei
consiglieri regionali, in modo particolare dei componenti della
Commissione competente. Cito e leggo: "E' opportuno ricordare in
proposito che l'accoglimento della sospensiva proposta da FINOPER
comporterebbe la sospensione del provvedimento del Consiglio
regionale del 10 gennaio 1992, n. 2995 che delega la Giunta a
trattare con la SITAV, fatta salvo ovviamente la competenza del
Consiglio di approvare o non approvare i risultati della trattativa
stessa e a deliberare sulla nuova concessione.
Ne consegue che mentre da un lato il rigetto della sospensiva
consentirebbe alla Giunta di continuare a trattare senza
pregiudicare le future decisioni regionali, l'accoglimento della
sospensiva impedirebbe qualunque trattativa fino al momento della
decisione in merito".
Questo è un primo parere espresso rispetto alla presentazione
del ricorso del 1 ottobre, con data 27 ottobre. Il consulente ci
faceva presente questa situazione di rischio chiudendo
positivamente con la SITAV nel caso in cui il Consiglio di Stato si
esprimesse in termini diversi. Come si sa, il Consiglio di Stato ha
rinviato la decisione alla fine di gennaio e anche su questo vi
sono pareri che sono stati espressi dai legali..
Io vorrei leggerne solo una parte per dire come la decisione del
rinvio sia motivata e sulla stessa delibera, che viene sottoposta
all'attenzione del Consiglio, si è espresso con suo giudizio il
legale a cui ci riferiamo.
Cito il parere del 10 novembre: "Data l'imminenza della
decisione del Consiglio di Stato, risulta sicuramente opportuno
attendere quella sentenza prima di concludere la trattativa, che
necessita dell'approvazione del Consiglio regionale, e prima di
stipulare il contratto...", e qui mi riferisco allo spostamento
della data, inoltre: "...è noto che la causa FINOPER riguarda la
sua esclusione dal procedimento e l'avviamento alla trattativa
privata con SITAV, motivata dal fatto che nessun soggetto ha
documentato una sufficiente idoneità. "I motivi dedotti da FINOPER
davanti il Consiglio di Stato lasciano supporre che il Consiglio di
Stato si pronuncerà anche sul tipo di procedimento che la Regione
dovrebbe seguire per la scelta del concessionario.
Appare pertanto opportuno, data l'imminenza della decisione del
Consiglio di Stato, e nonostante le possibilità che si aprirebbero
per la Regione anche prima di quella sentenza, qualora la
trattati-va con la SITAV si concludesse negativamente, attendere
quella sentenza con la speranza che il Consiglio di Stato dia utili
indicazioni che non potrebbero poi essere contestate in sede
giudiziaria".
Volevo precisare questi dati, nel senso che non aggiungo altri
pareri espressi dall'ufficio legale interno che pure si esprime in
questo modo e coerentemente a questa impostazione. Ma, perché nulla
sia lasciato intentato, voglio ancora citare il parere del nostro
dirigente dell'ufficio legale: "Nel caso in cui il ricorso della
FINOPER venga accolto dal Consiglio di Stato, la società
ricorren-te avrebbe il diritto di essere ammessa alla gara per la
concessione della Casa da gioco, di conseguenza l'Amministrazione
regionale non potrà più fare la trattativa privata con la Società
SITAV, ma esperire una gara ufficiosa tra le due società
concorrenti".
Quindi proprio facendo riferimento a pareri che ci sono stati
espressi abbiamo considerato l'opportunità di rinviare ogni
decisione, a meno che il Consiglio regionale non dichiari e non
revochi le sue precedenti prese di posizione facendo modificare il
nostro atteggiamento.
Mi riferisco in questo caso alle decisioni prese nel corso dei
Consigli regionali precedenti quale, ad esempio, quella del 17
luglio che delegava la Giunta a trattare con la SITAV. Questa
trattativa non si è potuta concludere positivamente perché il
ricorso presentato FINOPER può rimettere in gioco tutto. Ecco
perché, solo fondando questo atteggiamento sulla tutela degli
interessi regionali e su un prudente atteggiamento che deve essere
assunto in questo momento, la proroga non è automaticamente
spostata al 31 dicembre.
La proroga al 31 dicembre è un motivo precauzionale per la
Regione che si riserva comunque la facoltà di interrompere prima
questa trattativa, ma comunque di attendere la decisione del
Consiglio di Stato prevista per la fine del gennaio 1993.
Per quanto riguarda invece i giudizi che sono stati espressi,
volevo solo chiarire alcune cose affinché il discorso non continui
intorno a un argomento che ha la sua base in questi punti di forza,
che credo siano a conoscenza dei componenti della Commissione
competente, ma non degli altri colleghi.
La decisione del rinnovo della proroga non ci entusiasma molto,
ma è una misura prudente che con responsabilità la Giunta e la
Maggioranza sottopongono all'attenzione di questo Consiglio. In
questo modo si ritiene di tutelare non solo gli interessi della
Re-gione, ma anche quelli dei lavoratori. Per chiarezza, ho anche
tra-smesso tutta la documentazione al Consiglio di modo che i
consiglieri possano dare il loro giudizio e contributo senza
forzare la mano in questa situazione molto delicata che, come è
stato ricor-dato, ha avuto delle conseguenze anche molto pesanti
per questo Consiglio.
Presidente
Ha chiesto di parlare il Consigliere
Riccarand, ne ha facoltà.
Si dà atto che dalle ore 12,27 assume la Presidenza il
Vicepresidente del Consiglio Trione.
Riccarand (VA) Noi non condividiamo la proposta di proroga che
viene oggi inoltrata dalla Giunta regionale per un motivo evidente
a tutti: la convenzione attuale con la SITAV si basa su un atto del
Consiglio regionale che risale al 6 dicembre 1977. Sono quindici
anni che si va avanti con questa convenzione, modificata poi nel
corso degli anni, ma sostanzialmente impostata sulla base della
convenzione originale del 1977.
Quindi quattordici anni di convenzione, oltre un anno di
proroga, e ora la proposta da parte della Giunta di dare un altro
anno di proroga senza neanche avere la certezza che, alla fine di
questa ulteriore terza proroga, ci si trovi poi nella condizione di
poter sciogliere il nodo e fare delle scelte corrette.
Questo è secondo noi l'elemento di fondo che ci spinge ad
esprimerci contro questa proroga, non solo perché, ripeto, arriva
dopo quindici anni di una convenzione ed è la terza proroga che
viene decisa, ma anche perché il contenuto della proposta di
proroga non scioglie nessun nodo.
Si propone sostanzialmente di autorizzare la Giunta a continuare
la trattativa privata con la SITAV. Un'impostazione dunque che a
nostro avviso non dà nessuna garanzia affinché noi ci ritroviamo
fra sette, otto mesi con le carte più chiare e con la possibilità
di fare delle scelte definite e valide..
Noi siamo quindi da un lato contrari alla proroga, dall'altro
lato però, c'è comunque una difficoltà reale perché non riteniamo
neppure possibile pensare a un rinnovo
"tout court"
della
convenzione con la SITAV, quantomeno sulla base degli orientamenti
che erano stati assunti con la deliberazione consiliare del 10
gennaio 1992. Io voglio ricordare solo un dato di quegli
orientamenti approvati dalla Maggioranza del Consiglio di allora:
si parlava di una convenzione di nove anni più tre, cioè di una
convenzione di dodici anni.
Credo che pensare di fare una convenzione di dodici anni con
questa società, così come emerge da questo volume che ci è stato
dato e dalle informazioni che abbiamo avuto in Commissione, sia
molto pericoloso, perché questa società SITAV è in una situazione
molto delicata, sicuramente non trasparente né affidabile. Il 44
percento delle azioni è sotto sequestro per iniziativa o della
Magistratura oppure per liti fra i soci e ciò per tutte le azioni
VALSER, le azioni SFIT e per altre piccole quote azionarie..
Il Presidente della società ha dichiarato in Commissione,
presentandolo come un grande successo, che c'è un patto di
maggioranza che collegherebbe la maggioranza dei soci, ma è un
patto del 50,58, di cui poi lo 0,70 percento è contestato perché
sotto sequestro.
Quindi si tratta di un patto di maggioranza molto esiguo che
dimostra l'esistenza di una società che non ha una maggioranza
solida, di cui conosciamo soltanto una parte dell'azionariato,
quello della cosiddetta maggioranza, perché la maggioranza stessa
della società non è in grado di comunicarci i nominativi dei
restanti azionisti a causa di questi scontri interni fra "SFIT" e
la maggioranza, ma non solo "SFIT". Sappiamo infatti che le azioni
"VALSER" sono sotto sequestro e quindi partecipa alle Assemblee dei
soci il rappresentante nominato dalla Magistratura.
Ma se un giorno queste azioni fossero dissequestrate, ci
troveremmo a trattare con una società che è contro la maggioranza,
e soprattutto con persone all'interno della "VALSER" e della "SFIT"
che lo stesso Presidente della SITAV ha definito in Commissione
come persone poco raccomandabili. In particolare è stato dichiarato
che al controllo di questo pacchetto di azioni di minoranza ci
sarebbe Chamonal, una minoranza quindi che rischia sempre di
diventare una maggioranza..
Noi riteniamo quindi che l'affidabilità della SITAV non esista,
così come non esiste di fatto una totale trasparenza
dell'azionariato. Probabilmente il Presidente della Giunta ha
acquisito informazioni solo sulla maggioranza dell'azionariato, ma
non abbiamo i dati completi rispetto a tutto l'azionariato.
Siamo quindi da un lato contrari alla proroga, dall'altro siamo
anche ostili a una concessione alla SITAV..
Io credo quindi che ci si trovi in una situazione di imbarazzo
in cui ci sono ovviamente delle responsabilità. Credo che la Giunta
attuale abbia delle responsabilità per quello che ha fatto o non ha
fatto in questi mesi. La vicenda comunque risale a tempi molto più
antichi, la storia del monopolio della SITAV è molto più vecchia e
ormai risale all'immediato dopoguerra. Si è creata un'
incrostazione che ha quasi quarant'anni e che bisogna risolvere in
qualche modo, pur rendendomi conto che non è facile, visto anche il
ruolo di potere che questa società nell'arco di questi quaranta
anni è riuscita ad assumere.
All'inizio del 1992, il nostro Gruppo aveva detto di ritenere
sbagliata la scelta di andare ad una trattativa privata con la
SITAV e che ritenevamo ingiustificata l'esclusione della FINOPER.
Non sappiamo esattamente cosa sia questa società e come operi, però
dai dati che avevamo, non si capiva perché solo la SITAV potesse
essere considerata affidabile e trasparente e non la FINOPER.
Fin da allora ci eravamo espressi a favore di una trattativa
pluri-ma e, se fosse stata attuata questa scelta, oggi forse
avremmo un ricorso in meno e avremmo qualche alternativa in più da
giocare.
Non mi pare che vi sia molta chiarezza da parte della Giunta e
della Maggioranza su come si intenda operare. Devo dire che in
passato il nostro Gruppo aveva già ventilato un'ipotesi diversa,
che non è sicuramente la soluzione migliore, ma che forse poteva
permetterci di uscire da questa situazione bloccata. Si trattava
sostanzialmente di proporre una convenzione breve, di non fare una
convenzione di nove o dodici anni, ma di tre anni, finalizzata a
degli obiettivi ben precisi. Innanzitutto rompere questo
accerchiamento della SITAV, che rende difficoltoso affidare la
gestione della Casa da Gioco ad altra società perché si è creata
una situazione di monopolio da parte della SITAV che possiede ad
esempio i parcheggi più importanti e il Billia.
L'obiettivo prioritario di una situazione transitoria di pochi
anni, tre anni, doveva essere di rompere l'accerchiamento
costringendo sostanzialmente un passaggio di proprietà, rispetto
anche ad interessi finanziari da parte della Regione, che avrebbe
permesso di avviare poi una trattativa plurima tale da permettere
alla Regione di scegliere tra diversi partners senza essere
condizionata pesantemente, com'è oggi, dal controllo sui territori,
dai ricatti SITAV, già ventilati, e così via.
Questa poteva dunque essere una possibile soluzione che avrebbe
incontrato sicuramente le resistenze della SITAV che non si farà
spogliare facilmente della sua situazione di potere..
Però, in un anno avremmo forse già fatto dei passi avanti,
invece la Giunta ci propone una proroga per rinviare il tutto alla
fine del 1993, e se non si sceglie adesso è inevitabile che la
decisione sarà presa soltanto dopo le elezioni, senza però fornire
alcuna garanzia di riuscire a sbloccare la situazione.
Come diceva Beneforti, possiamo tutti sottoscrivere che la
situazione della SITAV non cambierà perché non è pensabile che con
i conflitti tra SFIT, VALSER e gli altri soci ci sia una
possibilità di miglioramento dell'affidabilità della SITAV.
Riteniamo dunque che questa proroga non solo non abbia
giustificazioni valide, ma siamo preoccupati soprattutto dal fatto
che dietro questa proroga non ci sia nessuna indicazione e nessuna
garanzia di possibili soluzioni.
Presidente
Ha chiesto di parlare il Consigliere
Pascale, ne ha facoltà.
Pascale (PSI)
Mi pare che le motivazioni addotte per
la proroga siano essenzialmente due; non voglio prendere in
considerazione una terza motivazione che mi sembra adombrata, cioè
quella della prossimità delle elezioni regionali perché mi
sembrerebbe assurda.
Credo che le motivazioni addotte dal Presidente della Giunta e
riportate nella delibera siano due: una di tipo giuridico e una di
tipo politico.
La motivazione di tipo giuridico consiste nell'opportunità di
attendere la sentenza del Consiglio di Stato. Parlo di opportunità
e non di obbligo, usando le parole del consulente, perché nulla
vietava alla Regione di fare una nuova convenzione con la SITAV già
nel primo semestre, dopo la sentenza del TAR. Probabilmente la
Maggioranza sarebbe arrivata a concludere la trattativa alla
scadenza prevista di luglio, perché questi erano gli intenti, e
nulla vietava alla Regione di fare una convenzione in questi sei
mesi pur pendente il ricorso al Consiglio di Stato.
A questo proposito voglio citare un precedente: il ricorso
legato al concorso di idee sulla progettazione del parco di
Saint-Martin de Corléans. Noi abbiamo atteso la decisione del TAR,
ma poi, pur in pendenza di ricorso al Consiglio di Stato, si è
proceduto all'affidamento della progettazione. L'Amministrazione
non può essere paralizzata con tutti i casi di ricorso che i
privati possono presentare.
Mi pare che le conseguenze poi di un'eventuale decisione che si
poteva prendere prima, e che si poteva prendere anche in questi sei
mesi, non siano così gravi. Vorrei anch'io leggere qualche passo
del parere di Siniscalco. Il consulente dice: "La sentenza... (una
sentenza eventualmente favorevole per FINOPER)... non comporta
automaticamente né la nullità né l'annullamento del contratto.
La sentenza annulla invece la deliberazione dell'Ente pubblico
che sceglie il contraente e che costituisce il presupposto
necessario per legittimare la stipulazione del contratto e pertanto
la Regione si troverebbe nella necessità di deliberare nuovamente
tenendo conto della sentenza del Consiglio di Stato".
Ciò vuol dire che se noi oggi facessimo una convenzione con la
SITAV, e poi la sentenza del Consiglio di Stato desse ragione alla
FINOPER, dovremmo solo rifare l'atto. Infatti, Signor Presidente,
sul bando di concorso è scritto che l'Amministrazione è libera di
scegliere il proprio partner. Io non ritengo quindi che questa
possa essere in assoluto la motivazione principale per una proroga
di questo rilievo.
Vorrei leggere ancora un altro passo del parere di Siniscalco
che è abbastanza illuminante: "Nulla impedisce invece che la
Giunta, qualora abbia risolto in modo positivo l'indagine
preliminare sull'affidabilità e la trasparenza dell'azionariato,
conduca la trattativa sui contenuti del contratto che dovrà essere
sottoposto al Consiglio".
Se la Giunta regionale e la Maggioranza avessero presentato oggi
la convenzione completa, con tutte le risposte fornite dalla SITAV
sul ruolo della società rispetto alla questione del Casinò,
all'articolo 13, agli investimenti, alla percentuale unica e altro
ancora, chiedendo per cautela, vista l'imminenza della sentenza del
Consiglio di Stato, la proroga di un mese sarebbe stata sicuramente
una richiesta giustificata.
In realtà oggi, dopo cinque mesi, non solo non si è conclusa la
trattativa nel merito, al di là dell'aspetto giuridico, ma non è
neanche stata avviata. Siamo fermi al punto pregiudiziale posto
dalla Giunta, ossia quello della trasparenza e dell'affidabilità
perché non siamo ancora in grado di prendere delle decisioni su
questo punto.
Quando si dice che "Allo stato degli atti le risposte fornite
dalla SITAV sulla trasparenza e l'affidabilità sono ritenute
insoddisfacenti" si dice tutto ed il contrario di tutto, non si
dice né che la SITAV è affidabile né che è inaffidabile.
Mi pare che il quesito che si poneva cinque mesi fa a questa
Giunta fosse abbastanza semplice, perché la situazione è nota e
sarà nota anche domani.
Ci troviamo di fronte ad una società che è di-visa e spaccata:
da una parte c'è l'attuale management che ha dalla sua parte la
maggioranza del 50,58 percento e dall'altra parte c'è
un'opposizione che la stessa maggioranza ritiene inaffidabile e che
quindi è stata estromessa dalla gestione del Casinò.
Noi dobbiamo decidere se riteniamo che questa maggioranza del
50,6 percento debba avere la fiducia dell'Amministrazione
regionale, di concludere la trattativa cautelandosi sulla
possibilità che in futuro questa maggioranza diventi una
minoranza.
Già la vecchia Giunta si era posta questo problema e si era
concordato con la parte una clausola che prevedeva l'immediata
decadenza della convenzione qualora mutassero gli equilibri
all'interno di questa società e la nuova maggioranza non fosse di
gradimento della Regione.
L'altra ipotesi è che, se questa Giunta non si ritiene
abbastanza cautelata da questo 50,6 percento, oppure ritiene che
l'affidabilità e la trasparenza vada estesa a tutto l'azionariato
al 100 percento, lo dica senza aspettare cinque mesi. La Giunta,
già cinque mesi fa poteva sciogliere questo nodo e riaprire i
termini della trattativa.
Decadeva così il ricorso FINOPER perché revocando la delibera
del Consiglio regionale che dava mandato alla trattativa privata
solo con la SITAV, sarebbe venuta a mancare la materia del
contendere. Questo però si sarebbe potuto fare subito e avremmo
avuto così cinque mesi di tempo per studiare altre opzioni.
Parrebbe invece che, di fronte a tante possibili opzioni, la
Giunta abbia scelto di non scegliere, e ciò, il Presidente della
Giunta mi scuserà, mi pare una manifestazione evidente di
incapacità a governare, perché governare vuol dire essenzialmente
scegliere e decidere.
Il giudizio, proprio dal punto di vista politico, non può essere
che di inaccettabilità del provvedimento che ci viene sottoposto,
aggravato anche dalla preoccupazione che abbiamo..
Posso citare a questo punto tutte le osservazioni che sono state
fatte dalle Organizzazioni sindacali nel corso delle audizioni con
documenti e lettere che sono state fatte. Ci troviamo in presenza
di un'azienda che già da due anni non fa nulla. Già da due anni
viviamo in una situazione di incertezza, di non decisione, di non
programmazione di nessuna iniziativa.
Già l'anno scorso allo scadere della convenzione, la società in
vista della scadenza ha adottato la filosofia del "vivere alla
giornata". La situazione poi chiaramente si è prorogata per tutto
l'anno nel corso delle due proroghe e a maggior ragione succederà
nel 1993.
In conclusione, ci saranno tre anni di immobilismo da parte
dell'azienda in un momento che poi è quello più pericoloso, perché
com'è noto c'è una forte concorrenza in atto.
Vorrei solo citare il Casinò di Campione, che recentemente è
diventato molto competitivo; è già stata poi annunciata l'apertura
di nuove Case da gioco nelle vicine Francia e Svizzera, che sono
comunque bacino di utenza nostra; c'è poi questa legge, che a
quanto si dice dovrebbe essere presentata in Parlamento a febbraio,
che potrebbe anche portare ad una sollecita apertura di nuove Case
da gioco proprio nel territorio italiano.
Nel momento in cui noi dovremmo attrezzarci per essere
competitivi rispetto a questa situazione di concorrenza che si sta
verificando, viviamo invece una situazione di completo degrado e
incertezza che non sappiamo a cosa può portare.
Sono imbarazzato nel trovarmi a quindici giorni dalla scadenza
senza soluzioni reali al problema. Non si può aspettare adesso per
chiedersi cosa fare.
Questa questione doveva essere affrontata cinque mesi fa con il
contributo di tutte le forze consiliari. Oggi è tardi per prendere
delle decisioni, e la responsabilità di questi ritardi non può che
essere di questa Giunta perché, di fatto, in questi cinque mesi non
ha deciso nulla, ha soltanto rinviato dei problemi che si
ripresenteranno.
Non dimentichiamo che questi problemi si ripresenteranno tali e
quali a fine gennaio quando il Consiglio di Stato emetterà sentenza
sul ricorso FINOPER, e saranno comunque problemi insolubili. Non
sarà certo la sentenza di fine gennaio a fornirci le garanzie di
trasparenza e affidabilità sulla SITAV. Se le risposte della SITAV
sono ritenute insoddisfacenti oggi, saranno insoddisfacenti anche a
fine gennaio.
Ha dunque ragione chi dice che mettere in delibera la
possibilità di anticipare o di interrompere la proroga, è una
finzione, sappiamo tutti che prorogare di un anno vuol dire
rimandare la decisione a dopo le elezioni regionali.
Credo che il nostro giudizio non possa che essere molto critico
e negativo, proprio da un punto di vista politico e non ci resta
quindi che attestare quelle che sono le responsabilità di questa
Giunta e di questa Maggioranza.
Presidente
I lavori sono sospesi e riprenderanno
questo pomeriggio alle ore 16,00.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK