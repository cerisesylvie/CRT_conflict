Consiglio Regionale della Valle d'Aosta - Oggetto del Consiglio n. 3836 del 21 ottobre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3836 del 21 ottobre 1992 - Resoconto
OGGETTO N. 3836/IX Realizzazione dell'anagrafe regionale
delle persone portatrici di handicap.
(Interrogazione)
Presidente
Do lettura dell'interrogazione presentata dai
consiglieri Beneforti, Ricco e Chiofalo, iscritta al punto 8
dell'ordine del giorno.
Interrogazione A conoscenza della delibera della Giunta
regionale approvata nella seduta del 20 luglio 1990 con la quale
veniva affidata alla Società IN.VA. SpA di Aosta la realizzazione
di una anagrafe regionale delle persone portatrici di
handicap;
preso atto del tempo trascorso e dell'importanza che riveste
l'iniziativa;
i sottoscritti consiglieri regionali della Democrazia
Cristiana
interrogano
l'Assessore competente per conoscere:
il lavoro svolto alla data odierna e i tempi entro i quali
l'anagrafe sarà definitivamente realizzata.
Presidente
Ha chiesto la parola l'Assessore alla
sanità e assistenza sociale, Cout; ne ha facoltà.
Cout (PCI-PDS)
In base alla delibera istitutiva del 20
luglio 1990, l'anagrafe dei disabili dovrebbe essere un utile
strumento per fornire un quadro esauriente della presenza di
disabili in Valle d'Aosta, per suddividere le tipologie di
invalidità, per pianificare gli interventi ed assumere iniziative
in loro favore e supportare un programma di interventi.
Con la stessa delibera istitutiva l'attuazione di questo
strumento è stata affidata alla società In.Va., che ha predisposto
un progetto complesso, distinto in varie fasi. La prima consiste
nella computerizzazione di tutti i dati sui disabili in possesso
dell'ufficio invalidi, mentre quelle successive dovrebbero
riguardare il contatto con altri referenti regionali in possesso di
altri dati sui disabili, come ad esempio: Inps, Inail, Ufficio del
lavoro, Assessorato alla pubblica istruzione...
Il lavoro di compilazione di schede e caricamento su computer
dei fascicoli relativi all'accertamento dell'invalidità civile è
stato completato a gennaio 1992 per ciò che concerne l'archivio
dell'ufficio invalidi civili, con circa 15.000 pratiche arretrate.
E' stato inoltre effettuato fino a settembre 1992 l'aggiornamento
delle pratiche di persone che avevano dei precedenti di invalidità
e che hanno sostenuto una nuova visita per il riconoscimento
dell'aggravamento.
E' stato effettuato il caricamento delle pratiche nuove e sono
state eliminate dall'archivio le pratiche di invalidi deceduti e
modificate quelle delle persone emigrate, chiedendo informazioni a
tutti i comuni della regione.
Tutte le schede compilate devono essere controllate da un
medico, che emette una diagnosi ed effettua la codificazione
secondo la patologia riscontrata.
Purtroppo, questo lavoro sotto certi aspetti procede a rilento.
Infatti il medico ha codificato fino alla lettera "P" della prima
serie di schede (invalidi titolari di indennità di accompagnamento
e di pensione), mentre, oltre alle pratiche nuove, rimangono ancora
da codificare le pratiche di mero accertamento dell'invalidità per
scopi diversi (ciechi, sordomuti, ...). Quindi resta ancora da fare
un grosso lavoro.
Bisogna comunque dire che sono state caricate circa 16.000
schede, compresa la cancellazione degli invalidi deceduti. Le
schede complete della codifica del medico sono circa 5.000.
Ricordo anche che l'anagrafe degli invalidi civili ha bisogno di
un continuo aggiornamento, in quanto ci saranno sempre nuove
domande da codificare e caricare. Il lavoro è abbastanza complesso
e lungo, ma possiamo assicurare che viene seguito con attenzione e
cerchiamo di fare il possibile per accelerare il completamento di
quanto viene chiesto nell'interrogazione.
Presidente
Ha chiesto la parola il Consigliere
Beneforti; ne ha facoltà.
Beneforti (DC)
Prendo atto della risposta
dell'Assessore. Mi rendo conto della complessità della
realizzazione dell'anagrafe dei disabili, ma occorre tener presente
che l'anagrafe è sempre più necessaria per poter programmare gli
interventi in favore dei disabili. Oggi stiamo attuando diverse
iniziative a livello regionale, ma spesso ci troviamo in difficoltà
perché non conosciamo l'entità del fenomeno. Mi riferisco
all'integrazione nella scuola e nell'attività lavorativa.
L'obiettivo dell'anagrafe è d'avere un panorama completo della
situazione degli handicappati della nostra regione, per poterli
seguire dalla nascita alla morte e per porre in essere tutti gli
interventi che si rendano necessari, in modo che, alla luce degli
interventi che annualmente vengono portati avanti per
l'integrazione scolastica e lavorativa o per l'eventuale
integrazione degli handicappati in altri centri, sia possibile
programmare anche le spese, ma soprattutto le risorse umane
(personale) necessarie per assistere questa categoria.
Teniamo presente che tale anagrafe è stata richiesta e spesso
sollecitata anche dall'associazione dei genitori degli handicappati
e dalla consulta regionale degli invalidi, proprio perché in certe
occasioni sono stati trascurati dei casi cui non si poteva
provvedere compiutamente. L'interrogazione è stata presentata per
conoscere la situazione attuale. L'Assessore ha risposto. Chiedo
ora che sia intensificata tutta l'azione tesa a definire quanto
prima l'anagrafe.
Per l'esperienza che ho maturato in passato, so che In.Va. deve
essere spesso sollecitata, per cui raccomando all'Assessore di
intervenire direttamente sull'In.Va., per rendersi conto della
realtà della situazione e per far capire l'importanza dell'anagrafe
dei disabili nella nostra regione, tanto più che dobbiamo attuare
anche il "progetto marginalità" che ha avuto il consenso di questo
Consiglio, ma questo progetto potrà andare avanti solo se avremo in
mano il fenomeno e sapremo gestire il "progetto marginalità" alla
luce dell'anagrafe della situazione regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK