Consiglio Regionale della Valle d'Aosta - Oggetto del Consiglio n. 3837 del 24 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3837 del 24 luglio 2024 - Resoconto
OGGETTO N. 3837/XVI - Interrogazione: "Stato attuale dei
lavori dell'Ospedale di Comunità presso la Casa di riposo J.B.
Festaz".
Bertin (Presidente) -
Punto n. 15. Risponde l'assessore
Marzi.
Marzi (SA) -
Domanda n. 1: "Quale sia lo stato attuale
dei lavori per l'edificazione dell'Ospedale di comunità".
I lavori dell'Ospedale di comunità presso la struttura del Jean
Boniface Festaz sono interamente finanziati nell'ambito del PNRR
per complessivi 1,9 milioni di euro.
I lavori sono stati consegnati alla ditta aggiudicataria in data
24 ottobre 2023 nel rispetto della
milestone
del terzo
trimestre 2023 che fissava la scadenza al 30 settembre.
Alla data odierna i lavori sono in avanzato stato di
realizzazione: risultano terminate tutte le parti e tutte le
pavimentazioni, ultimati i bagni, posati i serramenti esterni, in
larga parte eseguiti i controsoffitti e le parti
impiantistiche.
Con l'obiettivo di migliorare l'intervento e di far fronte alle
contingenze verificatesi in corso d'opera e precedentemente
imprevedibili, si è resa necessaria una perizia di variante. La
variante, nel complesso, non presenta maggiori costi, è stata già
stata redatta ed è attualmente all'attenzione del soggetto esterno
incaricato della validazione del progetto per poi essere approvata
in via definitiva. L'impresa appaltatrice ha già sottoscritto
l'atto di sottomissione alla perizia di variante, superando quindi
le diverse riserve che l'impresa stessa aveva presentato.
Ad oggi è in fase di preparazione il terzo stato di avanzamento
dei lavori.
Nell'atto di recepimento della variante, è stata individuata,
concordemente tra direzione lavori e impresa, una proroga di trenta
giorni sino al 22 settembre 2024, prevedendo sin d'ora che potrebbe
rendersi necessaria una breve proroga in considerazione delle
tempistiche delle forniture nel mese feriale di agosto.
In ogni caso si ritiene che l'apertura dell'Ospedale di comunità
potrà avvenire entro il 2025, in ampio anticipo rispetto al termine
fissato dal PNRR che, ricordo, era il 31 marzo del 2026.
La fornitura degli arredi è stata già appaltata attraverso la
Centrale unica di committenza regionale ed è stata aggiudicata in
data 10 giugno 2024. La completa fornitura degli arredi è prevista
entro poco tempo.
L'opera necessita del collaudo tecnico-amministrativo finale
che, nell'ottica di anticiparne i tempi, è stato affidato con
specifico incarico a un soggetto adeguato che può fornire il
proprio apporto tecnico-amministrativo sia in corso d'opera che in
fase finale.
Domanda n. 2, "Cosa intendono fare i vertici della Casa di
riposo Jean Boniface Festaz in merito all'incarico del direttore in
scadenza al termine del corrente anno, tenuto conto del suo ruolo
di RUP nell'ambito del progetto". Come precisato nel testo
dell'interrogazione, l'incarico del direttore del Jean Boniface
Festaz va in scadenza alla fine del corrente anno 2024. Il
Consiglio d'amministrazione del Jean Boniface Festaz nella seduta
dell'11 luglio scorso ha approvato l'avviso per la selezione del
direttore, il quale assumerà la carica a far data quindi dal primo
gennaio 2025.
L'avviso è già in pubblicazione dal 15 luglio e la scadenza per
presentare le domande è stata fissata a fine agosto.
Per quanto attiene al ruolo di RUP, con riferimento all'Ospedale
di comunità nell'ambito del progetto PNRR, la direzione del Jean
Boniface Festaz, all'esito della selezione per l'incarico del
direttore, svolgerà le opportune valutazioni per l'affidamento di
tale funzione. La struttura competente dell'Assessorato riceverà
dal Jean Boniface Festaz gli aggiornamenti del caso e procederà
quindi con le dovute comunicazioni all'Unità di missione PNRR.
Domanda n. 3: "Quale sia lo stato delle interlocuzioni tra i
vertici dell'azienda della Casa di riposo e l'Azienda USL in merito
alle tariffe da applicare nell'ambito della gestione dell'Ospedale
di comunità". Questa è una domanda molto intelligente, ma
naturalmente molto in anticipo. Sono state proficuamente avviate e
sono tutt'ora in corso le riunioni tra l'Assessorato, l'Azienda USL
e la direzione del Jean Boniface Festaz volte a coordinare e a
pianificare la gestione del nuovo servizio sanitario e la
determinazione delle relative tariffe, quindi ne stiamo già
abbondantemente parlando.
Più precisamente, il confronto tecnico è volto alla definizione
di un testo di convenzione per regolare i rapporti tra la struttura
del Jean Boniface Festaz e l'Azienda USL alla determinazione di una
tariffa del servizio che - partendo dalle indicazioni in tal senso
approvate da Agenas - vada a definire una corretta e congrua
remunerazione delle attività che saranno svolte presso l'Ospedale
di comunità.
Le prime indicazioni che Agenas sta dando in tal senso sono
delle indicazioni sicuramente molto al di sotto degli standard.
Proprio nell'ottica di grande attenzione ai servizi sanitari
presenti nella struttura, la variazione di bilancio appena
approvata, ieri, prevede una significativa modifica dell'articolo
12 della 34/2004, e cioè la norma regionale che regola i rapporti
tra Regione e Jean Boniface Festaz.
Con tale norma si è rafforzato il sostegno finanziario
all'Azienda Jean Boniface Festaz proprio nella direzione
d'integrare i servizi prettamente sociali con quelli di natura
sanitaria.
Si è quindi introdotto un meccanismo di compartecipazione alle
spese di funzionamento anche per i servizi socio-sanitari e
sanitari, come già avviene per i servizi socio-assistenziali.
Sempre nella suddetta legge di variazione appena approvata dal
Consiglio, si è previsto un importante intervento verso il Jean
Boniface Festaz per far fronte ai maggiori costi derivanti dai
rinnovi contrattuali del proprio personale.
Presidente -
Consigliere Aggravi, ne ha facoltà.
Aggravi (RV) -
Mi spiace sulla prima domanda di aver
sostanzialmente chiesto all'Assessore di ripetere quanto poi è
stato fornito in Commissione, ma lo ringrazio comunque della
sintesi; ovvio che l'interrogazione nasceva prima della
possibilità... o comunque in concomitanza con l'esame della
variazione.
Per quello che riguarda la domanda n. 2, è una domanda in cui io
cito l'audizione che c'era stata, in cui avevo puntualmente chiesto
in particolare al Presidente del Jean Boniface Festaz, mi scuso che
ieri mi sia scappato il Baptiste ma non penso che si sia offeso il
signor Festaz... perché considerate le tempistiche, mi ero detto
giustamente - il percorso l'ha fatto lei - che a fine anno termina
un incarico (in realtà i lavori terminano oltre, seppur in anticipo
rispetto alle scadenze previste) e, siccome la figura del RUP non è
proprio una figura di secondo piano, avevo chiesto quali fossero le
intenzioni.
C'è un'evoluzione nella risposta che ricevo oggi perché la non
risposta che ho sentito in Commissione era quasi una sintesi di
"Non si pone il problema", in realtà il problema si pone, lei oggi
mi ha dato una risposta un po' più completa, tra l'altro sul
discorso dell'avviso mi risulta che ci sia qualche divergenza tra
l'attuale direttore e la governance, chiamiamola così per essere
molto più british e polite, e quindi vedremo che cosa succederà a
questo punto a fine agosto quando si chiuderanno le
presentazioni.
Sono sicuro che da parte dell'Assessorato ci sarà comunque
un'attenzione particolare, e lo dico perché chi sovraintende
comunque alla gestione complessiva delle cose non è totalmente la
governance dell'azienda pubblica di servizi, ma comunque mi auguro
che ci sia anche un'attenzione superiore, proprio per la
particolarità e l'importanza della Casa di riposo che abbiamo anche
tra l'altro ricordato ieri nell'esame degli articoli, anche perché
- e lei nella risposta della terza domanda lo ha nuovamente
sottolineato e lo hanno sottolineato un po' tutti coloro che hanno
parlato del Festaz - questa triplice natura dei servizi, alcuni che
sono già sostenuti, altri che si aggiungono, fa del Jean Boniface
Festaz una struttura ancor più importante, soprattutto nell'ambito
della sanità territoriale.
Ringrazio anche di aver apprezzato la natura della domanda, mi
sono portato un po' più avanti, ma per un discorso di cronologia:
sono partito dallo stato attuale, poi sono passato al fine anno con
la fine dell'incarico del direttore, poi mi sono detto: chiediamo
poi la reale domanda da porsi anche a seguito della miniriforma che
è stata fatta con la variazione.
Le indicazioni che ci ha dato sono sicuramente d'interesse,
soprattutto nella parte che riguarda gli standard Agenas, quindi
manterremo - come ho già detto ieri - l'attenzione e vedremo, da
qui a quando sarà il momento, come si delineerà il testo di
convenzione.
Non è un tema banale, l'ha riconosciuto anche lei, e so che su
questo ha una particolare attenzione perché, al netto del
contributo, ovviamente poi la quota parte di costo viene coperta
dalle tariffe e quindi su quella parte si fa o si può fare comunque
la differenza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK