Consiglio Regionale della Valle d'Aosta - Oggetto del Consiglio n. 952 del 19 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 952 del 19 settembre 2019 - Resoconto
OGGETTO N. 952/XV- Interpellanza: "Approvazione dello schema
di contratto relativo agli operatori di sostegno nelle istituzioni
scolastiche".
Distort (Presidente)
- Punto 60 all'ordine del giorno Per
l'esposizione dell'interpellanza la parola alla proponente, collega
Pulz.
Pulz
(ADU VDA)
-. Con quest'interpellanza vogliamo
accendere i riflettori sulla situazione degli operatori di sostegno
che lavorano nelle istituzioni scolastiche della regione Valle
d'Aosta. Dal 2010, a seguito della legge 44, agli allievi con
disabilità il servizio di assistenza e di sostegno, anche
educativo, viene erogato dalla in house società di servizi, di cui
è socio unico la Regione. A proposito degli operatori di sostegno
va precisato, credo per non creare confusioni presso chi non è
strettamente addetto ai lavori, che si tratta di un educatore, per
ora non obbligatoriamente in possesso di laurea come educatore
professionale socio-pedagogico, laurea che, tuttavia, parte degli
operatori valdostani già possiedono e che segue casi di
riconosciuta gravità clinica, lavorando su obiettivi di tipo
educativo, di autonomia personale e sociale nonché sugli aspetti
relazionali, che sono fondamentali. Una categoria, affine agli
operatori di sostegno, ma diversa, sono gli insegnanti di sostegno
- di cui ho fatto parte solo per un anno - che assai spesso sono
abilitati all'insegnamento di una materia specifica e che
dovrebbero poi avere un'ulteriore abilitazione per il sostegno,
titolo non così diffuso e di cui c'è urgenza (come sappiamo) in
Valle d'Aosta.
L'insegnante di sostegno è più nello specifico responsabile
degli aspetti didattici, però nella realtà dei fatti operatore di
sostegno e insegnante di sostegno lavorano entrambi a un PEI, cioè
un percorso educativo individualizzato, appunto per l'allievo
disabile, percorso che costruiscono e che poi cercano di perseguire
e di realizzare insieme; non sempre quindi è così delineata la
differenza di compiti e ruoli. Di recente si è tornato a parlare
degli operatori di sostegno in Valle d'Aosta, a seguito della
delibera di Giunta, approvata venerdì 30 agosto 19, che definisce
lo schema di contratto appunto relativo agli operatori di sostegno.
Dall'Assessorato all'istruzione è stato poi diffuso un comunicato
stampa - un po' pomposo, se posso permettermi - che sottolinea il
monte ore complessivo di 4.248 ore settimanali con un impegno di
spesa per l'Amministrazione di oltre 4 milioni 200 mila euro e poi
si è parlato della positiva sperimentazione svolta nell'anno
scolastico passato presso le scuole dell'infanzia dove il servizio
è stato prorogato fino al termine dell'attività didattica che, per
la scuola dell'infanzia, è il 30 giugno; quindi questa
sperimentazione positiva viene riproposta per il nuovo anno
scolastico in corso. Lo stesso comunicato stampa precisa che si è
concordato con la società di servizi (e leggo testualmente il
passaggio) che "si potrà sostituire il personale assente, in caso
di alunni in situazione di particolare gravità, dice un inciso, sin
dal primo giorno, compatibilmente con la possibilità di impiego
degli operatori supplenti e tenuto conto della sede della scuola e
del numero degli operatori in servizio nella stessa". Ecco, io qui
vorrei proprio capire a che cosa si riferisca l'Assessore in questo
comunicato perché sembra dimenticare che tutti i casi a cui viene
affiancato un operatore di sostegno sono ritenuti gravi. E chi lo
decide? Chiaramente c'è una valutazione neuropsichiatrica. La
reazione degli operatori di sostegno non è stata altrettanto
entusiasta (questo va detto), non ha avuto lo stesso tono di
soddisfazione dell'Assessore, tant'è che un nutrito gruppo ha poi
scritto una lettera ai giornali, criticando la sperimentazione per
una serie di ragioni ben argomentate: in primis per non essere a
conoscenza dei criteri adottati per la scelta degli allievi e delle
istituzioni da includere in questa decantata sperimentazione, a
seguire perché la loro assunzione dalla metà del mese di settembre
alla metà del mese di giugno non permette loro né di partecipare,
se non a titolo volontario, alle formazioni attività di
preparazione, che chiaramente avvengono nei primi giorni di
settembre prima che ricominci la scuola, né soprattutto - e questo
è un fatto che mi sembra piuttosto grave - di seguire i ragazzi nel
delicato momento dell'esame di stato conclusivo del ciclo di studi,
perché è chiaro che questi ragazzi sarebbero certamente rafforzati
dalla presenza degli operatori con cui hanno instaurato un rapporto
privilegiato, e questo l'ho vissuto personalmente l'anno in cui
appunto ho fatto l'insegnante di sostegno su un caso molto, molto
delicato. Ecco, bisogna poi dire che questo momento di fine anno
scolastico segna anche la fine dello stipendio per gli operatori
che in estate non sono pagati e però sono assunti a tempo
indeterminato, cioè questa mi pare proprio una contraddizione in
termini perché loro sono assunti a tempo indeterminato con un
contratto part-time; mi sembra surreale, francamente. L'esito di
tutto questo è stata (e lo dicono loro in questa lettera) la scarsa
qualità del servizio per via dell'elevato rapporto numerico
operatore di sostegno/allievi che mediamente è di un operatore per
quattro ragazzi. Sottolineano le discriminazioni tra gli alunni
dovute a diversità di trattamento, e questa è un'esperienza che ho
vissuto molto personalmente: più il genitore è in grado d'imporsi e
di pretendere più ottiene, fatto che è disdicevole di per sé, è da
prendere le distanze. E poi sottolineano che ci sono purtroppo
contrasti tra gli operatori stessi, che hanno (a fronte di
qualifiche identiche) un trattamento diverso, anche perché alcuni
di loro mantengono il contratto vecchio come regionali, e quindi
hanno per esempio il riconoscimento del bilinguismo, mentre tutti
gli altri non ce l'hanno perché la società esternalizzata ha
coinciso con la riduzione degli stipendi. Però continuano a fare 36
ore settimanali e gli operatori concludono questa lettera
amaramente e in un clima proprio di scoramento, sottolineando la
mancanza di dignità professionale e anche di rispetto umano (e sono
termini forti) nei confronti di una categoria che lavora con i
ragazzi più deboli. Io posso proprio testimoniare per esperienza
personale che purtroppo si aggiunge a tutto questo il fatto che sia
gli insegnanti di sostegno che gli operatori di sostegno in molti
casi nella scuola sono considerati un po' di serie B, eppure il
loro rapporto è preziosissimo perché - credo che sarete tutti
d'accordo - è indice del grado di civiltà raggiunto dal nostro
paese l'inclusione dei ragazzi diversamente abili e questi
operatori e questi insegnanti di sostegno sono anche, se posso
permettermi, una costante lezione di umiltà nei confronti di quegli
insegnanti, per fortuna sono sempre meno, che gongolano nel loro
potere dall'alto di una cattedra.
Io credo che noi tutti in Italia e in Valle d'Aosta dovremmo
essere orgogliosi di questo sistema scolastico italiano, che non è
scontato! Andiamo a vedere in Francia cosa succedeva fino a
pochissimi anni fa: il nostro sistema non esclude nessuno ma dà a
chi ne ha più bisogno ciò di cui ha diritto. Ed è per questo
elevatissimo obiettivo, che noi vorremmo raggiungere tutti insieme,
per cui dobbiamo mettere questi operatori, questi insegnanti nelle
migliori condizioni per un lavoro davvero efficace e proficuo per
tutti quanti noi, che chiediamo all'Assessore innanzitutto come mai
il contratto a tempo indeterminato è pagato solo fino a metà giugno
- con l'eccezione appunto della scuola dell'infanzia fino al 30
giugno - impedendo così agli operatori di essere presenti durante
gli esami finali e poi vogliamo sapere se s'intenda garantire nei
fatti la qualità degli interventi con la sostituzione immediata in
tutti i casi e fin dal primo giorno dell'operatore assente per
poter sostenere l'attività didattica complessiva. E infine, questa
è la domanda che le racchiude tutte, chiediamo come l'Assessorato
intenda operare per reinquadrare con chiarezza di contorni, anche
normativi, la fondamentale figura degli operatori di sostegno,
appunto chiarendo tutte queste annose e non recenti questioni.
Dalle ore 15:29 assume la Presidenza il presidente
Rini.
Rini (Presidente)
- Per la risposta, la parola
all'assessore Certan.
Certan (AV)
- Consigliera Pulz, vede, capisco che questa
presa di posizione o queste esternazioni di alcuni operatori siano
stati ripresi da lei in questa presentazione, credo avrebbe bisogno
di molto di più di dieci minuti, io non so se riuscirò poi anche a
leggerle tutta la risposta, altrimenti gliela passerò così ci
saranno tutti i punti ben esplicitati Mi viene da dire che alcune
delle domande che lei ha posto dovrebbero essere rivolte alla
società dei servizi, perché è la società dei servizi che si occupa
della stesura e della firma dei contratti con gli operatori e non
noi: ogni operatore, quando firma il proprio contratto, sa o
perlomeno dovrebbe sapere quale contratto firma e quali siano
soprattutto i principi che nel contratto sono indicati; principi,
impegni, eccetera. È vero, è un contratto a tempo indeterminato,
questo ci fa sapere la società dei servizi: contratto verticale del
75% e quindi, essendo del 75%, la parte estiva non viene compresa,
è a tempo pieno indeterminato, sempre, ma nel periodo della scuola
perché il contratto è di questo tipo; ogni operatore ne è
assolutamente a conoscenza nel momento in cui sigla il contratto
con la società dei servizi.
Detto questo, credo che sia più importante rispondere
puntualmente alle sue domande e poi magari ritorniamo su altre sue
considerazioni.
La durata del contratto tiene quindi regolarmente conto della
data d'inizio e di termine delle attività didattiche per le scuole
primarie e secondarie di primo e di secondo grado della Regione
come da calendario regionale annuale.
Preso atto di una realtà sociale che però si sta diversificando
molto, quando lei dice "chi ha bisogno di sostegno è comunque
grave", no, non è così. No, perché c'è una diagnosi. Noi ci
atteniamo a quanto ci viene chiesto dai dirigenti scolastici, che
hanno contezza della situazione e che conoscono i casi e che sanno
quante ore o quanti operatori servano o com'è la situazione di ogni
caso. Quindi noi ci atteniamo a quanto viene richiesto dal
dirigente scolastico in termini diciamo quantitativi di ore perché
qualitativamente sa qual è l'impegno che un operatore deve mettere
su ogni caso la cui gravità non siamo noi a definire, ci sono delle
commissioni e, quando chiaramente vengono definite le necessità, il
dirigente scolastico ci chiede uno, due, tre o quattro operatori
per un totale di tot ore e noi procediamo. La definizione delle ore
è però competenza del dirigente. Quindi, valutata la necessità di
fornire il servizio di assistenza e sostegno agli alunni con
disabilità in situazione di gravità, frequentanti la scuola
dell'infanzia, anche nel periodo tra il termine delle lezioni e
quello delle attività educative alla scuola dell'infanzia, lo
scorso anno scolastico l'Amministrazione ha proceduto a una
sperimentazione che ha permesso di prolungare il contratto con la
società dei servizi attraverso l'assegnazione di operatori di
sostegno ad alcune scuole dell'infanzia della Regione nel periodo
12-29 giugno, questo non tanto per fare poi comunicati pomposi, ma
perché la fascia di bambini disabili dai 3 a 6 anni ci sembrava la
fascia che, tutto sommato, aveva bisogno, chiaramente in quel
periodo soprattutto di più attenzione, semplicemente per
quello.
Hanno potuto usufruire di tale assegnazione le scuole
dell'infanzia, sezione unica, cioè con una presenza massima di due
docenti su posto comune e un insegnante di sostegno a tempo
parziale e una scuola in una particolare situazione, in quanto
prevedeva un progetto d'istruzione domiciliare. Queste sono state
le scuole che hanno usufruito. Inoltre, tenuto conto
dell'assunzione a tempo indeterminato di un rilevante numero di
operatori di sostegno da parte della società di servizi, lo scorso
anno scolastico, salvo in una situazione, è stato possibile
garantire la continuità dello stesso operatore di sostegno fino a
fine giugno 2019; questo su richiesta esplicita delle famiglie che
ci chiedevano proprio che non venisse cambiato l'operatore dal 13
al 29 di giugno; forse, sapendolo a posteriori, crea qualche
disparità, non lo sappiamo. È vero anche che il decreto, che è
uscito e che sta per essere pubblicato, il 66, proprio riguardo a
questo, sta dando proprio molta importanza alla continuità; noi
abbiamo ripreso semplicemente i criteri che sta ponendo questo
nuovo decreto non per discriminare ma per attenerci a queste linee
nuove che sono quelle della continuità e che le famiglie hanno
sicuramente apprezzato. Poi è chiaro che, per andare incontro alle
esigenze di una famiglia di un disabile di 3, 4 o 5 anni,
probabilmente forse abbiamo scontentato qualcun altro; però a un
certo punto bisogna anche fare le scelte. È intenzione
dell'Amministrazione ripetere la sperimentazione anche per
quest'anno e durante l'estate ci siamo incontrati ripetutamente con
la società dei servizi, avendo prioritariamente cura però di
valutarne l'effettiva esigenza con i dirigenti scolastici poiché
sono loro che conoscono i casi e le situazioni. In effetti nel
periodo in cui le solo scuole dell'infanzia prolungano l'attività
didattica, il dirigente scolastico, adottando criteri di efficienza
ed efficacia formativa potrebbe garantire supporto agli alunni con
disabilità in situazione di gravità, utilizzando funzionalmente i
docenti di sostegno, i colleghi su posto comune. Peraltro, alcuni
insegnanti di sostegno sono anche insegnanti di posto comune senza
specializzazione, per cui si sarebbe nello stesso caso, avendo cura
di predisporre una riorganizzazione del personale scolastico
flessibile mirata, che tenga conto delle ricorrenti numerose
assenze di bambini in tali periodi perché a volte le famiglie
decidono di non fare frequentare più la scuola materna, soprattutto
in presenza di altri fratelli. Si fa inoltre presente che solo le
scuole dell'infanzia di 5 istituzioni scolastiche proseguono
attività con orario regolare fino a fine giugno, nelle restanti 13
istituzioni scolastiche l'attività didattica nell'ultima settimana
di giugno inizia alle ore 8.00 e termina alle 14.00; tale orario
garantisce continuità e regolarità della compresenza di più
docenti. La sperimentazione potrebbe includere anche la situazione
di alcuni studenti con disabilità in situazioni di gravità
frequentanti le scuole secondarie che devono affrontare l'esame
conclusivo del primo o secondo ciclo d'istruzione, ma, in tal caso,
anche qui, la decisione dev'essere presa con il dirigente
scolastico, che sarà invitato a verificare che l'accompagnamento e
il supporto nelle prove di esame non sia possibile che con la
presenza di docenti di disciplina e/o di sostegno, tenuto conto che
l'alunno con disabilità fa parte di un gruppo classe, questo è un
altro di quei principi sanciti nel decreto 66, che riguarda
l'inclusione. L'alunno disabile è un alunno che fa parte di un
gruppo classe e, pertanto, il suo percorso educativo è
indistintamente in capo a tutti i docenti della classe, non solo
all'insegnante di sostegno. Tenuto conto di quanto le ho detto, i
dirigenti saranno a breve contattati per la verifica di ogni
peculiare situazione che, preso atto di quanto previsto dal piano
educativo individualizzato, il PEI, può necessitare del supporto
della figura dell'operatore di sostegno per il tramite di una
proroga del contratto con la società dei servizi.
Punto due, e io credo di non riuscire a risponderle a tutto, le
dirò che per la sostituzione sin dal primo giorno abbiamo chiesto
alla società di servizi che, invece di sostituire solo in caso di
periodi superiori a tre giorni, si riesca a sostituire dal primo
giorno e, a tale scopo, è stato potenziato il numero di operatori
assunti per supplire ai colleghi, un numero che è stato calcolato
nella percentuale.
Per quanto riguarda la risposta tre, le ho già detto che
incontreremo sicuramente sia la società dei servizi sia i dirigenti
scolastici, poi comunque le mando la risposta, però credo che sia
importante, ma questo è forse più un aspetto da vedere con la
società dei servizi.
Le dico ancora che sicuramente le specifiche mansioni, funzioni
di assistenza e di sostegno anche educativo da parte dell'operatore
di sostegno dipendono dalla diagnosi e dal PEI dell'alunno, che
viene redatto dalla commissione PEI e dal dirigente. Ecco perché
abbiamo detto a inizio anno: "Faremo queste valutazioni", non
perché volessimo farle a posteriori, ma perché volevamo essere
aderenti al caso. Per tutte le altre informazioni e dettagli, Le
passo, comunque, la nota.
Presidente
- Per la replica, la parola alla collega
Pulz.
Pulz (ADU VDA)
- La ringraziamo, Assessora, per la sua
risposta, anche scritta, che però solo in parte è confortante. Il
primo dato che mi colpisce è che la Regione sembra non essere
responsabile di ciò che fa la società dei servizi, di cui però è
socio unico. Ci sembra che qui si tratti di lavorare a un quadro
normativo serio che permetta realmente di superare tutte le aporie
evidenziate da anni da questi operatori, che dipendono allo stesso
tempo appunto dalla società dei servizi e dalle istituzioni
scolastiche, senza avere quindi un'interfaccia chiara per superare
piccole e grandi difficoltà, poniamo anche banalmente solo la
richiesta sul permesso. Ci sono notevoli confusioni di competenze,
appunto a cominciare da chi si occupa della stesura del PEI, che
non è un atto formale, ma è il documento concordato tra gli
operatori che deve guidare poi tutto il lavoro dell'anno. E ancora,
l'esclusione dai consigli di classe, come è possibile? Mentre
capita spesso agli operatori di sostegno di trovarsi a sostituire
gli insegnanti stessi e se poi vogliono, o devono, spostarsi fuori
valle, non hanno nessuna qualifica spendibile, al di là delle
nostre montagne. Questi operatori, per permettere lo svolgimento
della loro attività didattico-educativa, in caso di assenza devono
essere sostituiti immediatamente, e mi permetto, non vorrei
sembrare sfrontata, ma mi permetto, dopo ventisei anni di
esperienza nelle scuole, di dire che non tutti i dirigenti
conoscono i casi di cui parliamo, non sanno spesso nulla della
gravità clinica e comunque possiamo essere certi che, senza
gravità, non c'è operatore di sostegno; se l'operatore viene
affiancato è perché si tratta di un caso grave. Inoltre, questi
operatori devono percepire uno stipendio adeguato con copertura
estiva, organizzando meglio forse il lavoro, devono avere delle
garanzie, soprattutto una situazione di tranquillità perché già
fanno un lavoro difficile, lavorano all'inclusione dei ragazzi, che
ne hanno più bisogno e lavorano anche per educare i cosiddetti
normodotati al rispetto e all'accoglienza. Bisogna dire che su
questi concetti la scuola lavora moltissimo con grande passione da
anni e con risultati, che sono confortanti almeno per quanto
riguarda la disabilità, non per tutto di certo. Noi crediamo che ci
voglia in definitiva più rispetto, più ascolto per le rimostranze
di questa categoria di lavoratori, che trascinano queste questioni
ormai da anni, queste questioni necessitano di un ripensamento
globale e anche di dettaglio perché il loro lavoro è assolutamente
prezioso per la scuola e per la società tutta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK