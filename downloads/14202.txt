Consiglio Regionale della Valle d'Aosta - Oggetto del Consiglio n. 725 del 1° giugno 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula
Oggetto del Consiglio n. 725 del 1° giugno 1994 - Resoconto
OGGETTO N. 725/X - Disegno di legge: "Norme di attuazione
della legge 3 febbraio 1989, n. 39 (Modifiche ed integrazioni alla
legge 21 marzo 1958, n. 253, concernente la disciplina della
professione di mediatore)".
Articolo 1 - (Finalità)
1. La presente legge disciplina, per quanto di competenza della
Regione, le attività degli agenti di affari in mediazione.
Articolo 2 - (Ruolo degli agenti di affari in mediazione)
1. É istituito presso l'Assessorato regionale dell'industria,
commercio e artigianato il ruolo degli agenti di affari in
mediazione di cui alla legge 3 febbraio 1989, n. 39 (Modifiche ed
integrazioni alla legge 21 marzo 1958, n. 253, concernente la
disciplina della professione di mediatore).
2. Il ruolo di cui al comma 1 è distinto nelle seguenti
sezioni:
a) agenti immobiliari;
b) agenti merceologici;
c) agenti immobiliari con mandato a titolo oneroso;
d) agenti in servizi vari.
3. Ciascuna delle sezioni di cui al comma 2 deve indicare:
a) nome, cognome, luogo e data di nascita, residenza
dell'iscritto;
b) data dell'iscrizione ed estremi della relativa
deliberazione;
c) se l'attività dell'iscritto è svolta in nome proprio o per
conto di un'impresa organizzata.
4. Nel ruolo devono, altresì, essere annotati i provvedimenti
disciplinari, amministrativi e penali a carico di ogni
iscritto.
5. In base al ruolo è istituito lo schedario degli iscritti con
l'indicazione della sezione o delle sezioni di iscrizione. Il ruolo
è soggetto a revisione ogni quattro anni ed è pubblicato
annualmente a cura dell'Assessorato regionale dell'industria,
commercio ed artigianato nel Bollettino ufficiale della Regione
autonoma Valle d'Aosta.
6. É altresì istituito presso l'Assessorato regionale
dell'industria, commercio e artigianato il ruolo speciale di cui
all'articolo 2 della legge 21 marzo 1958, n. 253 (Disciplina della
professione di mediatore).
7. Il Servizio del commercio, zona franca e contingentamento
dell'Assessorato regionale dell'industria, commercio e artigianato
rilascia a ciascuno degli agenti di affari in mediazione, iscritti
nel ruolo di cui al comma 1, una tessera personale di
riconoscimento. La tessera è soggetta a rinnovo annuale, previa
verifica del mantenimento dell'iscrizione nel ruolo.
8. Ogni agente di affari in mediazione, iscritto nel ruolo di
cui al comma 1, che esercita l'attività in modo continuo, è tenuto
ad esporre in vista nel locale utilizzato, o all'ingresso del
medesimo, una targa, o altra scritta, riportante i propri dati
anagrafici, il numero e la data di iscrizione nel ruolo.
Articolo 3 - (Requisiti per l'iscrizione nel ruolo degli agenti
di affari in mediazione)
1. Per l'iscrizione nel ruolo di cui all'articolo 2, gli
interessati devono essere residenti o aver eletto domicilio, se
trattasi di cittadini di uno Stato membro dell'Unione europea o di
stranieri residenti nel territorio della Repubblica italiana, in un
comune della Regione Valle d'Aosta e possedere, alla data della
presentazione della domanda, i requisiti di cui all'articolo 2,
comma 3, della legge 39/1989.
Articolo 4 - (Modalità per l'iscrizione nel ruolo degli agenti
di affari in mediazione)
1. Per l'iscrizione nel ruolo di cui all'articolo 2,
l'interessato deve presentare domanda, in regola con l'imposta di
bollo, al Servizio del commercio, zona franca e contingentamento
dell'Assessorato regionale dell'industria, commercio e artigianato,
indicando la sezione o le sezioni alle quali intende essere
iscritto.
2. Nella domanda l'aspirante deve dichiarare:
a) di avere un'età non inferiore a diciotto anni;
b) di essere cittadino italiano o di uno degli Stati membri
dell'Unione europea ovvero straniero residente nel territorio della
Repubblica italiana;
c) di essere residente o aver eletto domicilio in uno dei comuni
della Regione Valle d'Aosta;
d) di aver assolto agli impegni derivanti dalle norme relative
agli obblighi scolastici vigenti al momento della sua età
scolare.
3. L'aspirante deve inoltre dichiarare nella domanda, se intende
essere iscritto a tutte o ad una sola delle sezioni di cui
all'articolo 2, comma 2, lett. a), b) e d):
a) di non svolgere attività in qualità di dipendente da persone,
associazioni o enti pubblici o privati, fatta eccezione per
l'impiego presso imprese o società aventi per oggetto l'esercizio
delle attività di mediazione;
b) di non svolgere attività per le quali è prescritta
l'iscrizione in albi, ruoli, ordini, registri o elenchi;
c) di non esercitare in proprio il commercio relativo alla
specie di mediazione che si intende esercitare.
4. Alla domanda dev'essere allegata la certificazione di cui
all'articolo 5, comma 3, del decreto ministeriale 21 dicembre 1990,
n. 452 (Regolamento recante norme di attuazione della legge 3
febbraio 1989, n. 39, sulla disciplina degli agenti di affari in
mediazione).
Articolo 5 - (Commissione regionale per le attività degli agenti
di affari in mediazione)
1. É istituita presso l'Assessorato regionale dell'industria,
commercio e artigianato la commissione regionale per le attività
degli agenti di affari in mediazione.
2. La commissione di cui al comma 1 è nominata con deliberazione
della Giunta regionale su proposta dell'Assessore all'industria,
commercio e artigianato. La commissione dura in carica quattro anni
ed è composta come segue:
a) da un funzionario appartenente alle qualifiche dirigenziali
del Servizio del commercio, zona franca e contingentamento
dell'Assessorato regionale dell'industria, commercio e
artigianato;
b) da un rappresentante degli agricoltori, uno degli industriali
e uno dei commercianti, designati dalle rispettive organizzazioni
di categoria più rappresentative a livello regionale;
c) da cinque rappresentanti degli agenti di affari in mediazione
designati dalle organizzazioni di categoria più rappresentative a
livello regionale.
3. Con le modalità di cui al comma 2, lett. b) e c), si provvede
alla nomina dei membri supplenti per lo stesso numero e le medesime
categorie.
4. Ai fini della composizione della commissione di cui al comma
2, la rappresentatività a livello regionale delle organizzazioni di
categoria è indicata dall'Ufficio del lavoro e della massima
occupazione per la Valle d'Aosta.
5. La commissione nomina al suo interno il presidente ed un vice
presidente. In caso di morte o di decadenza di un suo membro la
commissione è integrata con le stesse modalità previste per la
costituzione.
6. I membri della commissione che non partecipano a tre sedute
consecutive, senza giustificato motivo, decadono dall'incarico. La
decadenza dall'incarico è disposta dalla commissione medesima.
7. Le funzioni di segretario della commissione sono esercitate
da un funzionario del Servizio del commercio, zona franca e
contingentamento dell'Assessorato regionale dell'industria,
commercio e artigianato, designato dal dirigente del Servizio
medesimo.
8. Ai componenti la commissione regionale per le attività degli
agenti di affari in mediazione, con esclusione dei dipendenti
regionali, è corrisposto un compenso lordo di lire 100.000, per
ogni giornata di seduta, oltre al rimborso delle spese di viaggio
effettivamente sostenute, nella misura prevista per il personale
dipendente dall'Amministrazione regionale.
Articolo 6 - (Attribuzioni e funzionamento della commissione
regionale per le attività degli agenti di affari in mediazione)
1. La commissione di cui all'articolo 5 svolge le attività
attribuite, nel restante territorio nazionale, alle commissioni
provinciali dalla legge 39/1989 e dal decreto ministeriale
452/1990.
2. Il funzionamento della commissione è disciplinato dal decreto
ministeriale 452/1990.
Articolo 7 - (Corsi preparatori all'esame di agente di affari in
mediazione)
1. I corsi preparatori all'esame di cui all'articolo 2, comma 3,
lett. e), della legge 39/1989 sono organizzati dalla Regione
nell'ambito delle iniziative di cui all'articolo 2, comma 1, lett.
b), della legge regionale 30 dicembre 1992, n. 83 (Disciplina degli
interventi diretti allo sviluppo delle attività economiche).
2. L'ordinamento didattico dei corsi è stabilito tenuto conto
delle materie e delle modalità di svolgimento dell'esame in
relazione al ramo di mediazione prescelto.
3. Al termine dei corsi è rilasciato l'attestato di frequenza ai
soggetti che hanno frequentato almeno l'ottanta per cento delle ore
complessive di lezione per ogni singola materia d'esame.
Articolo 8 - (Commissione d'esame)
1. La commissione per lo svolgimento dell'esame di cui
all'articolo 2, comma 3, lett. e), della legge 39/1989, è
costituita con decreto del Presidente della Giunta regionale ed è
composta come segue:
a) da un funzionario appartenente alle qualifiche dirigenziali
del Servizio del commercio, zona franca e contingentamento
dell'Assessorato regionale dell'industria, commercio e artigianato
che la presiede;
b) da due docenti di scuola secondaria superiore nelle materie
sulle quali vertono le prove di esame;
c) da due agenti di affari in mediazione scelti fra i membri
effettivi della commissione di cui all'articolo 5.
2. Per l'espletamento della prova orale la commissione è
integrata da un esperto per ciascuno degli specifici rami di
mediazione, su indicazione della commissione medesima. Tale esperto
è chiamato a fare parte della commissione per gli esami relativi al
ramo di mediazione di sua competenza.
3. Le funzioni di segretario della commissione sono svolte da un
funzionario del Servizio del commercio, zona franca e
contingentamento dell'Assessorato regionale dell'industria,
commercio e artigianato.
4. Le materie e le modalità di svolgimento degli esami sono
stabilite dal Ministero dell'industria, del commercio e
dell'artigianato.
5. Ai componenti la commissione d'esame è corrisposto un
compenso lordo di lire 200.000, per ogni giornata di seduta, con
esclusione del personale dipendente dall'Amministrazione
regionale.
Articolo 9 - (Sanzioni)
1. Le sanzioni amministrative pecuniarie previste dalla legge
39/1989 e dal decreto ministeriale 452/1990 sono irrogate dal
Servizio patenti e sanzioni amministrative della Presidenza della
Giunta regionale con le procedure di cui alla legge 24 novembre
1981, n. 689 (Modifiche al sistema penale).
2. I provvedimenti disciplinari di cui all'articolo 18 del
decreto ministeriale 452/1990 sono adottati dalla Giunta regionale,
al verificarsi delle situazioni indicate dall'articolo 19 e con le
procedure di cui all'articolo 20 del medesimo decreto ministeriale
452/1990.
3. Contro i provvedimenti disciplinari l'interessato può
proporre ricorso davanti alla commissione centrale di cui
all'articolo 4 della legge 39/1989, entro il termine di trenta
giorni dall'avvenuta comunicazione. Il ricorso ha effetto
sospensivo.
Articolo 10 - (Disposizioni transitorie)
1. In sede di prima applicazione della presente legge, la
commissione di cui all'articolo 5 provvede ad iscrivere nel nuovo
ruolo tutti gli agenti di affari in mediazione che, all'atto
dell'entrata in vigore della legge medesima, risultino iscritti nel
ruolo costituito in base alla legge 39/1989.
2. Parimenti, in sede di prima applicazione della presente
legge, la Commissione di cui all'articolo 5 provvede ad iscrivere
nel ruolo i soggetti che hanno superato l'esame per l'iscrizione
nel ruolo degli agenti di affari in mediazione, in conformità alla
deliberazione della Giunta regionale 13 gennaio 1992, n. 65, svolto
nelle materie e secondo le modalità di cui al decreto ministeriale
21 febbraio 1990, n. 300 (Regolamento sulla determinazione delle
materie e delle modalità degli esami prescritti per l'iscrizione a
ruolo degli agenti d'affari in mediazione).
Articolo 11 - (Disposizioni finali)
1. Per quanto non previsto dalla presente legge, si applicano la
legge 39/1989 e il decreto ministeriale 452/1990.
2. L'attività amministrativa connessa all'applicazione della
presente legge è svolta dal Servizio del commercio, zona franca e
contingentamento dell'Assessorato regionale dell'industria,
commercio e artigianato.
Articolo 12 - (Norme finanziarie)
1. Gli oneri derivanti dall'applicazione dell'articolo 5,
stimati in lire 5.000.000, graveranno per l'anno 1994 sul capitolo
47808 (Spese per medaglie di presenza ai membri del Comitato di
collaborazione e di commissioni economiche regionali) del bilancio
di previsione della Regione per il medesimo esercizio finanziario e
sui corrispondenti capitoli dei successivi esercizi.
2. Gli oneri derivanti dall'applicazione degli articolo 7 e 8,
stimati in lire 30.000.000, graveranno per l'anno 1994 sul capitolo
47802 (Spese per iniziative e manifestazioni economiche, per lo
sviluppo e potenziamento delle attività economiche) del bilancio di
previsione della Regione per il medesimo esercizio finanziario e
sui corrispondenti capitoli dei successivi esercizi.
3. Alla determinazione degli oneri di cui ai commi 1 e 2 si
provvederà annualmente, a decorrere dall'anno 1995, ai sensi
dell'articolo 15 della legge regionale 27 novembre 1989, n. 90
(Norme in materia di bilancio e di contabilità generale della
Regione Autonoma Valle d'Aosta), e successive modificazioni.
Articolo 13 - (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente -
Ha chiesto la parola il relatore,
Consigliere Rini.
Rini (UV) -
L'attività di agente di affari in
mediazione è attualmente regolata a livello nazionale dalle legge
n. 253 del 21 marzo 1958 e n. 39 del 3 febbraio 1989, dal DPR n.
1929 del 6 novembre 1990, dai decreti del Ministro dell'industria,
commercio e artigianato, n. 300 del 21 febbraio 1990, n. 452 del 21
dicembre 1990 e n. 589 del 7 ottobre 1993, nonché dalle circolari
di interpretazione e chiarimenti n. 3254/C del 10 settembre 1991 e
n. 3228/C del 1° marzo 1994.
Con il presente disegno di legge si intende disporre di norme
regionali che possano dare attuazione alla legge 3 febbraio 1989 n.
39 e al decreto ministeriale del 21 dicembre 1990
 n. 452, e ciò anche per effetto dell'articolo 11 del decreto
legislativo del Capo provvisorio dello Stato del 21 dicembre 1946,
n. 532.
Meglio regolamentare l'attività dell'agente di affari in
mediazione e si rende necessario, oltre che per ottemperare a
quanto previsto dalla legge 3 febbraio 1989 n. 39, anche per
evitare la concorrenza scorretta che potrebbe creare danni oltre
che alla categoria anche all'utenza, cioè al cittadino.
La legge n. 39/89 istituisce presso ciascuna camera di
commercio, industria, artigianato e agricoltura, il ruolo degli
agenti di affari in mediazione, nel quale devono essere iscritti
tutti coloro che intendono svolgere - o svolgono - l'attività di
mediazione, anche se esercitata in modo occasionale e
discontinuo.
L'iscrizione nel ruolo abilita all'esercizio dell'attività su
tutto il territorio nazionale. L'attività che concerne
l'amministrazione del ruolo è attribuita a organi camerali,
comprese le erogazioni delle sanzioni amministrative pecuniarie e
l'adozione dei provvedimenti disciplinari a carico degli
agenti.
In Valle d'Aosta, il ruolo degli agenti di affari in mediazione
è istituito presso l'Assessorato regionale dell'industria,
commercio ed artigianato, e le sanzioni amministrative pecuniarie
previste dalla legge sono erogate dal Servizio patenti e sanzioni
amministrative della Presidenza della Giunta regionale, con le
procedure di cui alla legge n. 689 del 24 novembre 1981.
Passando all'articolato, l'articolo 2 istituisce presso
l'Assessorato regionale dell'industria, commercio e artigianato, il
ruolo degli agenti di affari in mediazione, secondo le indicazioni
del decreto ministeriale n. 452/90. Con questo articolo, a tutela
dell'utenza, viene stabilito che l'Assessorato regionale
dell'industria, commercio e artigianato, Servizio commercio zona
franca e contingentamento, rilasci a ciascun agente iscritto nel
ruolo una tessera personale di riconoscimento, soggetto a rinnovo
annuale.
Gli articoli 3 e 4 fissano i requisiti e le modalità per
l'iscrizione nel ruolo.
L'articolo 5 istituisce la Commissione regionale per l'attività
degli agenti di affari in mediazione, che deve svolgere i compiti
che nelle altre regioni sono attribuiti alle commissioni
provinciali, costituite presso le camere di commercio con delibera
della Giunta camerale.
L'articolo 7 stabilisce che i corsi preparatori all'esame che
bisogna sostenere per la iscrizione nel ruolo siano organizzati
dalla Regione, come previsto dalla legge regionale 30 dicembre
1992, n. 83.
L'articolo 8 indica le modalità di costituzione della
commissione d'esame e la sua composizione, mentre per quanto
concerne le materie e le modalità di svolgimento dell'esame si fa
riferimento a quanto stabilito dal Ministero dell'industria,
commercio e artigianato.
L'articolo 9 tratta i provvedimenti disciplinari e le sanzioni
amministrative e pecuniarie previste a carico degli agenti e fissa
il compenso per ogni giornata di seduta per i componenti la
commissione d'esame non dipendenti dall'Amministrazione
regionale.
L'articolo 10 stabilisce che la Commissione regionale per
l'attività degli agenti di affare in mediazione provveda ad
iscrivere nel ruolo quanti hanno superato la prova di esame in
conformità alla delibera di Giunta regionale n. 65 del 13 gennaio
1992.
Si tratta qui di un'unica sezione di esame, superata da 8
aspiranti mediatori dopo un corso di formazione svoltasi nel
periodo che va dal 12 dicembre 1991 al 4 febbraio 1992, con un
programma approvato con decreto ministeriale n. 300 del 21 febbraio
1990. Si fa rilevare che la commissione d'esame aveva una
composizione più ampia di quanto previsto dall'articolo 9 del DPR 6
novembre 1990 n. 1926, e che la costituzione della commissione
d'esame è stata ritenuta legittima dalla Commissione di
Coordinamento, che ha restituita vistata la relativa delibera di
Giunta regionale.
In base all'articolo 3, lett. a), dello Statuto speciale, la
Regione dovrà regolare la posizione di questi otto mediatori con
una norma di carattere straordinario e transitorio.
L'articolo 11 rinvia, per quanto non previsto da questo disegno
di legge, alla legge n. 39/89 e al decreto ministeriale 472/90.
L'articolo 12 fissa gli oneri derivanti dall'applicazione degli
articoli 7, 5 e 8, in lire 35 milioni complessivi per il 1994.
É da notare, infine, che il presente disegno di legge è stato
analizzato a fondo con i rappresentanti della categoria e che buona
parte delle osservazioni e proposte da questi formulate sono state
accettate.
Il presente disegno di legge, infine, nella sua interezza e i
relativi emendamenti sono stati accolti favorevolmente dalla
Commissione agenti di affari in mediazione della Valle d'Aosta.
Presidente -
É aperta la discussione generale.
Qualcuno intende intervenire?
Se nessuno intende intervenire, chiudo la discussione
generale.
Passiamo all'esame dell'articolato così come approvato dalla II
Commissione.
Pongo in votazione l'articolo 1:
Presenti, votanti e favorevoli: 24
Presidente -
Pongo in votazione l'articolo 2:
Presenti: 24
Votanti: 22
Favorevoli: 22
Astenuti: 2 (Marguerettaz e Viérin M.)
Presidente -
Pongo in votazione l'articolo 3:
Presenti, votanti e favorevoli: 24
Presidente -
Pongo in votazione l'articolo 4:
Presenti: 24
Votanti: 22
Favorevoli: 22
Astenuti: 2 (Marguerettaz e Viérin M.)
Presidente -
Pongo in votazione l'articolo 5:
Presenti, votanti e favorevoli: 24
Presidente -
Pongo in votazione l'articolo 6:
Presenti: 24
Votanti: 22
Favorevoli: 22
Astenuti: 2 (Marguerettaz e Viérin M.)
Presidente -
Pongo in votazione l'articolo 7:
Presenti, votanti e favorevoli: 24
Presidente -
Pongo in votazione l'articolo 8:
Presenti: 24
Votanti: 22
Favorevoli: 22
Astenuti: 2 (Marguerettaz e Viérin M.)
Presidente -
Pongo in votazione l'articolo 9:
Presenti, votanti e favorevoli: 24
Presidente -
Pongo in votazione l'articolo 10:
Presenti: 24
Votanti: 22
Favorevoli: 22
Astenuti: 2 (Marguerettaz e Viérin M.)
Presidente -
Pongo in votazione l'articolo 11:
Presenti, votanti e favorevoli: 24
Presidente -
Pongo in votazione l'articolo 12:
Presenti, votanti e favorevoli: 24
Presidente -
Pongo in votazione l'articolo 13:
Presenti, votanti e favorevoli: 24
Presidente -
Pongo in votazione la legge nel suo
complesso:
Presenti, votanti e favorevoli: 23
Il Consiglio approva all'unanimità
Presidente -
Arrivati a quest'ora della serata,
dichiaro chiusa la seduta e ci vediamo domani mattina.
La seduta è tolta.
La seduta termina alle ore 20,00.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK