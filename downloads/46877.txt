Consiglio Regionale della Valle d'Aosta - Oggetto del Consiglio n. 3225 del 7 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3225 del 7 febbraio 2024 - Resoconto
OGGETTO N. 3225/XVI - Interpellanza: "Intendimenti in merito
alle modifiche statali dei limiti d'inquinamento
elettromagnetico".
Bertin (Presidente) -
Riprendiamo i lavori con il punto
n. 35 all'ordine del giorno.
Consigliere Lucianaz ne ha facoltà.
Lucianaz (RV) -
Giustamente 5G significa anche rischio
d'inquinamento elettromagnetico.
Con quest'interpellanza, infatti, viene richiamata la recente
approvazione da parte del Senato della Camera della Repubblica
dell'emendamento all'articolo 4.09 al disegno di legge cosiddetto
"Concorrenza" proposto da Fratelli d'Italia, che all'articolo 10
prevede "Sostanziali modifiche ai limiti soglia di inquinamento
elettromagnetico, consentendo di innalzare in via provvisoria e
cautelativa l'intensità di campo elettrico fino a 15 voltmetro",
intensità di campo magnetico e lo stesso dicasi per la densità di
potenza; evidenziato che dalla pubblicazione in Gazzetta Ufficiale
scattano 120 giorni in cui si dovranno esprimere gli Enti locali,
la Regione; ricordato che in questo modo tra aprile e maggio 2024
diventerebbe legale per tutte le antenne passare da 6 a 15 V/m -
fenomeno, da quanto ho letto, permesso quasi esclusivamente in
Italia - che nella media spalmata sulle 24 ore vuol dire anche
picchi a 61 V/m, quindi anche 100 volte più di quanto consentito
oggi.
Rammentato che le reti 5G sono sempre più diffuse, anche nelle
zone più remote della Repubblica italiana, senza che siano stati
probabilmente condotti tutti i dovuti studi epidemiologici sulle
conseguenze per gli esseri viventi, non mancando del resto studi
fatti a frequenze più basse, che indicano comunque rischi per la
salute umana; e la materia è ancora parecchio controversa, è
infatti noto che già l'esposizione cronica e prolungata di molti
anni alle radiofrequenze attuali può aumentare il rischio di cancro
al cervello per gli umani, così come un prolungato uso di
cellulari, e le radiofrequenze addirittura avrebbero un impatto
negativo anche sulla fertilità maschile perché danneggerebbero il
DNA.
Con quest'interpellanza si vogliono conoscere due cose
semplicissime, cioè se sia intenzione di questo Governo affrontare
l'argomento nella Commissione consiliare competente, beninteso,
prima dell'espressione del voto che il Governo regionale dovrà
esprimere e, soprattutto, quali siano gli intendimenti di voto del
Governo regionale valdostano.
Presidente -
Assessore Sapinet, ne ha facoltà.
Sapinet (UV) -
Grazie, collega, che presenta
un'interpellanza allegata all'emendamento all'articolo 4.0.10,
l'adeguamento dei limiti dei campi elettromagnetici, emendamento al
disegno di legge Concorrenza che enuncia l'adeguamento dei limiti
per l'inquinamento elettromagnetico attualmente vigenti in Italia,
chiedendo appunto se sia intenzione del Governo esprimersi al
riguardo e affrontare l'argomento in sede di Commissione
consiliare.
La norma oggetto d'interrogazione dispone che i limiti di
esposizione dei valori di attenzione agli obiettivi di qualità di
cui all'articolo 4 comma 2 della legge del 22 febbraio 2001, la n.
36, sono adeguati secondo il procedimento ivi previsto alla luce
delle più recenti accreditate evidenze scientifiche nel rispetto
delle regole, delle raccomandazioni e delle linee guida dell'Unione
Europea.
La norma dispone inoltre che, in assenza di decreti attuativi,
che devono essere emanati entro i 120 giorni fino alla loro
emanazione, viene definito un aumento del valore di attenzione
dell'obiettivo di qualità attuale, come diceva lei, dall'attuale 6
V/m ai 15 V/m.
In merito al quesito posto, pare opportuno in primis ricordare
che la competenza in materia è esclusiva in capo allo Stato,
pertanto le Regioni non possono stabilire limiti più
restrittivi.
In merito invece ai contenuti dei decreti attuativi, essi
saranno oggetto di confronto nelle competenti Commissioni tecniche
interregionali e in sede di conferenza unificata.
In tali contesti, sarà possibile formulare osservazioni rispetto
ai contenuti dei decreti che, ricordo, al momento non sono ancora
stati emanati, né sono state proposte delle bozze anche solo a
livello tecnico alle Regioni, che le attendono.
Quando queste saranno disponibili, verranno esaminate per
eventuali osservazioni che saranno prima tecniche, anche in
collaborazione con ARPA Valle d'Aosta, e poi politiche, anche in
sede di conferenza unificata.
Allo stato delle cose non vi è pertanto un contesto per il quale
il Governo regionale sia chiamato al voto.
È infine opportuno ricordare che in Italia esistono altri limiti
- come quello di esposizione - limiti da rispettare, come la media
sui 6 minuti e non sulle 24 ore, che è un limite che viene
applicato ovunque ci sia la possibilità di passaggio delle persone
e che si avvicina di più ai limiti imposti dalla Commissione
internazionale per la protezione dalle radiazioni non ionizzanti,
ente tecnico internazionale.
Tale limite non viene modificato dal testo di legge nel periodo
transitorio all'emanazione dei nuovi decreti.
Riguardo alla Commissione, ricordo - come ci eravamo accordati
in occasione di una sua iniziativa sull'elettrodotto, il cosiddetto
"Superphénix" - un approfondimento in Commissione che verrà
convocata di qui alle prossime settimane, in accordo con il
Presidente Chatrian, che ringrazio, per un confronto su alcune
tematiche ambientali ma anche, nello specifico, sulla questione che
era stata oggetto della sua iniziativa, in modo da capire lo stato
dell'arte su questi importanti collegamenti internazionali.
Presidente -
Consigliere Lucianaz.
Lucianaz (RV) -
La ringrazio della risposta, Assessore,
direi che è sufficientemente rassicurante. Se c'è la possibilità di
approfondire, sicuramente questo argomento è di assoluta attualità,
quindi sarebbe il caso di non prendere sottogamba certi rischi.
Sappiamo bene che nella tecnologia si parla già di 6G in Sardegna a
livello sperimentale, comunque sono sicuramente tecnologie a cui
bisogna prestare la massima attenzione, proprio perché sono così
diffuse e capillari, soprattutto tra i giovani.
Rimaniamo in attesa di novità, come lei ci ha annunciato,
rassicurati appunto dalla sua risposta.
Presidente -
Il punto n. 36 all'ordine del giorno è
rinviato a domani.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK