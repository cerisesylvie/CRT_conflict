Consiglio Regionale della Valle d'Aosta - Oggetto del Consiglio n. 160 del 29 marzo 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 160 del 29 marzo 1982 - Resoconto
OGGETTO N. 160/VII - MOTIVI DELLA REVOCA DELL'AFFIDAMENTO DI
UNA MINORE AD UNA FAMIGLIA RESIDENTE IN COMUNE DI ISSOGNE.-
(Interrogazione).
PRESIDENTE
: Do lettura dell'interrogazione presentata dal
Consigliere Pedrini:
INTERROGAZIONE
Letto sul n. 9 di venerdì 5 marzo 1982 del Monitore Valdostano
l'articolo in prima pagina in riferimento al "dramma" della piccola
mulatta "Monalise" di Issogne con l'appello dei "genitori" ed
alcuni gravi interrogativi;
Ravvisando nella pratica denunciata (se vera) un comportamento
inqualificabile sia sul piano umano che sui rapporti sociali;
SI INTERROGA
l'Assessore competente per avere risposta agli interrogativi
posti dai "genitori" e che si ripropongono in questa
interrogazione:
1) Come mai dal 5 maggio 1978 solo il 24 giugno 1981 gli uffici
competenti si accorsero che i cosiddetti "genitori", a cui il
Tribunale aveva affidato regolarmente la piccola Monalise, erano
vecchi?
2) Come mai i fatti susseguenti si sono svolti in maniera non
corretta, così almeno dichiarano con tanto di firma i coniugi
Schiavo di Issogne?
3) Pur ammettendo anche giustamente di lasciare trascorrere un
certo lasso di tempo tra il "togliere la bimba" ed il vederla, al
fine di non creare traumi nè alla piccola nè ai "vecchi genitori" è
possibile ammettere un comportamento da cui traspaiono ispirazioni
di altri tempi nel negare addirittura dopo mesi, di sapere se
Monalise è viva, se sta bene, se è contenta della sua nuova
situazione?
4) Giunti a questo punto si chiede formalmente che l'Assessore
chiarisca il tutto, e dichiari: dove è stata portata la bambina; a
chi è stata affidata; chi ha condotto tutta la pratica; se il
Tribunale dei Minorenni ha concesso tutti i relativi visti di
competenza; cosa ha a che vedere con detto problema una persona
dell'Asilo di Issogne che avrebbe, secondo quanto dichiarato dai
coniugi Schiavo, preso netta posizione in favore
dell'allontanamento di Monalise da Issogne forse per motivi
personali; come mai sono state raccontate tante frottole e tante
bugie ai coniugi Schiavo, ricordando che viviamo nel 1982, in un
clima democratico e dove certe azioni, sia pure legali, devono
essere svolte alla luce del sole, senza sotterfugi e con un minimo
di umanità, cosa che è totalmente mancata in questo caso e ciò (si
dice) anche a giudizio della maggioranza della popolazione del
Comune di Issogne.
Sentite le dichiarazioni dell'Assessore competente, ci si
riserva di presentare una mozione in merito a tutte quelle azioni
che ci derivano dall'essere Consigliere regionale eletto con i voti
di valdostani e come tale a disposizione degli stessi, sia per la
difesa dei loro interessi (se giusti ed onesti) che delle
situazioni particolari che investono l'opinione pubblica e quindi
di primaria importanza come questa.
Si allega il Monitore Valdostano n .9 di venerdì 5 marzo
82.
PRESIDENTE
: Risponde l'Assessore alla Sanità ed
Assistenza Sociale Rollandin, che ha facoltà di parlare.
ROLLANDIN - (U.V.):
In merito a questo caso, si sono
avuti già diversi interventi e a più riprese se ne sono occupate
sia la stampa che la radio. Purtroppo, in relazione allo spinoso
problema dell'affidamento familiare, sia la legge a livello
nazionale che le situazioni locali impongono determinate scelte,
che penalizzano sovente anche una parte di comportamento e quindi
rendono piuttosto difficili i rapporti con le famiglie
affidatarie.
Va detto innanzitutto che mentre c'è una grossa richiesta -
bisogna dirlo - da parte di famiglie che chiedono di avere dei
bambini in affidamento, per il periodo di preaffido, cioè da quando
un bambino è dichiarato affidabile al momento in cui viene
assegnato, nonostante la richiesta di collaborazione a livello dei
Comuni, non abbiamo avuto nessuna famiglia che abbia dichiarato la
sua disponibilità per venire incontro a questo problema.
Ma tornando al caso specifico della bambina di Issogne, io
rifaccio brevemente la storia, che chiarisce i motivi per i quali
si è arrivati alla situazione attuale.
In data 5 marzo 1978 la minore in oggetto indicata veniva
affidata, in forma strettamente privata, dalla propria madre ai
coniugi Schiavo-Allemand di Issogne. All'inizio del 1979 i Signori
Schiavo denunciavano ai Carabinieri di Verrès la presenza della
bimba e la scomparsa della di lei madre, e il Tribunale per i
Minorenni di Torino, messo al corrente della situazione della
piccola, provvedeva con regolare decreto in data 19 giugno 1979 ad
affidarla provvisoriamente - ed è questo il caso che richiamavo -
ai coniugi Schiavo, nell'attesa di poter espletare tutti gli
accertamenti previsti dalla legge necessari ad identificare la
madre, la sua nazionalità, e quindi ad adottare il provvedimento
più adeguato in favore della minore. Dal 1° luglio 1979 la Giunta
regionale come previsto dalla delibera n. 4103 in data 7 agosto
1975 - cioè quella che prevede interventi economici in favore delle
famiglie che hanno i bambini in preaffidamento - istitutiva del
servizio di affidamento familiare, concedeva in favore alla Signora
Allemand Maria in Schiavo un assegno mensile di L. 180.000 quale
sussidio per il mantenimento della minore di cui trattasi. Detto
sussidio veniva elevato a L. 215.000 a decorrere dal 1° gennaio
1981 e sospeso in data 12 agosto 1981.
Si fa presente che la ricerca da parte del Tribunale per i
Minorenni dei genitori della bimba fu assai difficoltosa; in
particolare, la madre, ricercata dalla Polizia, risultava essere in
possesso di tre passaporti diversi, e il padre irreperibile; è da
sottolineare che anche le iniziali generalità della bimba si
rivelarono false, tant'è che Vicchi Denise Michela, nata a Bologna,
risultò poi essere invece Denise Monalise Michèle, che è il nome
con il quale veniva registrata a Roma con atto di nascita in data 4
gennaio 1978. Il 24 settembre 1980 il Tribunale per i Minorenni
perveniva alla dichiarazione dello stato di affidabilità della
minore, decreto che divenne definitivo, data la difficoltà di
effettuare le notifiche ai genitori come previsto dalla legge, in
data 24 aprile 1981. In conseguenza di ciò, la minore in oggetto è
stata collocata in affidamento preadottivo a scopo adozione
speciale il 7 agosto 1981.
In conseguenza di questo, c'è stata la difficoltà di mantenere
questi contatti, il che ha fatto sì che la famiglia che ha avuto
questa bambina durante questo periodo non ha potuto avere tutte le
notizie che, tenuto conto dello stato affettivo che si era
instaurato, richiedeva. Ora, il Tribunale per i Minorenni ha emesso
tutti i regolari decreti per pervenire all'adozione speciale, e per
quanto riguarda i rapporti con l'Asilo di Issogne, nessuna persona
di quell'Asilo è mai stata interpellata, interrogata o sentita da
parte del Tribunale per i Minorenni di Torino nè da altri organismi
a ciò preposti in merito alla minore.
Invece, per quanto riguarda le richieste di conoscere dove si
trova la bambina e quali siano i suoi rapporti con la nuova
famiglia affidataria, do lettura di una lettera che è stata inviata
dal Presidente del Tribunale per i Minorenni e che penso riesca a
chiarire alcuni particolari e il perché di un certo riserbo da
parte degli organismi regionali che non hanno potuto dare le
informazioni che sul piano umano si richiedevano, cosicché era
apparso incomprensibile l'atteggiamento degli operatori sanitari, e
sociali in particolare, che avevano seguito il caso.
Nella prima parte della lettera il Presidente del Tribunale fa
riferimento a quanto è stato detto della piccola, al fatto che la
Comunità Montana Evançon aveva segnalato il caso, e riferisce
quanto ho appena detto nella relazione; poi aggiunge: "Purtroppo,
la procedura è stata lentissima per l'estrema difficoltà di
ritrovare la madre. Dall'atto di nascita risultava anche un padre
di cittadinanza svizzera: anche questo è stato cercato - ma non
trovato - a Ginevra, dove risultava essere nato. In particolare è
chiaro che la madre della piccola ha sempre fatto dichiarazioni
false, ovunque.
Il provvedimento che dichiarava adottabile la Denise Monalise è
dunque diventato definitivo soltanto il 24 aprile 1981; da questo
momento la minore aveva il diritto di essere adottata con
l'adozione speciale come tutti i bambini in stato di abbandono.
L'articolo 314/4 del C.C. chiarisce che lo stato di abbandono è
escluso solo dall'assistenza fornita dai genitori o dai parenti
molto prossimi, non dunque da estranei. A sua volta l'art.314/2
vieta che tra le età degli adottanti e degli adottati vi siano più
di 45 anni di differenza.
Il Signor Schiavo è nato nel 1919 e Denise nel 1978; Denise
doveva dunque essere adottata ma non poteva esserlo dai coniugi
Schiavo".
Mi risulta che tra numerosissimi candidati all'adozione fu
scelta una coppia con tutte le caratteristiche richieste dalla
legge; che questa coppia cercò di entrare in rapporto, certo non
facile, con la famiglia affidataria che doveva cedergli la bambina;
che si rese ad un certo punto inevitabile allontanare la bambina da
casa degli Schiavo - e non sto qui a entrare nei particolari di
questa vicenda, perché si può ben comprendere con che stato d'animo
sono stati vissuti; - sembra anche che si sia approfittato di
un'occasione in cui la bambina non era a casa, per evitare
clamorose scene di disperazione di fronte alla bambina stessa. Con
questo si risponde ad un episodio che viene richiamato
nell'interrogazione.
Va detto infine che il Tribunale per i Minorenni, e per lui
l'ente tutore, in questo caso la Regione Valle d'Aosta -
Assessorato all'Assistenza, hanno il preciso dovere giuridico di
non dire a nessuno dove e con chi si trova il bambino dichiarato
adottabile. Questa lettera è inviata all'Assessore, e con essa si
danno disposizioni perché venga mantenuto il riserbo su questo
fatto.
Io penso che non ci siano altre motivazioni da aggiungere;
questo documento chiarisce alcuni aspetti del caso che comunque
lasciano l'amaro in bocca perché l'aspetto umano della vicenda non
può essere spiegato con formule giuridiche.
Nel contempo, si deve capire quanto sia difficile intrattenere
rapporti soprattutto in una situazione che si era deteriorata per
il lungo periodo durante il quale questa bambina era rimasta con i
Signori Schiavo, che lei chiamava nonni e dai quali è stata
allontanata. Quanto ho detto penso che possa essere sufficiente a
chiarire questa situazione.
PRESIDENTE
: La parola al Consigliere Pedrini, per la
replica.
PEDRINI - (Ind.P.L.I.):
Debbo dire, Signor Presidente,
che l'ultima parte dell'esposizione dell'Assessore ha riportato
nella giusta luce questa dolorosissima vicenda, perché quando si
parla di senso umano e si riesce a esternare la durezza dei
rapporti che vengono a crearsi con altre persone, in riferimento
all'allontanamento di una bambina che per tre anni si è tenuta in
casa propria, effettivamente direi che non c'è altro da aggiungere.
Mi risulta oltretutto che nel frattempo i Signori Schiavo sono
stati informati anche di dov'è la bambina; insomma, sanno grosso
modo dove essa si trova; quindi verrebbe a cadere anche una parte
di quello che era stato detto sulla scomparsa di questa bambina di
tre anni.
Voglio aggiungere ancora una sola cosa: forse si sarebbe dovuto
agire con più tatto da parte di qualche persona che non voglio qua
citare: sono state raccontate anche alcune bugie, e l'Assessore lo
sa; io penso che le bugie siano state raccontate a fin di bene
perciò cerco di dimenticarle e voglio credere che il motivo sia
stato solo questo.
Comunque, bisogna sempre tener presente che quando sono in gioco
affetti e sentimenti umani di tal genere c'è anche da capire la
reazione, oltreché delle famiglie coinvolte, anche della
popolazione che ha sofferto questo caso come l'ha sofferto la
famiglia Schiavo.
L'unico augurio che posso fare è che Monalise nella nuova
famiglia trovi lo stesso affetto e lo stesso calore che aveva nella
famiglia Schiavo.
PRESIDENTE
: Passiamo alla trattazione dell'oggetto
iscritto al n.13 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK