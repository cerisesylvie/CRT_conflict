Consiglio Regionale della Valle d'Aosta - Oggetto del Consiglio n. 3348 del 5 marzo 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3348 del 5 marzo 2008 - Resoconto
OGGETTO N. 3348/XII - Interrogazione: "Interventi a sostegno
di nuclei familiari in difficoltà economiche".
Interrogazione
Venuti a conoscenza, da notizie di stampa, che una giovane
madre aostana, con modesto reddito e senza casa, si è vista
rifiutare dalla commissione regionale per l'emergenza abitativa la
possibilità di un alloggio di edilizia residenziale pubblica per un
non meglio precisato "superamento dei parametri";
Evidenziato come la persona in questione pare presentare un
reddito di circa 600,00 € mensili, insufficienti ad una vita
dignitosa per sé e per la propria figlia minore;
Considerato che la Legge n. 19 del 1994 "Norme in materia di
assistenza economica" ha come obiettivo quello di garantire ai
cittadini in difficoltà quelle minime risorse indispensabili al
mantenimento della dignità umana;
i sottoscritti Consiglieri regionali
Interrogano
la Giunta regionale per conoscere:
1) le motivazioni che hanno impedito l'assegnazione di un
alloggio di ERP al soggetto in premessa;
2) se sia stata avviata una pratica di concessione del minimo
vitale, tenuto anche conto dell'entità del nucleo familiare e dei
problemi di salute al suo interno;
3) se siano allo studio, da parte dell'Assessorato
competente, modifiche normative alla legge regionale 19/94 al fine
di portare il limite del minimo vitale ad almeno 600 € mensili, per
i nuclei familiari formati da un singolo individuo;
4) quali interventi siano stati comunque messi in atto dai
servizi sociali al fine di sostenere il nucleo familiare in
oggetto.
F.to: Sandri - Fontana Carmela
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- Siamo qui di fronte a un caso veramente
problematico, che è stato assunto anche alle cronache, dico
problematico sotto vari punti di vista, una situazione che non ha
una unica difficoltà, ma che ne ha diverse e per di più con una
grande variabilità di queste situazioni, perché anche la situazione
abitativa è passata da una convivenza che non è ancora terminata,
che è saltuaria, in questo momento interrotta, convivenza con il
papà della bambina, che si spera di riprendere; quindi una
situazione con una evoluzione positiva.
Una variabilità di abitazione perché in un certo periodo questa
abitazione era in modo corretto con i genitori della bambina, con
il papà e la mamma della signora, con una variabilità e una
emergenza che si è venuta a creare nelle ultime settimane,
sanitaria, per una malformazione delle vene polmonari della
bambina, che i sanitari credevano di poter posticipare e aspettare
a fare l'intervento in tempi in cui la bambina avesse avuto delle
capacità fisiche maggiori di risposta. Quindi una residenza ad
Aosta e una domiciliarità qua, periodi di convivenza, una famiglia
monogenitoriale... forse di fronte a queste situazioni che hanno un
equilibrio precario ma che precipitano in poco tempo, abbiamo una
flessibilità non corretta, cioè ci muoviamo con tempi lunghi. E poi
comunque le situazioni di disagio, di povertà emergenti ormai sono
molte, ne parlavo ieri con i sindacati, non sono più singole, ma
aumentano di giorno in giorno quasi e di questo bisogna prendere
atto.
La domanda di emergenza abitativa della signora è stata
presentata nel mese di ottobre del 2004 ed è l'unica domanda:
siccome c'era una residenza in un alloggio con i familiari, era
stata respinta in data 17 febbraio 2005, perché non c'era una
situazione di sfratto; poi la situazione è cambiata, attualmente i
genitori che ospitavano il nucleo hanno avuto un tracollo
improvviso, sia sanitario che economico, per cui è stata presentata
in questi giorni una nuova domanda che avrà una valutazione di
emergenza e di tentativo di risposta il più rapido possibile. Anche
per la concessione del minimo vitale, assistiamo a un reddito
variabile, perché in un primo tempo il reddito era legato al nucleo
familiare, quindi ai genitori, per cui in un primo tempo era stato
respinto proprio per questo, però ci sono state nel tempo, cioè il
20 ottobre 2006 e il 10 luglio 1007 dei contributi significativi
per la legge n. 17/1984 per un aiuto al minore; una nuova domanda
di minimo vitale, proprio per la variabilità della situazione, è
stata appena presentata in data 25 febbraio 2008.
Per quello che riguarda il minimo vitale, sono in cantiere delle
modifiche come è risaputo: nel patto di stabilità abbiamo
presentato una progettualità su questo. In questo caso però mi
permetto di dire che se il minimo vitale è, per delibera di
aggiornamento, di 435 euro, è sempre aggiornato e moltiplicato per
la scala di equivalenza. La scala di equivalenza in una famiglia
monogenitoriale di questo tipo ha un indice di moltiplicazione
dello 0,20%, per cui in questo caso se ci fosse una dichiarazione
sostitutiva pari a 0, l'ammontare del minimo vitale sarebbe 522
euro, quindi non molto discosto da quei 600 euro che
l'interpellante richiede. È chiaro che il minimo vitale - abbiamo
avuto recentemente una modifica - deve andare forse a identificare
quelle situazioni più a rischio; una modifica è stata di portare il
minimo vitale, per sollecitazione dell'opposizione, per gli
ultrasessantacinquenni e di renderlo mensile e annuale.
Altra domanda: cosa si pensa di fare, perché penso che la
corretta domanda sia questa. Abbiamo incontrato diverse volte
questa signora, fra l'altro c'è un ottimo rapporto con i servizi
sociali. Era già in corso una domanda, questo era l'aiuto più
corretto, per ottenere un assegno di frequenza, cioè un aiuto alla
situazione della bambina, che è stato concesso ed è di 250 euro dal
mese di febbraio. Questo mi sembra già un grande aiuto. Dopodiché
siamo partiti per quella richiesta che la legge con l'Assessore
Cerise prevede, cioè di quei casi particolari da attivare con delle
procedure eccezionali. Non solo, abbiamo attivato, perché qui per
fortuna c'è anche il lavoro: la signora ha voglia di lavorare, ha
un rapporto lavorativo con una cooperativa che abbiamo anche
cercato di incrementare.
C'è stato anche un rapporto con i sanitari del Gaslini, per
verificare la situazione e le prospettive, ed è stata, per quanto
possibile, differita la data dell'intervento chirurgico a una
situazione fisica della ragazza più valida: soprattutto chiedono
che gli anni arrivino almeno a 7 per permettere di dare delle
possibilità chirurgiche maggiori, mentre adesso la bambina ha 5
anni. Chiaramente sarà legato al fatto delle crisi asmatiche, delle
crisi di insufficienza respiratoria che in questo momento ha.
Quindi una grande variabilità di situazioni, una situazione che
adesso è stata affrontata, una situazione che aveva un equilibrio,
ma che delle situazioni di emergenza non prevedibili hanno fatto
precipitare in poco tempo. Di fronte a queste situazioni di
emergenza e di gravità dobbiamo mettere in atto dei meccanismi
sempre più flessibili, che siano più disposti ad accogliere la
domanda di emergenza e forse si discostino da quelle procedure
comunque richieste, per una equità di risposta a situazioni che
diventano sempre più frequenti.
Président
- La parole au Conseiller Sandri.
Sandri (PD)
- Intanto ringrazio l'Assessore per la
risposta su un tema particolarmente delicato, quando si parla di
persone quasi a livello singolare. Alcune riflessioni sulla
risposta di cui condivido la parte finale.
La questione della emergenza abitativa dimostra di essere in una
situazione critica. In quest'aula abbiamo già evidenziato più volte
come la commissione regionale per l'emergenza abitativa non stia
rispondendo al compito che le è stato assegnato, in quanto abbiamo
gente che è in emergenza abitativa da anni, oppure situazioni come
questa in cui non si tiene conto con un minimo di flessibilità di
quelle che sono effettivamente le esigenze. Si tratta di trovare
per la commissione per l'emergenza abitativa dei meccanismi tali
per cui sappia essere più reattiva, come diceva lei alla fine, e
soprattutto se c'è una emergenza abitativa, partire dal concetto
che se uno fa domanda di emergenza abitativa, non è che sta
partendo per il Kenia e vuol provare a vedere se gli danno una
casa: evidentemente la situazione è grave! Allora o si riesce ad
escludere che la domanda è adeguata, ma sennò la domanda per
definizione dovrebbe essere da accogliere: questa è la mentalità
con cui bisognerebbe affrontarla, e naturalmente esistono in valle
gli edifici liberi per poter dare la risposta a questo fenomeno,
che per fortuna nostra è nell'arco delle decine di persone e non
centinaia di nuclei familiari. Mi sembra invece che la commissione
sia un po' troppo di braccino corto e questo ne è l'ennesimo
episodio: non lo dico per le persone che la compongono, lo dico per
i meccanismi a cui si ispira.
Il secondo problema: vale lo stesso discorso, perché il minimo
vitale comporta un enorme lavoro per gli uffici degli assistenti
sociali, che poi rischiano di essere appesantiti quando si trovano
di fronte a queste situazioni di tipo variabile. Mi permetto di
evidenziare che 52 euro certamente con la scala delle equivalenze è
già una cifra rilevante, ma rispetto ai 600 proposti da noi siamo
intorno al 18-20% in meno, quindi è una differenza non
secondaria.
In questo senso ringrazio l'Assessore che, accettando una nostra
stimolazione, ha portato alla mensilità e alla annualità degli
ultrasessantacinquenni, però credo che questo sia un cammino, che
bisognerebbe portare avanti con più determinazione anche nei
confronti degli invalidi. Se noi lo diamo per coloro che hanno
certe caratteristiche - l'età o l'invalidità superiore al 74% e che
abbiano già una situazione riconosciuta dai servizi sociali -
dovremmo darlo in automatico, togliendo alle assistenti sociali e
agli uffici l'ingombro ogni anno di doversi fare una inchiesta su
dei casi che sono già straconosciuti e che non sono risolvibili per
le motivazioni che ho appena detto, come l'età e la grave
invalidità. A questo punto i servizi sociali sarebbero sicuramente
più nella capacità di rispondere ai casi pratici, ai casi che ci
sono, a quelli variabili, altrimenti si rischia che questa attività
burocratica li appesantisca e che non abbiano più la forza, la
necessità organizzativa di rispondere a queste domande
particolari.
Mi compiaccio degli interventi che sono stati fatti per
sostenere il nucleo familiare in oggetto, che dimostrano attenzione
per questi problemi, ma richiamo l'attenzione dell'Assessore alla
necessità di andare avanti con forza nella riforma del minimo
vitale.
Mi permetto alla fine una riflessione. Il fatto che lei sia
stato indicato come candidato dell'"Union Valdôtaine" per il Senato
della Repubblica, ci fa sentire in grosso imbarazzo rispetto alla
sua posizione che di nuovo la porta a contatto con delibere,
interventi, sostegni, eccetera, e credo che sia un imbarazzo che
bisognerebbe sciogliere rapidamente. In questo senso il nostro
gruppo ha presentato una risoluzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK