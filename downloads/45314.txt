Consiglio Regionale della Valle d'Aosta - Oggetto del Consiglio n. 2087 del 15 dicembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2087 del 15 dicembre 2022 - Resoconto
OGGETTO N. 2087/XVI - Interpellanza: "Elaborazione di un
Piano di azione lupo specifico per la Valle d'Aosta.".
Bertin (Presidente) -
Alla presenza di 32 Consiglieri,
possiamo riprendere con l'ordine del giorno interrotto ieri sera.
Siamo al punto numero 26. Per la presentazione dell'interpellanza,
consigliere Planaz.
Planaz (LEGA VDA) -
Portiamo ancora una volta
all'attenzione di quest'aula la problematica degli attacchi e delle
predazioni dei lupi in particolare. Non è che mi diverto, perché è
poco tempo che ho portato un'iniziativa, la mozione approvata con
l'oggetto n. 1849, sull'impegno di attuazione dell'articolo 1 della
legge regionale 11 del 2021, in materia di prelievo, cattura ed
eventuale abbattimento di capi che possono creare problematiche sul
nostro territorio.
L'iniziativa segue anche a fronte di molte segnalazioni. Io
penso che lei, Assessore, come ricevo segnalazioni anch'io, lei
forse ha ancora più dati, ha conoscenza anche dal Corpo forestale.
Soprattutto nel periodo autunnale sono stati effettuati molti
attacchi verso animali zootecnici, soprattutto ovini e caprini, ma
anche bovini di grandi dimensioni. E questo desta preoccupazione,
perché quando in poco o in breve tempo in una notte vicino alle
abitazioni troviamo solo più che la spina dorsale di un animale di
quattro o cinque quintali, io penso che ci sia la preoccupazione di
chi abita nella zona, ma anche per l'intera popolazione, al di là
dei conduttori e dei proprietari di questi animali che a volte
vengono anche in alcuni casi ritrovati agonizzanti. Io penso che
chi va a rilevare questi incidenti, visto che ci sono medici
veterinari per constatare e fare le analisi del caso, piuttosto che
il Corpo forestale, indichi la frequenza di questi attacchi vicino
alle abitazioni, anche non in alta montagna; abbiamo avuto attacchi
in fondo valle, in un periodo come quest'autunno in cui forse il
clima ha favorito la vegetazione e anche la crisi dei foraggi, del
recupero dei foraggi per la mancata provvigione di questa estate,
ha portato forse anche gli allevatori a lasciare gli animali ancora
un po' più al pascolo per poter usufruire dei prati. Di
conseguenza, forse anche questo ha portato sempre di più, perché
tanto oramai possiamo anche dirlo, vediamo sempre più sovente
questi attacchi di branchi di lupi; soprattutto nella bassa valle,
ma non solo, perché poi ho avuto anche segnalazione nella media e
alta valle di attacchi preoccupanti. Sono preoccupanti perché sono
vicino alle case, perché se di un animale di quattro o cinque
quintali se ne trova solo più un telaio, vuole dire che i lupi o un
lupo, ma non penso solo un lupo, abbiano fatto un banchetto di 350
o 400 chili di carne; non è poco, non si trova più nulla, a volte
solo il telaio della spina dorsale.
Abbiamo la legge che abbiamo depositato, la mozione che è stata
approvata l'altro giorno e le continue sollecitazioni che vengono
dal mondo agricolo in particolare, ma non solo: nel vicino
Piemonte, pochi giorni fa abbiamo visto su tutti i giornali "Prima
aggressione all'uomo in Piemonte". Prima aggressione: io non mi
trovo d'accordo, perché abbiamo avuto modo di venire a conoscenza
di molti attacchi, anche se poi dopo non c'è stata la possibilità
di attribuire l'attacco al lupo piuttosto che un canide a seguito
delle analisi. Dei casi così, dieci o vent'anni fa non succedevano.
Può succedere che dei cani attacchino una persona, ma hanno un
proprietario, e se non ce l'hanno vengono identificati e vengono
eliminati. Quando ci sono degli animali che sono pericolosi, io
penso che l'unico modo, come quando troviamo animali sofferenti in
agonia, purtroppo l'unico modo è sopprimerli. In uno degli ultimi
casi, sono stato contattato una domenica mattina: un animale
agonizzante per il quale si è poi dovuto procedere
all'abbattimento; mezzo mangiato, scusatemi il termine, proprio
divorato malamente. Un altro caso: un manzo incastrato tra le rocce
e mangiato vivo dalla schiena; non ha neanche potuto ammazzarlo
prima di consumare il pasto; praticamente vengono quasi mangiati
vivi. Io penso che potrebbe essere pericoloso anche per l'uomo,
perché il caso del Piemonte è distante un'ora da qui, a Cavagliano:
il cacciatore, il cane è il fin di vita, questa persona qua era
armata, per fortuna, perché penso che se non fosse stata armata o
fosse stata sola a quest'ora, ahimè, magari non ci sarebbe questo
titolo, ce ne sarebbe stato un altro ancora peggiore.
È per questo motivo che io insisto su questo, e non con piacere,
perché vorrei evitare questi discorsi e avere delle soluzioni,
cercare di mettere in piedi le soluzioni. Adesso, per quanto
riguarda il mondo dell'allevamento, gli animali sono quasi tutti
ricoverati nelle stalle, a parte alcuni casi, e di conseguenza non
ci sarà più questa preoccupazione fino a primavera, quando
incominceremo a liberare gli animali per il pascolo
primaverile-estivo. Però io una grossa attenzione la metterei
adesso e approfitterei di queste situazioni dal punto di vista
della pubblica sicurezza, anche dal punto di vista delle persone.
Vediamo i lupi attratti quasi sempre dai cani: l'abbiamo visto
anche altre volte, quando non è successo niente. Sono attratti dai
cani, li attaccano perché li vedono magari come invasori del
territorio e quant'altro, ma poi quando sono lì che attaccano il
cane o non trovano la preda così facile, poi si girano verso il
proprietario o chi è in zona. E la cosa non è del tutto piacevole
anche dal punto di vista turistico, lo so che non è bello dirlo,
perché uno magari vuole farsi una passeggiata tranquillamente e si
trova in mezzo a un bosco circondato da un branco di lupi. Voglio
ricordare che è un animale che quando si fa vedere non è solo:
anche se sembra che ci sia solo un esemplare, ce ne sono altri
nella zona e hanno un piano di attacco ben definito, non è che
vanno ad attaccare a vuoto. È normale, il suo istinto di
sopravvivenza è dato dal fatto che solo andando a caccia e, di
conseguenza, avendo delle prede, può portare a termine l'obiettivo
ed è l'unico modo di sopravvivere.
Un altro dato ci è stato fornito l'altro giorno in Commissione.
Gli esperti dicevano che in Valle c'erano 50/60 lupi. È un dato
contestato da tutte le categorie, tutte le associazioni di
allevatori e quant'altro, ma dagli ultimi dati che abbiamo avuto in
Commissione da 60 si sono certificati 90 capi; vuol dire che il
numero sta aumentando. Non è, come si diceva, che avevamo raggiunto
il numero massimo di popolazione, ma si vede che trovando molta
alimentazione a disposizione continuano a crescere, secondo me non
sono in Valle d'Aosta ma in tutta Italia. A questo problema
dobbiamo urgentemente metterci mano, anche se si poteva
evitare.
Presidente -
Risponde l'assessore Sapinet.
Sapinet (UV) -
Grazie, collega Planaz, per l'iniziativa
che segue un po' un percorso, varie tappe, con quella mozione che
abbiamo approvato. A volte si è contrapposti, ma altre volte, come
nel caso della mozione e anche di questa iniziativa, si è
abbastanza sulla stessa linea.
Due quesiti precisi. Tornando a quando diceva correttamente,
siamo partiti da un numero inferiore per arrivare a oggi: abbiamo
censito circa nove branchi, sapendo bene che ogni branco può essere
composto da un minimo di sei fino a un masso di dieci, a volte
anche undici lupi. Un periodo quello autunnale e invernale dove gli
esemplari in dispersione sono visti anche frequentemente.
Per venire al primo quesito: se sia stato affrontato in sede di
Conferenza Stato Regioni il problema lupo che sta colpendo la
nostra regione. In Conferenza Stato Regioni non è stato ancora
affrontato in forma ufficiale. Ne parlavo anche ieri con il
Presidente, ma va detto che l'esame in sede di Conferenza Stato
Regioni il più delle volte è un po' l'ultimo passaggio di una lunga
serie di interlocuzioni. Il problema lupo, invece, è stato al
centro di numerosi incontri degli organismi propedeutici alla
conferenza stessa, in particolare nella CPA, la Conferenza delle
politiche agricole, e poi nella conferenza parallela, quella degli
Assessori con delega all'ambiente, che non in tutte le Regioni
coincidono e che fanno riferimento a due ministeri diversi.
Per tornare sul discorso del "Piano lupo", in data 11 agosto
2022 il competente Ministero dell'ambiente e della sicurezza
energetica ha trasmesso a tutte le Regioni e Province autonome la
nuova bozza del piano di conservazione e gestione del lupo in
Italia, richiedendo in merito alle varie Regioni le diverse
osservazioni. Nei mesi di settembre e ottobre si sono tenuti tre
incontri tecnici interregionali, nei quali le Regioni e le Province
autonome hanno fornito le osservazioni alla bozza del piano. La
data era la metà del mese di settembre e abbiamo formulato le
nostre osservazioni, condividendo quelle portate dalle altre
Regioni dell'arco alpino; questo in merito anche al suo secondo
quesito: se sia stato elaborato o si intenda elaborare al più
presto, di concerto con il Ministero dell'agricoltura e della
sovranità alimentare, un piano di azione lupo specifico per la
nostra Regione.
Entro settembre le osservazioni delle Regioni sono puntualmente
arrivate. Tra le osservazioni presentate dalla nostra Regione e
approvate all'unanimità si evidenzia quella relativo al punto 3.1,
ovvero "Compiti dei Ministeri, delle Regioni e delle Province
autonome", in cui si propone che le Regioni e le Province autonome
possano presentare al Ministero dell'ambiente e della sicurezza
energetica e all'ISPRA piani operativi locali, relativamente al
regime di deroga sul territorio di propria competenza. I protocolli
locali di intervento definiscono gli obiettivi, le condizioni, i
tempi e i criteri per la gestione dei conflitti per il prelievo, la
cattura o l'abbattimento dei lupi. Tali protocolli di intervento
concordati con ISPRA consentiranno alle amministrazioni regionali
di autorizzare direttamente gli interventi di deroga, restando
fermo l'obbligo di rendicontazione a ISPRA; quindi, una
rendicontazione e non più una richiesta. Avevamo avuto il caso
particolare di Arvier che era stato trattato a parte e che avevamo
anche portato ai tavoli della Conferenza delle politiche agricole,
dove è chiaro che l'interlocuzione con ISPRA sia estremamente più
macchinosa e rallenti i tempi di azione.
La bozza di piano e le sopra richiamate osservazioni regionali
saranno esaminati in sede di Conferenza Stato Regioni per la loro
approvazione. Dopodiché potrà essere avviato l'iter di elaborazione
del piano operativo regionale, quindi un passo importante, se le
cose dovessero procedere in questa direzione.
In data 8 novembre 2022 ne abbiamo parlato in III Commissione,
durante tale incontro si sono esplicitati i dettagli delle
osservazioni. Sicuramente sarà compito del sottoscritto continuare
l'azione di raccordo con gli altri assessori dell'arco alpino in
merito all'approvazione del piano, affinché sia il più possibile
orientato a una gestione concreta e soprattutto tenga conto della
particolarità dei territori, anche in merito e soprattutto al
problema della convivenza con il mondo dell'allevamento. Ovviamente
ci diamo carico di aggiornare la Commissione consiliare
competente.
I Ministri coinvolti, Pichetto e Frattin per l'ambiente, che
ricordo è il ministero competente per tale materia, anche se
sicuramente il ministro Lollobrigida per l'Agricoltura deve essere
coinvolto: oggi alle ore tredici avremo il primo incontro in
modalità
online
con il ministro Lollobrigida. È un primo
incontro più che altro conoscitivo, ma sicuramente il tema del lupo
e della gestione della fauna sarà all'ordine del giorno nelle varie
ed eventuali e poi nei prossimi incontri. I Ministri si sono detti,
come ricordato nella premessa, a favore di una gestione più
concreta della specie, che ormai ha raggiunto numeri tali da non
poter più essere considerata in pericolo di estinzione. A tal fine
nelle prossime settimane questo argomento, come dicevo, sarà
oggetto di confronto anche con i nostri parlamentari, così da
portare le istanze della nostra Regione sui tavoli
ministeriali.
Presidente -
Consigliere
Planaz.
Planaz (LEGA VDA) -
Finalmente si muovono dei piccoli
passi. Adesso bisogna solo mettere in atto questi documenti il più
presto possibile, prima che accadono delle cose che potrebbero poi
ricadere su tutta la nostra collettività, anche dal punto di vista
della sicurezza.
Volevo solo darle atto che lei ha detto che i due ministri
devono lavorare in concomitanza per arrivare al documento. Nella
norma contenuta nella legge di conversione, la n. 173 del 2022, si
dice: "Dopo il via libera alla Camera approvato dalla Commissione
in Senato, passa dal Ministero dell'ambiente a quello
dell'agricoltura in materia di fauna selvatica". Questo è già un
passaggio di meno che dobbiamo fare dal punto di vista degli enti,
perché lo sappiamo tutti che se vogliamo arrivare a un dunque per
queste problematiche, meno passaggi ci sono e meglio è.
Se non ho capito male, la nostra legge n. 11 dovrebbe in qualche
modo essere modificata se, come mi ha detto lei, non c'è più
bisogno del parere di ISPRA, ma sono le Regioni o le Province
competenti a mandare i dati all'ISPRA dopo avere effettuato -
speriamo che non ce ne sia tanto bisogno, ma se ce n'è bisogno -
eventuali prelievi o catture. Forse sarebbe meglio, anche in vista
dei documenti che sono stati inviati al Ministero, fare un
passaggio in III Commissione, per modificare la nostra legge,
perché ci darebbe una possibilità di intervenire più velocemente
nel caso che ci siano dei plurimi attacchi, come sta succedendo,
come è accaduto nell'autunno passato. Anche se non sono attacchi
sempre diretti agli stessi allevamenti, ma cambiano da un
allevamento all'altro, però soprattutto nella zona della Val d'Ayas
vediamo che c'è un branco che attacca continuamente mandrie di
animali. Di conseguenza, penso che sia una cosa buona il poter
intervenire, a fronte di questi documenti che sono stati avviati
non solo dalla nostra Regione, ma anche dal Ministero. Se è
possibile, facciamo tutto quello che ci concerne ed è in nostro
potere, per far sì che il documento sia il più efficace possibile
in caso di bisogno. Anche perché ho visto le dichiarazioni che sono
state fatte recentemente dal Ministro, dove l'impegno del Governo
attuale è proprio di andare a far fronte ai casi più problematici e
di intervenire velocemente. Giustamente, è una cosa che noi diciamo
da molto tempo, è una misura che va messa in atto e che non può più
aspettare, per il semplice fatto che la situazione ormai sta
degenerando continuamente e tutti i giorni o settimanalmente
vediamo dei casi anomali qua in Valle, ma non solo, come alcuni
casi che ho citato prima.
Accolgo la sua risposta con parere favorevole. Se poi vuole
magari fare un passaggio in Commissione o magari darmi la
documentazione per un'ulteriore valutazione, per far sì che abbiamo
degli atti in mano, che abbiamo un potere noi come Regione di
intervenire in caso ne avessimo urgentemente bisogno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK