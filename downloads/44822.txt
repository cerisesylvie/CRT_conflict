Consiglio Regionale della Valle d'Aosta - Oggetto del Consiglio n. 1749 del 14 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1749 del 14 luglio 2022 - Resoconto
OGGETTO N. 1749/XVI - Reiezione di mozione: "Impegno a
prevedere nell'ambito del bilancio di previsione 2023-2026 la
modifica dell'attuale disciplina per la determinazione e
riscossione delle tasse automobilistiche".
Bertin (Presidente) -
Affrontiamo il punto n. 60. Per
l'illustrazione della mozione, il consigliere Perron ne ha
facoltà.
Perron (LEGA VDA) -
Mi perdoneranno i colleghi se
mantengo un po' una deformazione professionale. Due note
rapidissime su quello che è il bollo e di che cosa stiamo parlando.
In Italia il bollo è una tassa introdotta dal 1953 e serviva per
introitare parte del denaro necessario per costruire autostrade e
strade statali, poi dopo una trentina d'anni, nel 1982, diventa
tassa di proprietà sul veicolo, quindi si paga anche quando è
fermo, nel 1999 le competenze alla riscossione sono delegate alle
Regioni e, tra l'altro, non sono cifre marginali, perché arriviamo,
riguardo alle Regioni a statuto ordinario, fino al 65 percento
delle entrate. La nostra Regione invece è competente per la
riscossione e gestione diretta delle tasse automobilistiche a
decorrere dal primo gennaio 2010.
Con l'attuale mozione ho ripreso quanto hanno fatto i miei
colleghi di gruppo, Sammaritani e Distort nel 2020, quando con un
ordine del giorno hanno chiesto una scontistica dei bolli sugli
automezzi dichiarati come beni strumentali, sulla scia di quanto
avevano fatto altre Regioni; eravamo nel periodo del pieno Covid.
La maggioranza all'epoca si era astenuta e il punto non era
passato. Abbiamo pensato di riproporlo con modalità simili, legando
la richiesta al drastico aumento dei costi di energia e carburanti,
che ovviamente è un tema caldissimo di questi giorni e anche più
volte affrontato nella discussione in aula, che ci hanno colpito,
che ci colpiranno temo ancora e forse con maggior forza durante i
mesi autunnali.
Nella risposta l'Assessore - così evitiamo un po' di
déjà
vu
su tema - ci aveva riconosciuto come valida la
ratio
dell'iniziativa, anche se poi nello specifico non era d'accordo e
la cosa non era andata in porto. Aveva parlato di aiuto di Stato,
ma l'obiezione non ci convinceva, gli era stato detto, non ci
convince nemmeno oggi, e l'altra argomentazione che lei portava era
che le entrate proprie dovevano essere attentamente monitorate. La
sua stima: stiamo parlando di circa 20 milioni di euro di entrate
per la nostra Regione, mi confermi se dico giusto perché ho preso
gli estratti, quindi ovviamente stiamo parlando di cifre
decisamente elevate. È chiaro che se i soldi non entrano da una
parte, si debba compensare da un'altra, ma direi che proprio qui
sta il nocciolo anche politico della questione.
Per quello che riguarda il nostro gruppo, la Valle dovrebbe
mettere in atto ogni azione che consenta di incentivare
l'iniziativa economica privata, in particolare delle piccole e
medie dimensioni, che sono poi l'ossatura non solo italiana ma
anche valdostana, con sgravi fiscali e semplificazioni
burocratiche, passando da un paradigma economico con elevata
tassazione e poi redistribuzione delle risorse da parte del
pubblico, con tutte le storture che da parte nostra questo
comporta, a uno che possiamo definire più liberista, magari legato
a una fiscalità agevolata. Ad esempio niente
bonus
, che
personalmente non mi piacciono per nulla, perché riflettono una
mentalità dirigistica dello Stato, che non mi piace e che non ci
piace, e ovviamente - laddove è possibile per le nostre competenze
statutarie - esclusi però i settori strategici, con i quali
dobbiamo invece usare forme protezionistiche. Non le sfuggirà che
ovviamente parlo delle grandi concessioni idroelettriche, eccetera;
su quello dobbiamo essere protezionisti, perché sono settori
strategici, ma sul resto la nostra visione economica è di altro
tipo.
Questo per noi è un tema centrale e in questa visione si
inseriscono le nostre iniziative portate da vari colleghi sulla
zona franca, ad esempio, sulle zone economiche speciali, come
quelle che ci sono nelle regioni italiane; cito il caso della
Sardegna, che è uno dei più recenti. Tanto per portare un esempio,
a dicembre 2021 il presidente sardo Solinas dichiarava: "Giornata
storica con le ZES, le zone economiche speciali: poniamo le basi
per una forte ripresa dell'economia della Sardegna". Questa è la
nostra visione.
Tornando al tema nostro specifico della mozione, abbiamo fatto
delle verifiche, un po' empiriche, devo dire la verità: si telefona
alle persone più o meno e si cerca di capire quanto pagano di
bollo. Sappiamo che molti imprenditori hanno già dei bolli
piuttosto economici, sui quali uno sconto del 15 percento, che è
quello che poi chiedevamo non è un granché, quindi ne siamo
coscienti e di certo non ci nascondiamo dietro a un dito. Però, ad
esempio, la Lombardia all'epoca Covid lo aveva fatto, quindi non ci
stiamo inventando cose fuori dal mondo.
Io penso, e qua butto la palla ancora più avanti, che a questo
punto si potrebbe anche pensare di più, come la totale l'esenzione
dei bolli per tre-cinque anni per chi possiede automezzi dichiarati
a bene strumentale. Ci sono già esenzioni totali per auto
elettriche, ad esempio, o per altre categorie di persone, quindi
credo, siccome non sono un esperto di bilanci per nulla, che in
linea teorica si potrebbe fare e che rientrerebbe nei margini di
manovrabilità della nostra Regione.
Comunque sia leggerò l'impegnativa della mozione: "Con questa
mozione chiediamo di predisporre, nell'ambito della definizione del
bilancio di previsione 2023-2026, la ratifica dell'attuale
disciplina regionale secondo il seguente principio: consentire per
i prossimi tre anni la diminuzione del 15 percento delle tasse
automobilistiche relative agli automezzi dichiarati a uso di bene
strumentale, a servizio dei possessori di partita IVA con
iscrizione nei registri della Regione Valle d'Aosta e che
provvedano al pagamento della tassa automobilistica stessa
attraverso la domiciliazione bancaria", che poi più o meno è la
stessa che era stata utilizzata dai miei colleghi.
Per chiudere, e al di là della richiesta specifica che può anche
essere modificata, questo vuole essere e servire soprattutto come
spunto di riflessione per noi e l'intero Consiglio. La domanda che
le faccio, Assessore, è: possiamo utilizzare la leva del bollo per
diminuire il carico fiscale ai ceti produttivi valdostani? In quale
misura? Vogliamo farlo? Questa è la domanda più generica e qui
passo la palla a lei.
Presidente -
La discussione generale sulla mozione è
aperta. Chi vuole intervenire in discussione generale si prenoti.
Non vedo nessuno. La discussione generale è chiusa. Per il Governo
l'assessore Marzi.
Marzi (SA) -
Apprezzo assolutamente due cose della sua
iniziativa e normalmente non sono cose che dico nel rispondere alle
varie iniziative: uno, assolutamente la preparazione che lei ha
dimostrato nel presentare l'iniziativa; due, il garbo e
l'intelligenza con cui l'ha fatto che, a mio modesto avviso, sono
fondamentali quando si parla di cose serie di questo tipo,
soprattutto in quasi chiusura di un Consiglio regionale
assolutamente di confronto. Comincio però da subito a dirle che
chiederò di ritirare l'iniziativa, altrimenti la maggioranza si
asterrà. Parto da subito e poi argomento senza che questo possa
trovare un punto di condivisione, ma comunque un utile stimolo al
confronto e al dibattito.
Partiamo da un dato tecnico, per il quale la riduzione proposta
del 15 percento non rientra nelle percentuali di manovrabilità
tariffaria previste dalla normativa statale trasferita dallo Stato
alla Regione, ma soprattutto la fattibilità della diminuzione della
tassa per i soggetti indicati, che provvedono al pagamento con
domiciliazione bancaria, trova allo stato attuale alcuni aspetti
che ne precludono la fattibilità, che tuttavia possono essere
approfonditi di fatto. In primo luogo non risulta possibile
individuare oggettivamente i soggetti beneficiari - siccome lei è
persona molto attenta alle
en archè en o lògos
, quindi alle
parole, individuare oggettivamente in termini fiscali è
praticamente un dato ontologico - in quanto i dati che sarebbero
necessari per l'estrapolazione, non risultano rilevabili dal
libretto di circolazione o dal registro PRA, le due fonti che
alimentano l'archivio delle tasse automobilistiche. Di conseguenza,
non sarebbe possibile quantificare le ricadute sul bilancio
regionale e le confermo, in termini di massima, le cifre di
riferimento che lei ha individuato in termini di volumi:
nell'attuale finanziaria regionale le entrate proprio da tasse auto
corrispondono a 21 milioni di euro direttamente e a 3 milioni di
euro in termini coattivi al 30 di dicembre del 2022; quanto
incassato corrisponde a circa 12 milioni di euro.
Inoltre tali agevolazioni, a beneficio dei soli operatori con
automezzo dichiarato bene strumentale, costituirebbero, anche se lo
ha già citato, un aiuto di Stato ai sensi della normativa europea
vigente, con le complicazioni a favore dei soggetti beneficiari,
infatti tali aiuti andrebbero a erodere i rispettivi
plafond
de minimis
delle imprese beneficiarie dell'aiuto.
Riguardo infine alla possibilità di utilizzo della
domiciliazione bancaria o rimessa interbancaria diretta, la stessa,
in maniera di tasse auto non è più applicabile, perché il nuovo
modello di pagamento specifico all'interno del mondo della
piattaforma digitale dei pagamenti PagoPA, introdotta dal codice
dell'amministrazione digitale, è obbligatoriamente adottato da
tutte le Regioni dal 2019: per cui il RID non è di fatto più
applicabile ma viene utilizzato il PagoPA.
Venendo ad alcuni aspetti, che avevo messi da parte, anche se
senza dubbio tutte quante queste scartoffie non aiutano un
dibattito su questo tema, cercherò di essere sintetico: sicuramente
esiste un principio di riferimento che, secondo me, va preso in
considerazione in questo senso, che è quello dell'agevolazione
fiscale. L'agevolazione fiscale è, tra l'altro, quanto abbiamo
posto in essere dal luglio del 2020 in poi, partendo con la legge
regionale 8, per poi arrivare alla 15 e alla 22, che di fatto ha
evidenziato quello che, secondo me, è lo strumento più utile per
intervenire rispetto alla differenza che esiste tra agevolare e
spendere. A mio modesto avviso il pubblico, nel momento in cui
vuole intervenire all'interno del tessuto economico, deve
fondamentalmente spendere.
Noi l'abbiamo fatto con la 8 per quasi 180 milioni di euro,
l'abbiamo fatto con la 15 e con la 22 per un totale largo circa di
altri 150 milioni di euro e, secondo me, in una logica di
riferimento e di confronto può essere assolutamente una soluzione,
anche se condivido perfettamente che l'imposizione fiscale in
Italia sia troppo alta.
In tutto l'universo agevolativo, nel quale spesso si supera
addirittura l'importo o, comunque sia, la logica delle tasse di
ogni tipo e, soprattutto, applicate a qualsiasi tipo di bene, a
partire dall'IRPEF per arrivare poi dopo al bollo auto, in Italia,
tra quello che viene prelevato e le agevolazioni che vengono poste
in essere, sicuramente si crea una tale confusione che anche nel
momento in cui - ne abbiamo già parlato in Consiglio - si è
arrivati a ragionare di delega fiscale, uno dei primi riferimenti
che è stato posto in essere è stato quello di intervenire in una
semplificazione e di eliminare un monte agevolativo di questo
tipo.
Per cui io ritengo che un aspetto non secondario, rispetto
all'impegnativa della sua mozione, è legato anche al fatto che
indubbiamente questo tipo di agevolazioni - oltre al fatto che non
sono quantificabili e quindi aprioristicamente diventa veramente
difficile prevederle, soprattutto nel momento in cui le si vuole
rendere operative - tendono di fatto a stravolgere totalmente un
quadro generale di equità, efficienza e degli obiettivi di
riferimento rispetto a qualsiasi tipo di prelievo fiscale. Per
questo motivo chiudo dicendo quanto ho iniziato, noi le chiediamo
di ritirare l'iniziativa, altrimenti ci asteniamo.
Presidente -
Qualcuno si prenota? Se non vi sono
richieste d'intervento, mettiamo in votazione la mozione. La
votazione è aperta.
Esito della votazione:
Presenti: 33
Votanti: 14
Favorevoli: 14
Astenuti: 19 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Erika, Guichardaz Jean-Pierre,
Jordan, Lavevaz, Malacrinò, Marguerettaz, Marzi, Minelli, Padovani,
Restano, Rosaire, Sapinet)
La mozione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK