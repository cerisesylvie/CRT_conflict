Consiglio Regionale della Valle d'Aosta - Oggetto del Consiglio n. 436 del 20 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 436 del 20 febbraio 2019 - Resoconto
OGGETTO N. 436/XV - Interrogazione: "Notizie sulla
predisposizione del provvedimento di variazione al bilancio di
previsione della Regione" e interpellanza: "Notizie in merito alla
presentazione agli organi competenti della prima variazione al
bilancio regionale per l'anno 2019".
Rollandin (Presidente)
- Il punto 31 dell'ordine del
giorno è abbinato al punto 15, come concordato. La parola al
collega Aggravi; ne ha facoltà.
Aggravi (LEGA VDA)
- Presentiamo questa interpellanza per
chiedere notizie e lumi riguardo alla presentazione agli organi
deputati della prima variazione al bilancio regionale
sull'esercizio 2019, anche un po' in continuità con quelle che
erano state le premesse di insediamento di questo Governo e,
soprattutto, per una continuità rispetto al bilancio che è stato
approvato, all'interno del quale già nel documento di DEFR si
identificavano una serie di interventi che si sarebbero dovuti poi
costruire nel corso del 2019. Allo stesso modo, a livello più
operativo, andiamo a chiedere se è intenzione comunque del Governo
mantenere valida la previsione della tabella indicata a livello di
DEFR, dove vi era già una prima macro ripartizione del beneficio
ottenuto dall'accordo finanziario con lo Stato siglato nel novembre
2018. Aggiungiamo anche - non l'ho riportato nel testo
dell'interpellanza, ma in realtà è tra le righe - i famosi 4,8
milioni di IRAP per cui ci è stato detto che erano allo studio
importantissime misure a favore dell'occupazione, quindi dello
sgravio di tale imposta sulle imprese valdostane di cui, ad oggi,
non abbiamo ancora avuto lumi. E poi soprattutto per comprendere, a
fronte della significativa e direi pesante riorganizzazione di
questo governo dal punto di vista contabile, che cosa ne è, perché,
detto fra noi, noi ci eravamo trovati - e più volte ci era stato
sollecitato dall'allora minoranza - una variazione che in realtà
abbiamo fatto con le risorse che abbiamo trovato, ma sinceramente
qui di risorse ce ne sono un po' di più.
Presidente
- La parola all'Assessore Testolin.
Testolin (UV)
- Riguardo alla prima variazione di
bilancio 2019/2021, effettivamente sono state presentate sia
un'interpellanza da parte del gruppo Lega, presentata dal collega
Aggravi, sia un'interrogazione da parte del gruppo MOUV', con lievi
differenze, per cui si è pensato comunque di trattarle in maniera
unitaria. La variazione di bilancio, come correttamente richiamato
nelle premesse delle iniziative consiliari citate, ha lo scopo, tra
gli altri, di recepire gli effetti dell'accordo finanziario siglato
il 16 novembre del 2018, i cui contenuti sono stati trasportati
nell'articolo 1, comma 869, della legge 30 dicembre 2018, n. 145
"Bilancio di previsione dello Stato per l'anno finanziario 2019 e
bilancio pluriennale per il triennio 2019/2021".
Gli uffici del Dipartimento bilancio in data 19 gennaio hanno
avviato la procedura per la raccolta dei dettagli dei capitoli per
la composizione della variazione e, come di consueto, la variazione
sarà composta principalmente da due componenti. La prima è una
serie di variazioni compensate, ovvero a parità di risorse per
Assessorato; fra queste rientra la manovra di esenzione IRAP,
richiamata - anche se non era inserita nella domanda
dell'interpellanza - dal collega Aggravi, appunto per 4,8 milioni
di euro, come peraltro annunciato nei lavori del Consiglio in sede
di approvazione della legge di stabilità a suo tempo. La seconda
componente, invece, discende da risorse aggiuntive, quali ad
esempio quella conseguente all'accordo del 16 di novembre 2018 per
20 milioni. Gli uffici hanno raccolto le richieste di dettaglio e
venerdì 15 febbraio è stata raggiunta la quadratura rispetto alle
disponibilità rese dall'accordo del 16 novembre 2018, pari appunto
a 20 milioni, nel rispetto - qua noi andiamo a rispondere alle
domande presentate - delle indicazioni del DEFR 2019/2021 quanto
alla destinazione delle risorse derivanti dall'accordo siglato con
lo Stato. Rassicuriamo quindi in tal senso i Consiglieri proponenti
l'interpellanza.
Rispetto a questo positivo punto di avanzamento, è ora
necessario procedere al confezionamento degli atti e, in
particolare, a verificare le norme finanziarie a supporto degli
stanziamenti di spesa così riformulati.
L'interrogazione esplicita anche la richiesta di conoscere quali
fossero gli impedimenti alla predisposizione della variazione. Ciò
mi permette di precisare che l'iter di predisposizione è stato
rallentato dalla problematica del debito pregresso per la mobilità
sanitaria passiva ante 2005 reclamato dallo Stato e di cui peraltro
già probabilmente il governo Spelgatti - tra l'altro l'interrogante
ne faceva parte - avrebbe dovuto essere a conoscenza e avrebbe
potuto tenerne conto in sede di confronto con lo Stato al momento
della definizione dei contenziosi allora in essere. Considerata
invece la mancata analisi degli argomenti in sede di confronto con
lo Stato, la tematica ha richiesto in questi mesi un profondo
lavoro di relazione con il Ministero competente, al fine di
definire i tempi e le modalità per la sua liquidazione; è una
soluzione recentemente impostata dall'Assessore competente e dal
Presidente, per la quale sono in corso di definizione gli ultimi
dettagli formali, senza i quali non è possibile procedere a un
disegno di legge di variazione che aumenta le disponibilità di
spesa del bilancio regionale. Chiuso questo passaggio, si potrà
procedere con la variazione.
Venendo al dettaglio della richiesta dell'interpellanza di
conoscere i tempi di presentazione del disegno di legge, si ritiene
che esso possa essere proposto alla Giunta regionale all'incirca
una decina di giorni lavorativi successivi alla definizione del
piano di rientro del debito per la mobilità sanitaria passiva e
sarà recepito nell'articolato legislativo a supporto della
variazione che sarà presentata. Sono inoltre a confermare il
quesito dell'interpellanza volto a rassicurare che il Governo
regionale intende rispettare le indicazioni contenute nel DEFR,
come ha già annunciato il Presidente, rispetto alla destinazione
delle risorse derivanti dall'accordo siglato con lo Stato.
In conclusione, quanto alla richiesta dell'interrogazione di
conoscere gli importi della variazione, si conferma che gli uffici
del Dipartimento bilancio stanno lavorando sull'ipotesi di una
variazione che metterà sicuramente a disposizione nel 2019 i 20
milioni di euro previsti dall'accordo finanziario dello Stato a cui
si aggiunge una parte di variazione compensata e una variazione
compensata per 4,8 milioni di euro, appunto per finanziare la
manovra IRAP, come già discusso nella seduta di approvazione della
legge di stabilità 2019/2021. Le eventuali ulteriori determinazioni
di risorse aggiuntive verranno invece esplicitate direttamente nel
disegno di legge di variazione che verrà a breve presentato e che
sarà oggetto di discussione all'interno della Commissione
consiliare competente prima di arrivare in Aula.
Presidente
- La parola al collega Aggravi; ne ha
facoltà.
Aggravi (LEGA VDA)
- Grazie Assessore per la
risposta.
Una battuta sul discorso della mobilità passiva. La questione
era conosciuta anche dal Governo precedente, erano state avviate
delle valutazioni che molto probabilmente avrebbero portato a una
soluzione similare a quella in parte da lei descritta. È ovvio che,
a livello di accordo con lo Stato, un conto è trattare sul
quantum
- che deve essere dato direttamente al MEF e che è
stato appunto l'oggetto di contendere dell'accordo - e un altro è,
invece, comunque una cifra presente da tempo e soprattutto che è
destinata ad un'altra voce di capitolo del bilancio dello Stato.
Comunque sicuramente poi si risolverà tutto, perché con i piani di
rientro si risolvono tante cose.
Dal punto di vista degli impedimenti, mi permetto di dire che
forse uno dei grossi problemi che oggi c'è - un po' come era stato
ricordato ai tempi della nostra variazione - è che formalmente oggi
siete in 17: bisogna aspettare il diciottesimo. Dal lato nostro
ovviamente il problema è che eravamo sostanzialmente in 10, 11, 12,
a volte 13 quando il treno non si fermava a Saint-Vincent. Il
problema molto probabilmente è sempre sui numeri, anche per quanto
riguarda l'approvazione. Comunque vigileremo sui giorni e sulle
tempistiche che lei ci ha dato e sicuramente, quando arriverà il
diciottesimo elemento, tutto si risolverà.
Presidente
- La parola al collega Gerandin; ne ha
facoltà.
Gerandin (MOUV')
- Grazie, Assessore, abbiamo ascoltato
con interesse.
C'era un po' di curiosità, considerato che comunque questa
variazione di bilancio era già stata annunciata quando c'è stata
l'approvazione del bilancio e l'insediamento del Governo, era stata
annunciata già per gennaio 2019. Incide davvero in settori molto
importanti, quelli che in parte erano già stati comunque
evidenziati e approvati nel DEFR e che poi la nuova maggioranza ha
deciso di confermare. Si tratta di 4 milioni per la finanza locale,
di 4 milioni per le infrastrutture sportive, di 4 milioni per il
settore sostegno agricolo ambientale e cantieristica forestale, di
3,350 milioni per lo sviluppo industriale, di 3 milioni per
l'ambito sanitario, di 1,650 milioni per l'edilizia scolastica.
Come dicevo prima, vi sono in più i 4,8 milioni di rimodulazione
IRAP che avevate presentato come una misura urgente, soprattutto
una misura per lo sviluppo.
Pertanto c'era tanta attesa, e sottolineo anch'io quello che ha
detto il collega Aggravi: la situazione è sostanzialmente diversa
rispetto a quella che avevate lasciato a noi. Voi continuavate a
sollecitarci una variazione di bilancio quando le risorse non
c'erano. Ci avete lasciato dei fondi di rotazione che erano stati
depredati, ci avete lasciato il non utilizzo dell'avanzo di
amministrazione per l'anno, per cui non utilizzabile in variazione
di bilancio, e potrei continuare, compresa la parte che era stata
annunciata come un dividendo da parte della società Autostrade e
che poi alla fine si è rivelata di tutt'altra entità. Lo dico non
tanto per lei, Assessore, perché queste cose lei le sa benissimo,
quanto a nome di coloro che in questo momento magari non sono
presenti o erano presenti nella precedente legislatura e che
continuano a dire: "Ma che differenza c'è? Neanche voi non avevate
presentato la variazione di bilancio". Eravamo nell'impossibilità
di presentare una variazione di bilancio perché non avevamo risorse
certe.
Detto questo, un breve cenno sulla mobilità passiva. Questa è
un'altra delle eredità derivanti da tutta una serie di gestioni
precedenti, e lei correttamente ha detto "antecedenti al 2005", per
cui non è colpa sua, adesso. Non è colpa sua, ma sono gestioni
pregresse, sono contenziosi con lo Stato, sono conti che lo Stato
ci aveva presentato a suo tempo e che prima o poi andranno onorati.
Su questo non c'è ombra di dubbio. Volevo poi solo avere la
conferma, perché incrociando il Presidente l'altro giorno e facendo
due battute mi parlava di 80 milioni. Sarei davvero preoccupato se
le cifre fossero queste.
Detto questo, da parte nostra non ci sarà nessun tipo di
ostruzione. Se non avrete magari i 18, come diceva anche prima
l'Assessore Aggravi, portatela avanti lo stesso, perché io penso
che se va nel senso di quel documento di economia che avevamo
approvato non vedo il motivo per cui non dovreste approvarla. Noi
addirittura saremo forse più buoni, vi faremo anche pesare meno il
fatto che voi ce l'avete fatta a fette - scusate il termine - solo
perché non avevamo i numeri. Noi probabilmente saremo magari anche
un po' più gentili, non lo faremo, perché lo faremo nell'interesse
dei valdostani. Per cui non abbiate remore, andate avanti,
presentatela, perché per quello che è nell'interesse dei valdostani
io penso che, con senso di responsabilità, almeno quest'ala di
minoranza sicuramente vi darà una mano.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK