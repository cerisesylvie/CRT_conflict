Consiglio Regionale della Valle d'Aosta - Oggetto del Consiglio n. 1603 del 15 novembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula
Oggetto del Consiglio n. 1603 del 15 novembre 2000 - Resoconto
OGGETTO N. 1603/XI Situazione economica e finanziaria
dell'U.S.L. (Interpellanza)
Interpellanza Considerato il cambio gestionale avvenuto
nell'U.S.L. regionale che ha portato alla nomina
l’attuale Direttore generale D.ssa Riccardi;
Preso atto che tale cambio gestionale si era reso necessario per
ovviare alla precaria situazione gestionale e finanziaria
dell’U.S.L. valdostana;
il sottoscritto Consigliere regionale
Interpella
l’Assessore competente ai fini di conoscere:
1) l’attuale situazione economico-finanziaria
dell’U.S.L. con il relativo eventuale
indebitamento;
2) il numero e la qualità delle precedenti nomine consulenziali
della Direzione generale e le attuali consulenze deliberate dalla
D.ssa Riccardi.
F.to: Lattanzi
Président
La parole au Conseiller Lattanzi.
Lattanzi (FI)
Ho ritenuto doveroso a distanza di qualche
mese dalla nomina del nuovo direttore generale cominciare ad avere
un po' il punto della situazione perché le voci che circolano non
sono rassicuranti rispetto a una nuova gestione dell'USL regionale,
che dopo un per noi troppo lungo periodo di commissariamento, da
noi anche sempre contestato, auspicavamo potesse dare nuovo
slancio.
In realtà non è vero perché noi l'abbiamo anche osteggiata
questa nomina, non tanto per la persona che è stata nominata, ma
per il metodo che è stato utilizzato.
Detto questo, l'interpellanza parte da questo presupposto: le
voci che sulla capacità gestionale del nuovo direttore generale si
sono ormai assestate non sono, per quanto ci riguarda,
tranquillizzanti, si parla di nuovi profondi rossi, si parla di
situazione gestionale non ottimale per la sanità valdostana e
allora abbiamo ritenuto importante come sempre in termini
preventivi cercare di porre l'attenzione del Consiglio
sull'andamento gestionale e soprattutto finanziario dell'USL
valdostana.
Quindi chiediamo all'Assessore con gentilezza se può illustrarci
la situazione attuale, economica e finanziaria dell'USL; se ci può
tranquillizzare rispetto alle voci di grandi buchi che si stanno
creando in questo bilancio e su un fatto specifico che ci ha
preoccupato e che speriamo possa essere negato.
Noi abbiamo sempre contestato l'eccessivo utilizzo di risorse
professionali esterne all'USL perché riteniamo che l'USL sia dotata
di personaggi che abbiano professionalità sufficiente per poter
ricoprire tali incarichi, invece abbiamo la percezione che il
numero delle consulenze con la nuova gestione addirittura sia
aumentato rispetto al commissariamento che magari poteva anche
giustificare, proprio perché provvisorio, l'utilizzo di consulenti
esterni. Chiediamo se l'Assessore può in questo senso risponderci
in maniera molto precisa.
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
Rispetto all'interpellanza l'USL ha risposto
quanto segue:
"L'azienda USL Valle d'Aosta non ha situazioni di
indebitamento in atto, né ha corrisposto interessi passivi per
anticipazioni di tesoreria all'Istituto tesoriere nel corso del
presente esercizio finanziario. Si segnala inoltre che i fornitori
dell'azienda vengono pagati al momento entro i tempi previsti dalla
legge e dalle convenzioni a vario titolo siglate.
In relazione alla richiesta, concernente il numero e la qualità
delle precedenti nomine consulenziali, si segnala che l'azienda sta
predisponendo e ultimando l'elaborazione di analoghi dati già
richiesti dal Vicepresidente del Consiglio regionale con
riferimento agli ultimi cinque anni: periodo 1995-2000.
Si ritiene pertanto che la produzione di tale elaborato,
notevolmente complesso, soddisfi ampiamente anche la richiesta
avanzata dall'interpellanza citata in oggetto?
Aggiungo che il documento mi è arrivato stamattina ed è a
disposizione ovviamente anche del Consigliere Lattanzi e di chi ne
voglia avere copia.
"? Si segnalano tuttavia in via anticipatoria le consulenze
deliberate dall'attuale direzione generale a far data dal 1° giugno
2000:
- consulenze sanitarie (conto di contabilità generale) nessuna
nuova consulenza;
- consulenze amministrative (conto di contabilità generale)
nessuna nuova consulenza, si sottolinea inoltre che nel periodo in
analisi le consulenze amministrative si sono complessivamente
ridotte da un lato in quanto la nomina del direttore amministrativo
ha determinato la cessazione della consulenza in atto presso
l'Unità budgetaria provveditorato, dall'altro in considerazione
dell'avvenuto ridimensionamento della consulenza amministrativa
concernente l'Unità budgetaria di farmacia;
- consulenze tecniche (conto di contabilità generale) delibera
del direttore generale n. 2.086 del 9 ottobre 2000, servizio di
supporto tecnico alla direzione dell'area territoriale nell'ambito
della realizzazione della centrale unica per la gestione
dell'emergenza affidata alla società Nannini Aviazione Fly di
Pistoia, S.r.l., autorizzazione di spesa di 23.400.000 lire".
Questa è la risposta fornita dall'USL. In merito a questa ultima
consulenza di 23.400.000 lire, riguarda l'aspetto di competenza
dell'USL all'interno del gruppo di lavoro che è stato individuato
dalla Regione per la realizzazione della centrale unica, cosiddetta
"centrale unica 118", presso la caserma dei vigili del fuoco perché
come è noto si vuole istituire una centrale unica comprendente il
118, il 115 e la Protezione civile oltre che l'aspetto delle guide
alpine in modo che la centrale possa meglio operare sul territorio.
L'USL ha preso all'interno di questo progetto l'incarico di fare
una prima analisi riguardante l'aspetto tecnico; la società Nannini
ha prodotto un documento che fa il punto della situazione e che
servirà al gruppo di lavoro per procedere nella costruzione della
centrale unica.
Questo è quanto richiedeva l'interpellanza e questo è quanto mi
limito a dire nella risposta.
Certo è che se invece vogliamo parlare di aspetto economico
finanziario dell'USL nella sua complessità, al di là della risposta
tecnica che ci dice, per fortuna, che non c'è una situazione di
indebitamento, il problema si allarga.
Ho avuto modo di parlarne durante la presentazione in II
Commissione del bilancio preventivo e avremo sicuramente modo di
approfondire il tema in altre occasioni. Posso anticipare che la
Giunta regionale nella predisposizione del bilancio ha voluto dare
delle risposte alle effettive esigenze dell'USL, la spesa sanitaria
è comunque in esplosione continua e costante, direi quasi in
termini di tempo reale. Questa denuncia è stata fatta pubblicamente
non più tardi di mercoledì scorso in una riunione della Conferenza
degli Assessori a cui ho partecipato che lamentano assieme ai
Presidenti delle Giunte, e questo vale trasversalmente per tutti
gli schieramenti politici, dal Polo all'Ulivo, un mancato
coinvolgimento delle amministrazioni regionali nella
predisposizione della spesa.
Sono stati citati numerosissimi esempi che sono attualmente in
discussione al Parlamento in materia di predisposizione della legge
finanziaria che già di per sé faranno esplodere la spesa sanitaria
rispetto all'accordo siglato in data 3 agosto in sede di Conferenza
Stato-Regioni. L'accordo è già superato e le previsioni di spesa,
pari a 123 mila miliardi, si avvicinano già a 130 mila miliardi e
siamo a cinque mesi di distanza dall'accordo stesso; 5 mila
miliardi che in riferimento alla Valle d'Aosta evidentemente
avranno uno sforamento di quel genere.
Riteniamo comunque di aver inserito nel bilancio di previsione
nel capitolo trasferimento indistinto all'USL una voce congrua, il
che non significa che non si debba ritornare sull'argomento perché
troppe sono le spese indotte che non derivano da scelte di tipo
regionale.
La Giunta regionale, come già ha riferito il Consigliere
Lattanzi, è impegnata fortemente su questo fronte e proprio lunedì
scorso ha deliberato una prima serie di indicazioni all'USL per il
contenimento della spesa partendo dal lavoro svolto dal gruppo di
lavoro sulla spesa sanitaria che ha dimostrato che l'USL sfonda su
due voci di capitolo principalmente: sulla voce della gestione del
personale e sulla voce della gestione di beni e servizi rispetto
alle medie nazionali. La Giunta regionale con la delibera che
andremo a presentare la settimana prossima in dettaglio vuole dare
un segnale forte per il contenimento della spesa pur essendo
conscia che questo contenimento potrà subire delle variazioni
minime rispetto al monte di circa 300 miliardi che è il bilancio
effettivo dell'USL.
Sono disponibile per trasmettere al Consigliere Lattanzi copia
della deliberazione che verrà presentata, lo ripeto, ufficialmente
dal sottoscritto con la Direzione dell'USL la settimana prossima
agli organi di stampa e che è in linea con le indicazioni che tutte
le regioni stanno dando alle rispettive aziende.
Il problema comunque è di una portata notevolissima perché è
ormai accertato che l'esplosione della spesa sanitaria degli anni
scorsi è destinata a riprodursi indiscutibilmente. Si tratta di
capire quali servizi le amministrazioni regionali e il servizio
sanitario nazionale vogliono fornire ai cittadini e su questo si è
incentrato il dibattito della Conferenza degli Assessori mercoledì
scorso con un intervento forte dell'Assessore alla Liguria,
Micossi, neo Assessore del Polo, che si è rifiutato di esaminare un
documento che il Governo ci stava presentando e che riguardava
l'integrazione socio-sanitaria fino a quando il Governo stesso non
dirà quali sono i livelli minimi assistenziali che dovranno essere
garantiti dalle regioni e dalle direzioni generali delle aziende
sanitarie al di là dei quali interverrà possibilmente tutta la
grossissima partita della contribuzione integrativa e del sistema
assicurativo.
Ma fino a quando non sappiamo quali sono i livelli minimi
assistenziali è di tutta evidenza che nessuna amministrazione
regionale è in grado di definire un budget perché se ci si dice che
dobbiamo per legge garantire l'emergenza in pronto soccorso e il
servizio territoriale, e mi pare di tutta evidenza, ma che possiamo
non garantire per esempio l'assistenza termale o possiamo non
garantire l'assistenza odontoiatrica, si programma la spesa sulla
base di queste indicazioni.
Sono indicazioni che a tutt'oggi mancano e che il Governo si è
impegnato a presentare entro breve o almeno la lista negativa, così
è stata definita, cioè il Governo dirà alle regioni cosa non
rientra nei livelli minimi assistenziali dando per acquisito che
tutto il resto vi rientra. Se ci dirà che le cure termali, le spese
odontoiatriche, le spese per la chirurgia plastica sono non dovute
dal servizio sanitario nazionale sapremo come comportarci, poi se
le regioni intendono andare oltre i livelli minimi assistenziali,
se ne assumono la responsabilità in termini di decisioni
programmatiche e in termini anche di spesa susseguente, però la
partita la si chiude nei confronti del Governo che nella
finanziaria attuale prevede che dal 2001 non ripianerà più i
disavanzi neppure delle regioni a statuto ordinario.
È una situazione drammatica che è sull'orlo del fallimento se
parlassimo dal punto di vista di diritto civile di diritto
privato.
Questa è la situazione. Chiudo perché l'argomento
dell'interpellanza riguardava l'indebitamento in termini di cassa e
l'aspetto delle consulenze su cui mi pare di aver dato delle
risposte esaustive?
(interruzione del Consigliere Lattanzi, fuori
microfono)
? noi abbiamo previsto in bilancio regionale le necessità
pattuite con l'USL allo stato dell'arte. È di tutta evidenza che se
la finanziaria in discussione rivede la politica dei ticket, rivede
i livelli assistenziali, anche noi dovremo fare il punto della
situazione perché già solo le politiche del ticket: l'esenzione
totale o l'esenzione parziale significano mettere in ballo circa 3
miliardi. Sono cifre non enormi, ma sono cifre che oggi non sono
previste nella programmazione regionale, ma potrei allungare
l'elenco perché se andiamo a parlare di prestazioni integrative, di
prestazioni aggiuntive e di quant'altro, dovremo fare il punto
della situazione durante i primi mesi dell'anno.
Président
La parole au Conseiller Lattanzi.
Lattanzi (FI)
Assessore, non sono soddisfatto della
risposta e cercherò di dirle anche perché. Noi le abbiamo chiesto
una cosa molto precisa di tipo amministrativo,
economico-finanziario rispetto alla situazione attuale di cassa,
rispetto ai fornitori e lei ha risposto in maniera molto precisa:
"L'USL non ha debiti, paga i fornitori in tempi regolari"
e
per quanto riguarda le consulenze prendiamo atto della sua risposta
e ci fa piacere: le consulenze non sono aumentate, anzi nel settore
amministrativo sono addirittura diminuite per il riassetto
organizzativo che il nuovo direttore generale ha dato.
Di questo aspetto prendiamo atto con soddisfazione, però lei la
domanda non la può eludere perché quando lei dice che c'è una
situazione generale molto difficile, e concordiamo, che parte dal
presupposto che oggi le regioni, e nel caso nostro quelle che hanno
addirittura anche competenza in materia sanitaria, si ritrovano
comunque dei bilanci che vengono modificati da decisioni che il
Parlamento italiano prende e il Governo soprattutto prende, lei qui
sfonda una porta aperta perché sa perfettamente che Forza Italia
con i suoi amministratori in tutte le regioni e con i suoi
parlamentari sta facendo una battaglia durissima, anzi ci
aspetteremmo che anche l'Assessore regionale alla sanità facesse
altrettanto durissima battaglia nei confronti del Governo nazionale
così come il suo collega della Liguria e nostro collega del Polo ha
fatto in questi giorni.
È evidente che se andiamo a parlare del confronto politico con
chi, come noi, ritiene che le regioni debbano avere la possibilità
di determinare i servizi seppure su una linea minima determinata
dallo Stato, ma i servizi e le spese soprattutto, qui lei sfonda
una porta aperta come sa. Ci potremmo anche trovare alleati su
questo singolo argomento, però lei non può nella sua carica di
Assessore regionale eludere la domanda sostanziale che è quella di
cosa in questa grave situazione stiamo facendo noi per ridurre gli
sprechi dei bilanci dell'USL visto che non solo in termini di
prospettiva il Governo sta predeterminando degli sfondamenti del
nostro bilancio regionale, ma già da oggi si parla di uno
sfondamento in atto che lei non ha assolutamente citato e non ha
voluto neanche quantificare.
C'è uno sfondamento in atto e questo lo vedremo dalle prossime
delibere che arriveranno dalla finanziaria che arriverà nel
prossimo Consiglio che andrà a rideterminare la spesa per il 2000
con degli integrativi rispetto al previsto 1999-2000 e lei lo sa.
Lei questo sfondamento non lo ha voluto quantificare oggi; lo
quantificheremo in legge finanziaria nel prossimo Consiglio.
E poi concordo con lei che la battaglia è durissima perché a
livello governativo dobbiamo andare a convincere il Governo che non
può dire che dal 1° gennaio 2001 le regioni non possono più
sfondare i bilanci se poi il Governo continua ad aumentare i ticket
e a determinare condizioni di spesa a cui poi le regioni devono far
fronte.
Lì ripeto che la battaglia politica è comune e devo dire che i
suoi alleati di Sinistra non le stanno dando una grossa mano perché
sono proprio quelli che stanno governando, compresi gli amici
Ministri Bindi e via compagnia cantante dell'amico Beneforti che
tanto inveiva prima sull'Assessore, in questo caso quasi mi faceva
commuovere dal dover difendere Vicquéry perché uno che ha avuto un
ministro come il Ministro Bindi dovrebbe avere almeno la decenza di
starsene tranquillo?
(proteste da parte del Consigliere Beneforti, fuori
microfono)
? detto questo, torno all'oggetto della nostra interpellanza. La
domanda era: stiamo sfondando sui bilanci USL quest'anno? Lei non
ha voluto quantificare limitandosi solo a rispondere di no. Noi
abbiamo il sospetto che lei ci presenterà nelle prossime settimane
dei riassetti di bilancio dell'USL con qualche miliardo in
copertura di spese che non avevamo programmato e che ci troviamo a
dover affrontare.
Detto questo, lei dice che le spese sfondano su due voci: il
personale e i beni e i servizi e se non siamo noi a determinare le
condizioni del personale, i beni e i servizi sì, Assessore. In
questo caso lo sfondamento dei costi sui beni e servizi lo
determiniamo noi perché l'organizzazione che la sanità in Valle
d'Aosta si è data, che lei ha voluto dare alla sanità e che oggi
procura più costi e meno servizi per la popolazione è una scelta
politica, non ci venga a raccontare che è una spesa doverosa perché
qualcun altro l'ha decisa.
Noi continuiamo a sostenere che per quanto riguarda la sanità
abbiamo un bilancio che è gravemente condizionato nella spesa
sanitaria sul bilancio generale perché l'organizzazione del
servizio sanitario minimo assistenziale alla popolazione è troppo
costoso, troppo burocratizzato e male impostato con la conseguenza
che tutte le sue scelte politiche di organizzazione del servizio
sanitario in Valle d'Aosta rideterminano spese che sfondano
sistematicamente i bilanci. Io credo che lei la risposta la potesse
dare, ma non l'ha voluta dare e comunque ce la darà in maniera
molto concreta con le prossime delibere.
Ci riteniamo insoddisfatti della sua risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK