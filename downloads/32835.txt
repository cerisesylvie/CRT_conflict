Consiglio Regionale della Valle d'Aosta - Oggetto del Consiglio n. 1391 del 6 ottobre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
NOMINE E INCARICHI DI CONSULENZA E SPECIALI
Incarichi di consulenza e speciali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1391 del 6 ottobre 2010 - Resoconto
OGGETTO N. 1391/XIII - Interpellanza: "Razionalizzazione
degli incarichi conferiti a professionalità esterne
all'Amministrazione regionale".
Interpellanza
Ricordate le molteplici dichiarazioni rilasciate
dall'Assessore regionale delle Opere pubbliche, difesa del suolo ed
edilizia residenziale pubblica, in merito a un utilizzo più
razionale rispetto al passato delle risorse professionali interne
alla Pubblica Amministrazione e, di conseguenza, a una più
contenuta esternalizzazione degli incarichi;
Constatato invece che l'Assessorato in questione ha fatto, da
luglio 2008 ad oggi, un consistente ricorso alle professionalità
esterne: in poco più di due anni gli incarichi professionali
superano abbondantemente i 9 milioni di euro, dei quali oltre 6,8
milioni in aggiudicazioni e oltre 3,3 milioni in affidi
diretti;
Rilevata inoltre la notevole frammentazione delle
prestazioni, la cui suddivisione favorisce il coinvolgimento di un
numero più ampio di soggetti;
Considerate le disposizioni in materia di finanza pubblica
che impongono sobrietà e rigore anche nella materia di cui
trattasi;
ciò premesso, i sottoscritti Consiglieri regionali
Interpellano
il Presidente della Regione e/o l'Assessore delegato per
sapere:
1) quali ragioni o motivazioni hanno comportato questo
abbondante ricorso all'esternalizzazione degli incarichi e, in
particolare, allo strumento estremamente discrezionale dell'affido
diretto;
2) se è suo intendimento ridurre concretamente e
sensibilmente l'utilizzo di professionalità esterne, valorizzando
nel contempo quelle di cui dispone la Pubblica Amministrazione,
anche in coerenza con i reiterati annunci effettuati in aula e a
mezzo stampa: in caso affermativo, come e quando darà corso ai
buoni propositi manifestati.
F.to: Tibaldi - Lattanzi
Presidente
- La parola al Consigliere Segretario
Tibaldi.
Tibaldi (PdL)
- Grazie, Presidente.
Quando ci confrontammo in aula per esaminare il piano triennale
dei lavori pubblici con l'Assessore Marco Viérin, avevo apprezzato
un suo passaggio, una sua affermazione, nel senso che si tendeva ad
utilizzare sotto la sua egida le risorse professionali interne, a
valorizzarne quindi i contributi in termini intellettuali e
professionali, quindi facendo un minor ricorso agli studi
professionali esterni. Apprezzamento che ho ribadito anche in una
dichiarazione di voto, pur evidenziando altre perplessità
sull'insieme di quel piano, tant'è che ci siamo astenuti come
gruppo consiliare, ma che mi sono poi permesso di andare a
verificare durante l'estate per mero scrupolo personale. Devo dire,
Assessore, che sono rimasto un po' basito quando mi sono reso conto
che in realtà il ricorso all'esternalizzazione... non è che sia un
reato ricorrere alle esternalizzazioni professionali, è anche
naturale che lo si faccia, però, memore di un suo passaggio dove
diceva che, rispetto al passato, c'era stata una contrazione, sono
rimasto perplesso quando, facendomi predisporre dalla segretaria
una bella tabellina con gli affidi e le aggiudicazioni, predisposti
sia dalla Giunta regionale, sia dai dirigenti competenti sono
scaturite diverse pagine, che evidenziano con il rosso e con il
giallo (poi gliele lascerò, lei prima ha fornito al mio collega
Chatrian un insieme di lavori che testimoniano una sua attività
assessorile nell'ambito di un periodo, io qui le dico che le posso
fornire quello che è stato fatto dagli uffici del Consiglio) una
nutrita attività di esternalizzazione. Nell'interpellanza abbiamo
messo le cifre in termini globali: sono 9.000.000 di euro e
qualcosa di più gli incarichi professionali attribuiti da lei fra
luglio 2008 ad oggi, oggi significa il 24 settembre, giorno in cui
abbiamo firmato questa interpellanza, di cui 6.800.000 in
aggiudicazioni e oltre 3.300.000 in affidi diretti. È vero che ci
sono delle opere importanti come lei ricorderà, perché in questo
lasso di tempo sono stati affidati degli incarichi di progettazione
preliminare, definitiva ed esecutiva, quali quelli della
ristrutturazione della Caserma Testafochi per la creazione del polo
universitario e idem per quanto riguarda la nuova sede del Corpo
valdostano dei vigili del fuoco e della Protezione civile, i quali
assommano complessivamente a quasi 5.000.000 di euro, però
rimangono comunque 4.000.000 di euro in incarichi, che sono stati
frammentati fra una molteplicità di professionisti, alcuni studi
sono ricorrenti, più blasonati, altri si conoscono di meno.
Ricorrono poi le solite figure di amici e parenti che spesso si
convengono nella nostra regione, vista la buona abitudine, ma sta
di fatto che l'elenco qua è estremamente ricco e in queste
paginette ho raccolto solo quelli di importo inferiore diversamente
a quelli che ho detto prima: da 3.100.000 per la Testafochi e da
1.700.000 per la sede del Corpo valdostano dei vigili del
fuoco.
Visto che avevamo apprezzato ed era stato anche un elemento
dichiarato una sua razionalizzazione in itinere, in realtà ci pare
che questa razionalizzazione sia semplicemente un'affermazione di
principio, ma che non si sia verificata nei fatti. Vorremmo allora
capire qual è la strada che intende intraprendere perlomeno di qui
in avanti; è vero che probabilmente alle forze di maggioranza va
bene così e noi non siamo maggioranza, noi siamo definiti
collaboratori della maggioranza da quello che mi è parso di capire,
però, nel senso e nello spirito di questa sana e proficua
collaborazione, vorrei sapere se questa filosofia di intervento
continuerà e andrà avanti secondo quelli che sono dei principi che
sinceramente non mi sembra ci appartengano e guardo il Capogruppo,
che ha cofirmato con me questa interpellanza, anche perché la
finanziaria nazionale prevede in materia di finanza pubblica della
sobrietà e del rigore anche nella materia che stiamo trattando,
quindi la materia degli incarichi e delle consulenze dovrebbe
prevedere una sforbiciata. So benissimo che (per un verso è anche
giusto) le forbici vengono impugnate dal Governo regionale e non da
soggetti esterni a questo, ma è opportuno che queste forbici
cominciamo ad utilizzarle, perché tale interpellanza non è unica
nel suo genere, adesso riguarda lei in questo caso, ma nel recente
o nel remoto passato abbiamo visto che c'è sempre una particolare
propensione nel gestire gli incarichi e le consulenze con una certa
disinvoltura. Ci piacerebbe che queste esternalizzazioni fossero
tutte giustificate e non fossero, come immaginiamo spesso può
accadere, più delle chances che vengono offerte a studi
professionali e che ovviamente alimentano un indotto di lavoro
importante in Valle d'Aosta, perché sono tanti professionisti, ma
nel contempo servono anche ad alimentare un indotto di tipo
elettorale che va considerato. Sappiamo che l'Assessore in questa
materia è maestro e quindi probabilmente ci sono dei nessi, che non
ci sfuggono tuttavia.
Le abbiamo posto due domande:
"quali ragioni o motivazioni
hanno comportato questo abbondante ricorso all'esternalizzazione
degli incarichi e, in particolare, allo strumento estremamente
discrezionale dell'affido diretto"
, perché l'affido diretto ha
un picco di discrezionalità che è notevole. L'aggiudicazione
sappiamo che scaturisce da un esame plurimo di richieste, mentre
l'affido diretto è un'indicazione con l'indice: "tu fammi questo
lavoro in cambio di questa prestazione", "tu no, non me lo fai,
perché non hai questa competenza", ossia è una scelta che può
cadere in un campo, piuttosto che in un altro, o escludere un
campo, piuttosto che un altro con una forza politica discrezionale,
che non va sottovalutata e gli affidi diretti, ricordo, sono
3.300.000 di euro in 2 anni.
La seconda domanda guarda al futuro:
"se è suo intendimento
ridurre concretamente e sensibilmente l'utilizzo di professionalità
esterne, valorizzando nel contempo quelle di cui dispone la
Pubblica Amministrazione,
anche
- e soprattutto -
in
coerenza con i reiterati annunci effettuati in aula e a mezzo
stampa
- se al suo dire corrisponderà anche un fare non ci
dispiacerà affatto -
in caso affermativo, come e quando darà
corso ai buoni propositi manifestati"
.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie, Presidente. Intanto
ringrazio il collega Tibaldi e il capogruppo, che mi danno
l'opportunità di dimostrare in aula di aver raggiunto gli obiettivi
già esternati qui in aula. Intanto il citato abbondante ricorso
all'esternalizzazione degli incarichi costituisce una premessa, che
non trova ad oggi riscontro nella realtà e spiegherò con i dati.
Infatti gli importi delle spese per gli incarichi indicati nella
premessa dell'interpellanza, ossia i 6.800.000 e i 3.300.000, che
fanno circa 9.000.000, non risultano attendibili, anche perché non
contestualizzati con l'indicazione dei servizi cui afferiscono e
con le relative modalità di calcolo. Fatta questa premessa, entro
nel merito ed evidenzio che nei servizi di importo superiore alla
soglia comunitaria bastano pochi interventi di maggior rilevanza
per raggiungere importi consistenti ed è quello che il collega
Tibaldi aveva già messo fra parentesi nel giustificare o
nell'esaminare la spesa di 6.800.000. A titolo esemplificativo il
Dipartimento delle opere pubbliche ha affidato a cavallo fra il
presente e il passato anno 5 servizi attinenti all'architettura e
all'ingegneria, fra cui la progettazione definitiva e direzione dei
lavori delle Caserme Ramires, Battisti e dell'eliporto di Pollein,
il nuovo polo universitario dell'area Testafochi, la nuova caserma
dei vigili del fuoco di Pollein, per un ammontare complessivo, al
lordo di IVA e di oneri previdenziali, pari a 7.121.000 di euro.
Già 7.121.000 quindi erano in questi dati, per un ammontare che
diventa comprensibile a tutti perché attività di progettazione così
complesse, implicano la presenza di un gruppo di professionisti in
possesso di articolate ed elevate professionalità sicuramente non
rinvenibili oggi all'interno dell'Amministrazione regionale. Se
avessimo fatto un discorso di progettazione o di incarichi
all'interno dell'Amministrazione regionale della Caserma
Testafochi, qualcuno avrebbe obiettato in altra maniera, in maniera
anche corretta, quindi già solo questi interventi ammontano a circa
7.000.000. Ancora più difficile nel sottosoglia l'analisi del dato
generico, ossia non correlato ad un elenco di incarichi che ad un
primo esame pare sovrastimato se riferito al solo Assessorato delle
opere pubbliche e difesa del suolo. In proposito vorrei tuttavia
evidenziare che non si tratta sempre di affidi diretti. Sarebbe
bene capire cosa intendiamo per "affidi diretti", ammissibili
peraltro fino alla soglia di 20.000 Euro, ma anche delle altre due
tipologie di affidamenti che troppo spesso vengono inserite negli
affidi diretti: la prima, gara successiva alla pubblicazione (anche
sul sito internet dell'Amministrazione) di un avviso pubblico a cui
possono partecipare tutti i soggetti professionisti in possesso dei
requisiti richiesti (questo viene messo nella banca dati negli
affidi diretti). La seconda, gara successiva ad invito a presentare
offerta diramato ad almeno cinque professionisti. Quindi l'affido
diretto vero e proprio si riduce alla soglia dei 20.000 Euro, e non
come intendeva il collega Tibaldi, che probabilmente faceva
riferimento alle altre due tipologie che devono essere utilizzate,
cioè la pubblicazione a cui possono partecipare tutti e la gara
invece dell'invito a presentare offerta diramata ad almeno cinque
professionisti.
Sul quesito due, che è più rivolto al lavoro svolto rispetto a
quanto enunciato, al fine di fornire un dato concreto e recente che
dimostra l'ampio ricorso alla professionalità interna
dell'Amministrazione, al contrario di quello che pensa il collega
Tibaldi, cito gli esiti delle nuove attività di verifica e
monitoraggio dello stato di attuazione del piano operativo 2010, e
se prendiamo a riferimento il documento del piano per capire un
attimo su cosa ragioniamo, si nota che nel piano operativo del
2010, abbiamo 88 interventi che sono stati realizzati con
progettazioni interne, per una percentuale pari al 57 percento, se
poi togliamo dal piano operativo gli incarichi affidati dai Comuni
corrispondenti a 28, che quindi non spettano alla nostra
Amministrazione, andiamo ad una percentuale del 68 percento, ossia
arriviamo a circa il 70 percento di affidamenti interni. Adesso
magari arriverà un'interpellanza in cui si chiede perché non
affidiamo abbastanza incarichi all'esterno, perché così facendo
restringiamo l'attività dei professionisti. Oggi quindi il dato è
che il 68 percento degli incarichi nell'anno in corso, sono stati
affidamenti interni. Questi dati dimostrano in modo significativo
la sostanziale infondatezza dell'informazione relativa all'ampio
ricorso dell'esternalizzazione degli incarichi, ma anzi un
progressivo utilizzo di personale tecnico interno. La riduzione
dell'utilizzo delle professionalità esterne, come già illustrato
prima, deve tener conto della complessità degli interventi da
progettare e di quelli per i quali svolgere la direzione dei
lavori, nonché della professionalità specifica richiesta per lo
svolgimento delle attività relative alla sicurezza del cantiere. A
volte abbiamo dei cantieri che richiedono specializzazione sulla
sicurezza, che non possiamo destinare al controllo interno. La
valorizzazione del personale tecnico interno quindi può e deve
avvenire solo negli ambiti per i quali i dipendenti stessi
posseggono le necessarie competenze professionali. Confermo quindi
il nostro intendimento di utilizzare professionalità interne, ma
nei limiti che ho appena terminato di illustrare e nella sostanza
che abbiamo dimostrato quest'anno.
Presidente
- La parola al Consigliere Segretario
Tibaldi.
Tibaldi (PdL)
- Assessore, è vero che entrambi portiamo
gli occhiali, però abbiamo delle visuali e delle lenti
completamente distanti e distinte, perché lei ha cercato nella sua
risposta di banalizzare i dati che sono stati scritti in questa
interpellanza, come a dire: guarda che sono dati sbagliati...
confonderli... dare altri numeri. Fino a prova contraria, fanno
fede gli elenchi delle delibere di Giunta e dei provvedimenti
dirigenziali, che a tutti quanti noi vengono consegnati; poi se uno
ha il tempo e la pazienza di raccoglierli sistematicamente, di fare
delle somme e di fare magari degli elenchi... ripeto: le consegnerò
gli elenchi così può confutarli con i suoi dirigenti e le sue
strutture, noi ci affidiamo ai dati.
Lei ha detto:
"quello che pensa Tibaldi..."
, no, prima di
pensare, mi permetto di leggere e abbiamo letto dei dati che sono
qua scritti. Il problema peraltro non si pone, lo avevo già
anticipato, per quei 5.000.000 di progettazione che non sono grandi
opere, ma opere importanti, ma si pone per quei 4.000.000 che
residuano. Lei mi dice che normalmente gli affidi diretti vengono
previsti per importi inferiori a 20.000 euro...
(interruzione dell'Assessore Marco Viérin, fuori
microfono)
...questo è quanto prevede la legge, ossia non è che
l'interpretazione è di Tibaldi o di Marco Viérin: l'interpretazione
è quella della legge n. 12/1996 modificata a più riprese, quindi
l'amministratore applica la legge, non l'interpreta... allora gli
affidi... qua leggo:
"affido di incarico per prolungamento
acquedotto intercomunale di Ayas: 182.000 euro"
...
Viérin M.
(fuori microfono)
- ...non è
diretto...
Tibaldi (PdL)
- ...ma come non è diretto! Sono tutti
affidamenti, non è che ci sia scritto diretto in alcuni e in altri
non ci sia scritto, c'è scritto:
"affido di incarico"
. Sono
evidenziati in rosso... le faccio vedere che la componente
evidenziata in rosso è di gran lunga superiore a quella in giallo,
che sono le aggiudicazioni, quindi vuol dire che l'esercizio
dell'attività discrezionale dell'Assessorato è di gran lunga
abbondante come è stato descritto. Non è sempre l'Assessore, è
sovente il dirigente, ma sappiamo che il dirigente ogni tanto
ascolta l'Assessore, nel senso che ha un riferimento politico
sovraordinato che non penso che venga ignorato o considerato come
un soggetto da rinchiudere in una stanza e non prendere mai in
considerazione, comunque sta di fatto che i dati lei li confuta con
altri dati, ma i dati che le consegno sono dati che arrivano dalle
delibere che voi approvate in Giunta o dai provvedimenti
dirigenziali che vengono adottati. Se ci sono scollamenti su questi
dati, il problema non è nostro, allora o ci sono altri elenchi e a
noi ne vengono consegnati di un certo tipo, mentre lei è in
possesso di un altro elenco di incarichi che non conosciamo, oppure
questo scollamento anche a livello di comunicazione esterna che
informa che sul sito è pubblicato un insieme di dati... ecco tale
scollamento cercate di sintonizzarlo e fare in modo che i dati
siano univoci, altrimenti non ci può essere un dialogo costruttivo
e un confronto. Un altro degli elementi emerso che prima non ho
menzionato è la notevole frammentazione, ci sono incarichi che sono
frazionati in sottoincarichi che permettono ad una platea più ampia
di professionisti di partecipare all'insieme dei lavori; le faccio
un esempio: per una strettoia a Barmet, Perloz, e una sistemazione
idraulica nella stessa zona praticamente avete dato incarichi
differenti a professionisti per cifre significative. È un
modus
operandi
che vogliamo perlomeno focalizzare e lo facciamo anche
contestandolo, se questo
modus operandi
non viene
cambiato... crediamo che non vada innanzitutto in sintonia con le
sue affermazioni, perché le sue affermazioni, che erano di un certo
tenore, vengono qui smentite e non è neanche in coerenza con i
principi di sobrietà e di rigore che sono richiesti oggi
all'amministrazione pubblica. Assessore, quindi, al di là dei dati,
cerchi di allinearsi ad un principio che lei ha declamato e che noi
condividiamo per le ragioni che le abbiamo spiegato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK