Consiglio Regionale della Valle d'Aosta - Oggetto del Consiglio n. 1752 del 20 aprile 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1752 del 20 aprile 2011 - Resoconto
OGGETTO N. 1752/XIII - Interrogazione: "Tempi per
l'approvazione delle disposizioni in materia di assegni di cura per
l'assistenza alternativa all'istituzionalizzazione".
Interrogazione
Ricordato che la legge regionale n. 23 del 23 luglio 2010,
tra gli interventi economici socio-assistenziali erogati dalla
Regione, riconosce e valorizza il lavoro di cura e l'impegno dei
familiari o del vicinato nei confronti di una persona non
autosufficiente;
Atteso che i criteri e le modalità per l'erogazione dei
contributi previsti della legge 23/2010 devono essere stabiliti
dalla Giunta regionale e che tale atto non è ancora stato
approvato;
Evidenziato che una immediata e diffusa comunicazione stampa
ha alimentato in molte famiglie la giusta aspettativa di ricevere
un aiuto finanziario;
i sottoscritti Consiglieri regionali
Interrogano
l'Assessore competente per conoscere i tempi
dell'approvazione da parte della Giunta regionale delle
disposizioni in materia di assegni di cura per l'assistenza
alternativa all'istituzionalizzazione.
F.to: Rigo - Carmela Fontana - Donzel
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Per quanto riguarda questo argomento una premessa rapida.
L'articolo 18 della legge regionale n. 23/2010, testo unico in
materia di interventi economici di sostegno e promozione sociale,
il quale stabilisce l'erogazione di assegni di cura a favore di
persone non autosufficienti affette da gravi patologie invalidanti,
al fine di garantire la permanenza a domicilio ed evitare
l'istituzionalizzazione. Oltre al pagamento di assistenti personali
assunti direttamente dalla persona non autosufficiente o dai suoi
familiari, la cui erogazione era già disciplinata dalla legge
regionale n. 22/1993, introduce l'erogazione di assegni di cura
finalizzati al riconoscimento del lavoro di cura garantito dai
familiari e da persone non legate da vincoli di parentela, ma che
hanno relazioni di fiducia con la persona non autosufficiente:
questa è una delle grosse novità, peraltro tanto attesa.
Al fine dell'approvazione delle disposizioni attuative di detti
interventi, come è stato stabilito in sede di approvazione della
legge da parte del Consiglio regionale, la Giunta regionale
presenterà la proposta di deliberazione alla Commissione consiliare
competente ed al Consiglio permanente degli enti locali. Recependo
l'invito di quest'ultimo, nell'ambito dell'espressione del parere
sul disegno di legge, di "contenere al massimo le delibere
attuative", saranno presentate tre proposte di deliberazione,
ciascuna delle quali stabilirà i criteri e le modalità di
erogazione degli interventi economici a favore di minori, delle
persone non autosufficienti e a sostegno delle situazioni di
difficoltà socio-economiche. Quindi le tre delibere saranno:
"interventi a sostegno delle situazioni di difficoltà
socio-economica", "interventi a favore dei minori, giovani e adulti
(e le loro famiglie)", "interventi a favore di soggetti non
autosufficienti"; anche qui cerchiamo di andare a razionalizzare ed
a semplificare la normativa, perché ricordo che, se teniamo in
considerazione le leggi precedenti, le delibere attuative erano
circa una decina.
Per quanto riguarda i tempi, in particolare la proposta di
deliberazione riguardante gli interventi economici a favore delle
persone non autosufficienti prevede gli assegni di cura oggetto
della presente interrogazione. L'elaborazione del documento ha
richiesto tempi relativamente lunghi, inclusi tre confronti con le
organizzazioni sindacali, di cui l'ultimo avvenuto il 15 marzo
2011, dove c'è stato un bel confronto, in quanto in particolare la
parte riguardante il riconoscimento del lavoro di cura dei
familiari e delle persone non legate da vincoli di parentela, ha
richiesto un'attività di studio e di ricerca, per giungere ad una
proposta che tenga in considerazione le varie modalità che si
possono attuare per garantire una tutela ed un'adeguata assistenza
al domicilio di una persona non autosufficiente. Visto che non
esistono sul territorio nazionale tanti interventi di questo tipo,
era molto delicato andare a determinare una serie di fattori
riguardanti la creazione di questo
voucher
.
Si ritiene ragionevole ipotizzare che le proposte di
deliberazione sopracitate possano essere presentate
all'approvazione della Giunta entro la prima quindicina del mese di
maggio, per poi essere trasmesse, come da iter, alla Commissione
consiliare competente e al Consiglio permanente degli Enti Locali.
Quindi vorrei evidenziare che rispetto alla decorrenza degli
assegni di cura, è previsto all'interno delle proposte di
deliberazione, di procedere con la seguente tempistica e quindi con
decorrenza immediata dopo l'approvazione definitiva del beneficio
concernente il lavoro di cura garantito dalla famiglia e da persone
non legate da vincoli di parentela. Sono il primo a sottolineare
come questo intervento sia atteso particolarmente. Grazie.
Presidente
- La parola al Consigliere Segretario
Rigo.
Rigo (PD)
- Grazie Presidente.
"
Problemi a gestire un anziano non autosufficiente? La
Regione Valle d'Aosta ha studiato una soluzione singolare
", ne
ha parlato l'Assessore di questa singolarità; per la verità, a
quanto mi consta, la soluzione a cui ha fatto cenno l'Assessore e
anche il comunicato stampa che sto leggendo non è proprio
singolare, essendo già da tempo presente in altre realtà regionali,
anche quella del buon vicinato, ma riprendo la lettura del
comunicato:
"con il duplice scopo di risparmiare soldi pubblici
e di fornire un servizio efficace: un contributo alle famiglie che
decidono di prendersi cura direttamente dell'anziano. E, se non ha
parenti, il sostegno economico può anche essere assegnato ai vicini
di casa"
. Quello che ho letto è parte di un comunicato ANSA del
23 aprile 2010...esattamente un anno fa! L'interessante iniziativa
legislativa che ha ottenuto il consenso unanime del Consiglio è
stata nuovamente pubblicizzata nel mese di luglio 2010, ripresa
durante la conferenza stampa di fine anno e ancora recentemente -
se lo ricorderanno i colleghi - annunciata con un'intervista
dell'Assessore Lanièce in un servizio andato in onda al TG3
relativo al piano di ristrutturazione delle strutture
residenziali.
Il contributo economico per il sostegno della
domiciliarizzazione dei servizi per le persone non autosufficienti
è una buona iniziativa, capace di rispondere meglio alle nuove
aspettative della società valdostana che si sta trasformando giorno
dopo giorno. Gli assegni di cura sono una buona risposta
all'aumento dei grandi vecchi, le persone oltre gli 80 anni, per i
quali la famiglia si trova a dover sostenere un impegnativo lavoro.
E mentre a livello nazionale siamo in presenza di una forte
limitazione delle risorse finanziarie, la Valle d'Aosta ha
ribadito, anche con questa legge, la volontà di dotarsi di un
welfare moderno, in grado di dare risposte articolate ed adeguate
alla complessità sociale del nostro tempo. Ecco perché, da subito,
le famiglie interessate hanno chiesto informazioni per sapere come
usufruire di questo nuovo sostegno ad oggi ancora non disciplinato
da specifico atto amministrativo, come ha spiegato l'Assessore.
Molte famiglie hanno accolto con entusiasmo questo provvedimento e
quindi stanno aspettando, anche con preoccupazione, a causa di
notizie a volte confuse e contraddittorie del famoso "passaparola",
le modalità certe per ottenere i relativi contributi. Hanno chiesto
informazioni agli uffici regionali, ai Comuni e anche ai
Consiglieri regionali e, proprio per questo, ci è sembrato
opportuno presentare questa interrogazione, un'interrogazione che
potremmo definire "di servizio" - quelle che appaiono alla
televisione come spot - cioè aver dato la possibilità all'Assessore
di illustrare la situazione e di informare così, spero, con la
disponibilità degli organi di stampa che stanno seguendo i nostri
lavori, sullo stato dell'arte e sui tempi necessari che, ricordo,
entro i primi di maggio dovrebbe essere concluso l'iter della
deliberazione della Giunta regionale, e poi l'iter della
commissione e del Consiglio permanente degli enti locali. Entro
questa estate dovrebbe esserci questo provvedimento attuativo del
disegno di legge; quindi informare compiutamente le persone
interessate a sostenere a casa propria la persona non
autosufficiente.
È un provvedimento che non può ancora stare sospeso. Assessore,
al di là dei problemi burocratici che ci ha ricordato, e al di là
della buona idea di cercare di accorpare in pochi atti
amministrativi alcune deliberazioni della Giunta e non invadere in
particolare le amministrazioni comunali che poi devono districarsi
tra questi atti, questo oltre che essere un provvedimento molto
atteso è un diritto tutelato da una legge regionale. A mio avviso
doveva avere una corsia preferenziale! Spero che entro questa
estate sia possibile fare domanda per ottenere questo
contributo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK