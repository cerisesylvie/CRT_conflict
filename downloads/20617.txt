Consiglio Regionale della Valle d'Aosta - Oggetto del Consiglio n. 627 del 26 maggio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 627 del 26 maggio 2004 - Resoconto
OGGETTO N. 627/XII - Iniziative per tutelare la casa da gioco a
seguito di registrati ammanchi di denaro. (Interpellanza)
Interpellanza
Premesso:
- che diversi organi di informazione hanno riferito di un
recente ammanco di 71.000 euro avvenuto in uno degli armadi
blindati delle casse slot del Casino de la Vallée;
- che successivamente e a distanza di pochi giorni le stesse
testate hanno riportato la notizia di un ulteriore ammanco di
10.000 euro, avvenuto addirittura precedentemente ma segnalato
paradossalmente con un ritardo di almeno due mesi;
- che, nella cronologia dei fatti, dopo il primo ammanco di
10.000 euro se ne è quindi verificato un secondo, decisamente più
grave, di altri 71.000 euro;
- che il personale addetto alle casse e alcuni funzionari
hanno richiesto, attraverso un documento inoltrato ai vertici
dell'azienda, l'effettuazione di controlli più capillari ed
efficaci, anche mediante sistemi audiovisivi;
- che a tale richiesta non ha finora fatto seguito alcuna
risposta da parte dell'Azienda;
tutto ciò premesso, il sottoscritto Consigliere
regionale
Interpella
l'Assessore delegato per sapere:
1. per quale motivo non è stato denunciato immediatamente il
primo ammanco e chi si assume (o si è assunto) la responsabilità di
tale ritardo ingiustificabile;
2. per quali ragioni, dopo il primo episodio illecito,
l'Azienda non ha adottato alcun provvedimento in merito, tanto meno
quelli suggeriti dal personale;
3. quali iniziative intende intraprendere per restituire alla
Casa da gioco di Saint-Vincent quello status di legalità e di
trasparenza che dovrebbe permeare costantemente l'attività
esercitata nonché una reputazione più dignitosa di quella che si
sta invece affermando, anche a causa di fatti disdicevoli come
quelli citati in premessa.
F.to: Tibaldi
Président - La parole au Conseiller Tibaldi.
Tibaldi (CdL) - Questa interpellanza si inserisce nel filone di
quelle già esaminate e approfondite questa mattina, cioè nel filone
della sicurezza del controllo non propriamente dell'Amministrazione
regionale, ma di una società che dipende fortemente dalla stessa:
la "Casino S.p.A.". Sicurezza e controlli che, secondo quanto
abbiamo riportato nell'interpellanza in oggetto, non funzionano
come dovrebbero, di conseguenza si sono registrati degli episodi
disdicevoli che abbiamo appreso leggendo gli organi di
informazione; in particolare abbiamo appreso di un ammanco - come
definito eufemisticamente, in realtà si tratta di un vero e proprio
furto - avvenuto al Casinò di 71.000 euro in contanti, soldi
custoditi all'interno di uno degli armadi blindati, dove sono
depositati i fondi monetari delle casse "slot". Il fatto, secondo
le cronache che abbiamo letto, è avvenuto il 14 aprile scorso e,
con una non celata vena ironica, gli stessi organi di informazione
hanno dato notizia di un altro furto di 10.000 euro, anche questi
in contanti, avvenuto il 30 gennaio, ma scoperto solo alcune
settimane fa. Mentre nel primo caso un sacco contenente i 10.000
euro in contanti sarebbe stato tagliato e prontamente richiuso per
non far scoprire immediatamente l'illecito - sono passati quasi 3
mesi -, nel secondo caso è stato asportato tutto quanto il fondo
cassa. Sembra quasi che vi sia stata una prima edizione che era un
"facciamo le prove" e una seconda edizione nella quale "visto che
le prove sono andate bene, portiamoci a casa tutto". Se il primo
caso, scoperto immediatamente, non è stato denunciato
immediatamente alle forze dell'ordine, per il secondo - nonostante
qualche ritrosia da parte di funzionari e dipendenti - la denuncia
è stata effettuata, probabilmente anche perché qualcuno del
consiglio di amministrazione, magari lo stesso presidente, ha
ritenuto opportuno avvisare il Presidente della Regione, che così
ha consigliato di procedere.
Risulterebbe anche che, a seguito di fatto analogo accaduto anni
or sono, siano state predisposte procedure di sicurezza che
prevedevano la custodia dei valori presso gli uffici della
direzione dei giochi americani, procedure che a quanto pare sono
state disattese dalla discrezionalità di chi invece nelle varie
operazioni avrebbe dovuto mantenere la linearità operativa
concordata. Questa discrezionalità ha permesso, dopo un primo furto
di 10.000 euro, come ripeto forse una semplice prova generale, un
secondo furto di ben 71.000 euro, ovvero l'asportazione complessiva
del fondo cassa. Non va tralasciata la scarsa affidabilità di un
armadio, che sì viene definito blindato, ma che sembra piuttosto
obsoleto, anche perché è dotato di una sola chiave, mentre
normalmente si dovrebbero usare armadi blindati a doppia chiave,
come le vere e proprie casseforti, e con l'ovvia clausola che
nessuno deve poterle gestire entrambe e naturalmente non deve
gestirle da solo. È possibile che non vi sia - ed è la prima
considerazione che facciamo - un'autentica cassaforte, che vi sia
invece un armadio tecnologicamente obsoleto e che la chiave sia a
disposizione di molte persone? Non ultimo il sistema di
videosorveglianza, di fatto inesistente o quanto meno inaffidabile.
Le telecamere, come riportano anche gli organi di stampa,
registrano le entrate, ma non vedono le operazioni svolte in
prossimità degli armadi. Ci sembra paradossale che vi sia una
telecamera che riprende chi entra nella stanza, ove è contenuto
l'armadio contenente il denaro ma, quando si apre il battente
dell'armadio, il battente oscura la visuale dell'obiettivo della
telecamera: sembra un regalo fatto apposta per chi si deve recare
lì dentro e naturalmente usarlo come bancomat! Se si pensa che lo
stesso accade per il "caveau" dove sono custodite le "fiches", dove
la telecamera non vede quanto accade all'interno, direi che non si
tratta di una situazione consolante, anzi è deprimente.
Al di là di questi avvenimenti, vi è un fatto ancora più grave:
la mancata denuncia di un furto accaduto a gennaio e scoperto dopo
quasi 3 mesi. Qui ci sarebbe da mettere una dose di "humor", perché
di questo fatto sembrerebbe che ne fossero a conoscenza gli addetti
ai lavori nel Casinò sin dai giorni immediatamente successivi. È
possibile che arrivi agli onori della cronaca dopo, ma addirittura
non se ne sappia ai nostri livelli prima? Cos'altro si scoprirà nei
prossimi mesi?
Noi abbiamo proposto questa interpellanza, perché la situazione
qui denunciata, a nostro avviso, è molto grave e non può continuare
in questo solco: quello dell'assenza di controlli o
dell'impossibilità di svolgere i controlli, di conseguenza le
poniamo tre quesiti su cui gradiremmo conoscere le sue
considerazioni. Ci riserviamo di fare ulteriori considerazioni alla
luce di quello che ci vorrà dire, sperando che sul terzo quesito,
concernente gli intendimenti, vi sia un'effettiva volontà da parte
della Giunta di procedere a trovare una soluzione o adottare una
serie di iniziative in grado di porre fine a questi episodi
disdicevoli che costituiscono la collezione, che più volte abbiamo
evidenziato in questo Consiglio con interpellanze o interrogazioni,
quando lei non sedeva ancora su quella poltrona. Ne voglio
ricordare una: venne asportata una grande quantità di "fiches" e
addirittura esportata oltralpe per delle rettifiche di carattere
tecnico. Se il denaro sparisce con questa facilità presso la casa
da gioco, evidentemente qualcosa di importante non sta più
funzionando e forse da tempo.
Assessore, lei ha un pacchetto di deleghe alquanto importanti,
forse dovrebbe cominciare a metter mano in maniera energica e
decisa a una situazione, che ormai è scappata al controllo del
gestore e del controllore e, visto che lei riassume entrambe le
figure, lasciamo a lei le risposte.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Rispondo a questa interpellanza. Credo di
non aver mai fatto segreto di non condividere un'impostazione e
un'organizzazione della casa da gioco, perché questi non sono altro
che una serie di accadimenti che in qualche modo preoccupano
l'azionista. Dico "l'azionista" perché questi ammanchi non hanno
avuto una ripercussione sulle entrate regionali derivanti dal
disciplinare, questi ammanchi hanno una rilevanza sul conto
economico della società... e quindi il ruolo dell'azionista.
L'azionista come può intervenire? Può intervenire sul consiglio di
amministrazione, che è l'organo preposto a gestire e a controllare
la struttura, quindi la sostituzione del consiglio di
amministrazione successivamente alle dimissioni e il mandato di
rivedere l'organizzazione della struttura mi pare vada esattamente
nella direzione prospettata dall'interpellante. Evidentemente le
perplessità dell'interpellante sono perplessità che ha l'uomo di
buon senso e quindi per le vie brevi questo tipo di sollecitazione
è stata subito fatta al consiglio di amministrazione.
Nell'interpellanza si chiede:
"per quale motivo non è stato
denunciato immediatamente il primo ammanco e chi si assume, o si è
assunto, la responsabilità di tale ritardo ingiustificabile"
.
Il consiglio di amministrazione prende atto dicendomi che il
ritardo con il quale è stato denunciato l'ammanco è dovuto al fatto
che la direzione generale, deputata a detta incombenza, non ha
avuto notizia dello stesso e ciò per un difetto di comunicazione
interna; di questo si chiede l'individuazione della responsabilità.
Quando a fine aprile è emerso il fatto dell'ammanco dei 10.000
euro, su iniziativa del consiglio di amministrazione, è stata
depositata tempestivamente un'ulteriore querela, oltre a quella
relativa all'ammanco dei 71.145. Da lì si desume che per i due
ammanchi, quello di 71.000 euro e quello di 10.000 euro, è stata
tempestivamente presentata una querela agli organi deputati, sui
quali è in corso un'indagine. Voi sapete che sono state interrogate
una serie di persone interessate e spero vivamente che venga fatta
luce tempestivamente su quelli che sono stati definiti ammanchi o
furti; cambia poco però, la sostanza è che mancano i soldi!
Seconda domanda:
"per quali ragioni, dopo il primo episodio
illecito, l'Azienda non ha adottato alcun provvedimento in merito,
tanto meno quelli suggeriti dal personale"
; non sono a
conoscenza di quelli provenienti dal personale, la risposta del
consiglio di amministrazione è la seguente:
"A seguito
dell'ammanco del 30 gennaio 2004, di cui ripetiamo il consiglio di
amministrazione ha avuto notizia solo a fine aprile, il consiglio
di amministrazione ha preso atto della videosorveglianza, dove vi
era una sola telecamera che era posizionata sull'armadio oggetto
degli ammanchi, e ha dato disposizioni affinché venissero
installate telecamere su tutte le casse"
. Quella che è stata
indicata come una lacuna nell'ambito della videosorveglianza quindi
è stata superata, dopo aver preso conoscenza di questi ammanchi,
posizionando quelle telecamere su tutti gli armadi. Il motivo per
il quale già all'origine non ci fosse quel tipo di copertura non lo
conosco, ma fa parte di tutte quelle cose che ritengo siano da
migliorare e che nel passato non sono state oggetto di interventi
adeguati.
Si chiede poi quali iniziative si intendono intraprendere; il
consiglio di amministrazione ha ritenuto necessario porre in essere
un'attività di monitoraggio volta ad individuare situazioni
aziendali contraddistinte da maggiori criticità e ha stabilito un
programma di interventi secondo le priorità di urgenza. Con
l'occasione di questo monitoraggio, è stata avviata una
riorganizzazione radicale dei flussi di cassa e dei relativi mezzi
di protezione, con un intento di razionalizzare l'operatività di
detta area e introdurre strumenti di maggiore controllo.
Sicuramente questi ammanchi denotano una criticità nel flusso di
denaro; questo tipo di discorso ha delle punte che sono proprio
queste degli ammanchi; il consiglio di amministrazione si è fatto
carico di questo e in una logica aziendale vi è il concetto di
responsabilità, che porta ad individuare le responsabilità con
eventuali richieste di danno. Qualora il consiglio di
amministrazione non ponga in essere quello che è necessario fare,
scatta l'azione di responsabilità nei confronti degli
amministratori. Questi sono gli strumenti di cui dispone
l'assemblea dei soci per presidiare le azioni in danno agli
interessi sociali.
Président - La parole au Conseiller Tibaldi.
Tibaldi (CdL) - Le risposte dell'Assessore ci soddisfano a metà,
perché indubbiamente confermano lo stato di grave confusione nel
quale versa la casa da gioco e lo sbando gestionale nel quale si
trova anche in questo momento. Sarà uno sbando gestionale che lei
addebita - forse per scaricarsi parte delle responsabilità - ai
predecessori, a chi non c'è più, ma è uno sbando gestionale
concreto, tangibile, evidente, talmente evidente che nella casa da
gioco riescono a godere di maggiore "privacy" i ladri che non i
clienti, perché i ladri riescono ad eludere la videosorveglianza,
impostata in modo tale che loro possono non solo andare presso una
camera blindata e asportare una dotazione intera, ma addirittura
fare le prove preventive 3 mesi prima, per vedere se vi sono delle
reazioni... nessuna reazione e l'Assessore ha il coraggio di dire
che è stata fatta querela tempestivamente! Come fa a dirlo!
(interruzione dell'Assessore Marguerettaz, fuori
microfono)
... all'atto della conoscenza? Sì, ma il consiglio di
amministrazione è lento a conoscere le notizie!
(nuova interruzione dell'Assessore Marguerettaz, fuori
microfono)
... ma io le ho sapute dai giornali, non sono nel consiglio di
amministrazione, tanto meno sono un funzionario o un dipendente del
Casinò. Lei però è colui che rappresenta l'azionista, quindi la
gestione, ed è colui che dovrebbe sovrintendere i controlli, quindi
ha questa duplice funzione; forse qualcuno che è dedito ai
controlli dovrebbe occuparsene in maniera più attiva, evidentemente
è troppo impegnato, evidentemente il corpo dei controllori attende
da tempo il rinnovo di un disciplinare che è del 1967...
(nuova interruzione dell'Assessore Marguerettaz, fuori
microfono)
... non controlla le casse, ma i controllori hanno anche delle
funzioni, non queste, ma hanno anche altre funzioni. Vi sono dei
controlli amministrativi interni alla società che hanno queste
precipue funzioni; forse è il momento di intervenire, ma in maniera
drastica, sostanziosa, anche perché lei ha detto:
"il consiglio
di amministrazione ha preso atto del furto... perché la direzione
generale non ha avuto notizia per un difetto di comunicazione
interna"
, ma vi sono una marea di dipendenti, di funzionari, di
amministrativi, di tecnici! È gravissimo allora che non vi sia
comunicazione interna, è gravissimo che lei oggi abbia eluso la
risposta alla nostra prima domanda, chiedevamo: chi si è assunto la
responsabilità di tale ritardo, chi è che ha difettato di
comunicazione interna, chi è che era preposto alla sorveglianza e
di conseguenza alla comunicazione all'organo superiore, al
direttore generale. È vero che il direttore generale è "congelato",
ma non lo saranno tutti i livelli sottostanti...
(nuova interruzione dell'Assessore Marguerettaz, fuori
microfono)
... il direttore generale non è "congelato"? Noi ripetiamo le
sue parole, Assessore, perché talvolta è "congelato" e talvolta si
"scongela", in questo caso, probabilmente, era "congelato", perché
non gli sono arrivate le informazioni ed è gravissimo questo fatto,
perché le "fiches" sono del valore circolante che deve essere
conteggiato all'inizio e alla fine di ogni giornata in cui si apre
e si chiude l'attività di gioco; non è ammissibile che una Casa da
gioco come quella di Saint-Vincent oggi versi ancora in queste
condizioni! Lei sa che in Europa le case da gioco devono disporre,
prima di aprire, di sistemi di videosorveglianza ad alta
definizione, con la registrazione completa su tutto l'arco orario
di ciò che accade; noi siamo ancora rimasti al paleolitico rispetto
ad altre case da gioco e allora come facciamo ad essere
concorrenziali, se nemmeno a livello di controlli e di tutela del
denaro e del valore circolante non riusciamo ad adottare misure di
sicurezza nel vero senso della parola?
È poi paradossale che, per riorganizzare un sistema di
videosorveglianza, debba intervenire il consiglio di
amministrazione. È vero che avete ridistribuito le deleghe e i
compiti secondo quello che lei ha definito "uno schema
orizzontale", non penso che smentisca anche questo, perché una
volta che le ho detto queste parole mi ha detto:
"nessuno ha
parlato di schema orizzontale"
, ma poi lo aveva ripreso come
vocabolo rispondendo al collega Lattanzi in un'interpellanza,
adesso, se glielo ripropongo, non lo smentirà!
(nuova interruzione dell'Assessore Marguerettaz, fuori
microfono)
... la suddivisione orizzontale allora è confermata. Un
consiglio di amministrazione si riunisce per decidere di installare
delle telecamere su ogni cassa... in primo luogo, bisogna aspettare
che si verifichi il furto per arrivare ad una decisione simile - e
questo è gravissimo perché dobbiamo aspettare che ci portino via il
valore, e lo portano via alla S.p.A. che è al 99% patrimonio della
Regione -; in secondo luogo è grave che si debba arrivare ad una
decisione del vertice per decidere una cosa del genere. I direttori
generali, i vicedirettori, i sub-direttori, i funzionari cosa
stanno a fare lì, se sono neppure in grado, secondo quello che lei
ha detto, di comunicare tempestivamente alla direzione generale
l'ammanco di denaro? È una struttura che non funziona e noi
imputiamo a lei, Assessore, la responsabilità di questo mal
funzionamento, perché lei oggi riassume nelle sue funzioni tutte le
titolarità, ripeto: amministrazione e controllo.
La gravità di tale situazione è stata ribadita anche da alcune
sue parole, quando ha parlato di
"criticità del flusso di
denaro"
: ora, se è critico il flusso di denaro, visto che alla
"Casino S.p.A." gira solo danaro, mi dica lei qual è l'aspetto non
critico di questa casa da gioco! È auspicabile che le richieste di
danni o le eventuali responsabilità, una volta venute alla luce,
siano sanzionate, perché è inammissibile procedere nella logica del
"nessuno ha visto, nessuno ha sentito, nessuno ha delle colpe",
anche perché 81.000 euro sono una cifra di una certa consistenza e
sono soprattutto l'indice di una macchina che, invece di produrre
soldi, in questo caso li sta addirittura divorando da sola.
Concludo citando alcuni suoi riferimenti stamani in risposta ad
alcune interrogazioni dei colleghi sulla sicurezza. Lei ha detto,
giustificando un incarico all'ex Generale del SISMI, Inzerilli:
"il miglior sistema di sicurezza è quello interno all'ente"
;
è opportuno che il Generale Inzerilli faccia una capatina anche a
Saint-Vincent, perché se questa è una struttura di sicurezza
interna all'ente, forse prima che ad Aosta è opportuno vedere cosa
succede a Saint-Vincent, perché qui vi sono dei fatti
inequivocabili che si sono già verificati. Questo è un consiglio,
quindi, Assessore, ne prenda buona nota, ma non per elargire
un'altra consulenza, ma per fare in modo che le cose cambino, visto
che lei è titolare di una pluralità di deleghe alquanto importanti.
In attesa di vedere degli sviluppi e delle azioni concrete da parte
dell'Assessore, noi ci dichiariamo parzialmente insoddisfatti delle
sue risposte.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK