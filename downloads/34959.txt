Consiglio Regionale della Valle d'Aosta - Oggetto del Consiglio n. 2585 del 19 settembre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
ASSISTENZA SOCIALE
Invalidi civili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2585 del 19 settembre 2012 - Resoconto
OGGETTO N. 2585/XIII - Interrogazione: "Motivazioni delle
sentenze emesse dalla Corte d'Appello di Torino in ordine alla
disposizione di non restituzione delle somme percepite a titolo di
assegno di invalidità da parte degli interessati".
Interrogazione
Visti i numerosi provvedimenti dirigenziali relativi
all'esecuzione di sentenze della Corte di Appello di Torino che
hanno disposto la non restituzione da parte degli interessati delle
somme percepite a titolo di assegno di invalidità;
Ricordato che alla base dei ricorsi è stata posta la
questione relativa ai requisiti sanitari richiesti per continuare a
beneficiare dell'assegno mensile;
Tenuto conto che la problematica è stata oggetto di ampio
dibattito in quinta Commissione consiliare e durante la seduta del
Consiglio regionale dell'11 giugno 2009 in relazione
all'approvazione del disegno di legge "Modificazioni della legge
regionale 7 giugno 1999, n. 11 (Testo unico in materia di
provvidenze economiche a favore di invalidi civili, ciechi civili e
sordomuti)", ora legge regionale 17/2009;
Evidenziato che è possibile che altri cittadini valdostani
non abbiano contestato il provvedimento di revoca e quindi stiano
restituendo alla Regione le somme percepite;
tutto ciò premesso, i sottoscritti Consiglieri
regionali
Interrogano
l'Assessore regionale competente per sapere:
1) le motivazioni alla base delle sentenze della Corte di
Appello di Torino;
2) qual è la situazione determinatasi a seguito della
applicazione della legge regionale 11/1999;
3) se l'esecuzione delle diverse sentenze siano motivo di
trattamento non paritario nei confronti di quei cittadini che non
hanno presentato ricorso contro il provvedimento della Regione di
richiesta di restituzione delle somme percepite a titolo di assegno
di invalidità.
F.to: Rigo - Donzel - Carmela Fontana
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente.
Ringrazio il collega Rigo che permette di fare il punto della
situazione su una questione che era emersa tre anni fa. Vorrei fare
una piccola premessa per ricordare quali erano i termini di legge
di tutta la problematica.
L'articolo 9, comma 1, del decreto legislativo n. 509/1988,
recante norme per la revisione delle categorie e delle minorazioni
malattie invalidanti, nonché dei beneficiari previsti dalla
legislazione vigente per le medesime categorie, ha elevato al 74
percento la percentuale minima di invalidità per poter beneficiare
dell'assegno di invalidità, percentuale che era precedentemente
fissata al 67. Gli effetti di tale norma decorrono dal 12 marzo
1992, data di entrata in vigore del decreto del Ministro della
sanità del 5 febbraio 1992, recante la nuova tabella delle
percentuali di invalidità. L'articolo 9, comma 2 del "509/88" ha
disposto che restano salvi i diritti acquisiti dei cittadini che
già beneficiavano dell'assegno mensile alla data del 12 marzo 1992.
L'articolo 3, comma 7, della legge regionale n. 11 del 1999, come
introdotto dall'articolo 1, comma 3, della legge regionale n. 17
del 2009, dispone che la ripetizione è esclusa nel caso in cui il
debitore entro 60 giorni dal ricevimento della comunicazione del
provvedimento di revoca comprovi di possedere un indicatore
regionale della situazione economica con esclusione dell'importo
del beneficio revocato pari o inferiore alla soglia di accesso alle
prestazioni tese a garantire il minimo vitale. E questa era una
delle norme che avevamo messo per salvaguardare chi non raggiungeva
un determinato livello economico, quindi era escluso dalla
ripetizione.
La prima domanda precisa
"le motivazioni alla base delle
sentenze della Corte di Appello di Torino"
: la Corte d'Appello
di Torino aveva inizialmente aderito alla tesi dell'Amministrazione
regionale - infatti le prime sentenze erano in linea con quanto si
era interpretato - sottesa al recupero degli indebiti
assistenziali, secondo cui gli invalidi che avevano conseguito il
beneficio dell'assegno di invalidità in data anteriore al 12 marzo
1992, sulla base del previgente parametro del 67 percento, si
doveva applicare in sede di visita di controllo o verifica del
requisito sanitario, il nuovo e superiore parametro del 74.
Successivamente la stessa Corte ha modificato indirizzo ed ha
affermato che la clausola di salvezza di cui all'articolo 9, comma
2, del famoso decreto n. 509/1988, impone l'ultrattività del
precedente parametro del 67 percento per tutti coloro che avevano
conseguito il beneficio dell'assegno di invalidità in data
antecedente al 12 marzo 1992, ritenendo conseguentemente
insussistenti gli indebiti assistenziali.
Seconda domanda,
"qual è la situazione determinatasi a
seguito della applicazione della legge regionale 11/1999"
: la
legge regionale n. 11/1999, all'articolo 7 comma ter, tratta
specificatamente la materia degli indebiti limitatamente alla
concessione del beneficio della non ripetizione nei confronti dei
soggetti in possesso di un indicatore regionale della situazione
economica, inferiore alla soglia di accesso alle prestazioni tese a
garantire il minimo vitale. Rispetto a coloro che hanno presentato
la relativa domanda ed in presenza del requisito previsto,
l'Amministrazione ha rinunciato al recupero. I recenti
provvedimenti dirigenziali adottati di cui trattasi hanno invece in
parte dato già esecuzione ad una sentenza della Corte d'Appello e
chiuso il contenzioso, con la conseguente determinazione di non
dare ulteriore corso al procedimento di recupero delle somme in
questione, e in parte assunto la medesima determinazione anche per
i soggetti che non avevano agito in giudizio, tenuto conto delle
pronunce dell'organo giudiziario sugli altri casi del tutto
analoghi.
Terza domanda,
"se l'esecuzione delle diverse sentenze siano
motivo di trattamento non paritario..."
: a seguito del più
recente orientamento della Corte d'Appello di Torino, che ha
affermato la non ripetibilità delle somme erogate per la ritenuta
inapplicabilità del parametro del 74 percento, trattandosi di
questione interpretativa controversa e presentando l'eventuale
prosecuzione del contenzioso un alto rischio di causa,
l'Amministrazione regionale ha ritenuto di abbandonare i
contenziosi in sede giudiziali e, per ragioni di parità di
trattamento, di non dare ulteriore corso ai procedimenti di
recupero nemmeno nei confronti di coloro che non avevano contestato
giudizialmente la pretesa restituzione all'Amministrazione. Abbiamo
attuato quanto detto dall'inizio, cioè nel momento in cui c'è una
sentenza, un appiglio, abbiamo ritenuto di non procedere oltre.
Grazie.
Président -
La parole au Conseiller Secrétaire Rigo.
Rigo (PD)
- Grazie Presidente.
Nel prendere atto della relazione dell'Assessore competente
possiamo dire che è una vicenda nata molto male nel 2009, grazie ai
ricorsi, alle successive sentenze ed al lavoro dei patronati ha
avuto, alla fine, un epilogo positivo. L'Assessore ha ricordato la
storia, io mi limiterò ad alcune considerazioni.
Le audizioni in commissione avevano messo in evidenza due
aspetti: che non c'era stato dolo da parte dei percettori perché
gli errori erano imputabili unicamente all'Amministrazione, fra
l'altro riconosciuti anche dall'Amministrazione; che il
mantenimento delle pensioni da parte degli invalidi era avallato
dall'aver acquisito il diritto entro una data limite. La posizione
dell'Assessorato era stata invece perentoria nel richiedere ai
cittadini interessati la restituzione delle somme, fra virgolette
"indebitamente percepite", così era scritto in una lettera dai toni
- a parere di molti - sopra le righe. La storia però è a lieto
fine. Le sentenze della Corte d'Appello non lasciano spazio ad
interpretazioni diverse, e così ci è stato detto
dall'Assessore.
Ma dicevo alcune considerazioni sono doverose. In primo luogo,
la pubblica amministrazione ha sempre il compito di fare tutto ciò
che è possibile per individuare una soluzione giusta ed equa che
non penalizzi il cittadino che, come in questa vicenda, non ha
nessuna colpa; "tutto il possibile", Assessore, vuol dire qualche
volta avere il coraggio di non fermarsi alle prime obiezioni poste
dai dirigenti ed alle prime relazioni fatte con quella logica.
Il sottoscritto aveva presentato due proposte di modifica al
disegno di legge, che recepivano alcune osservazioni formulate dai
patronati e che prevedevano l'introduzione del limite temporale
oltre due anni dall'accertata insussistenza dell'invalidità,
termine entro il quale la Regione non poteva richiedere la
restituzione dell'indebito, e l'esclusione dalla ripetizione
dell'indebito nel caso in cui il provvedimento di revoca
dell'assegno di invalidità risultasse viziato da errore imputabile
alla struttura competente. Peccato che i Coordinatori del
Dipartimento sanità e del Dipartimento legislativo legale abbiano
espresso parere negativo. Una proposta che quasi un anno dopo un
decreto governativo indicava a proposito di provvedimenti revoca,
viziati da errori imputabili alla struttura. E così ricorderà
l'Assessore, rispondendo ad una nostra interpellanza nella quale
chiedevamo informazioni in merito ai ricorsi, che diceva:
"Adesso questo decreto legge lo prevede anche in campo
assistenziale, quindi se lo prevede adesso, vuol dire che prima non
era previsto. A maggior ragione questo non è che ci conforta, nel
senso che siamo contenti di non averlo potuto applicare".
Invece, Assessore, noi non siamo contenti che si sia dovuti
arrivare fin qui per essere confortati dalle sentenze di queste
settimane sul fatto che dicevamo il giusto. Ci dispiace molto
quando i cittadini devono ricorrere al Tribunale per far valere le
loro ragioni!
C'è poi una seconda questione: i rapporti fra patronati ed
Assessorato regionale allora non ottimali, adesso mi risulta che
non ci siano proprio. Per questa ragione e per rendere
collaborativo e funzionale tale rapporto i patronati suggerirono -
sulla scorta delle esperienze di altre Regioni - l'idea di
promuovere un protocollo d'intesa che potesse essere traccia per
buone prassi. La normativa è in evoluzione e sarà sempre più un
terreno minato per le amministrazioni, sarà sempre più una
normativa complessa: per questo l'idea di scrivere regole condivise
secondo me potrebbe essere ripresa, perché funzionale per entrambe
le parti con un indubbio vantaggio per i cittadini, perché gli
Assessori cambiano, i funzionari dei patronati cambiano, ma i
cittadini restano e così le regole, condivise, scritte. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK