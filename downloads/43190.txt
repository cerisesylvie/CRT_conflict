Consiglio Regionale della Valle d'Aosta - Oggetto del Consiglio n. 618 del 26 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 618 del 26 maggio 2021 - Resoconto
OGGETTO N. 618/XVI - Interpellanza: "Ampliamento del parco
idroelettrico della CVA S.p.A. attraverso l'acquisto di centraline
in vendita sul territorio regionale".
Bertin (Presidente)
- Punto n. 29 all'ordine del giorno.
Per l'illustrazione, ha chiesto la parola il consigliere Rollandin,
ne ha facoltà.
Rollandin (PA) -
Abbiamo presentato questa interpellanza
tenendo conto di un principio che credo sia comune a tutta
quest'Aula: la nostra risorsa principale è l'acqua e naturalmente
l'uso che di questa ne facciamo, in particolare a uso
idroelettrico.
Credo che le notizie di stampa abbiano più volte ricordato la
presenza di altre società idroelettriche che hanno acquistato la
possibilità di utilizzare le centraline presenti in Valle d'Aosta,
naturalmente seguendo la loro logica. Ora, indubbiamente nessuno
mette in dubbio la validità dell'operazione CVA come società
idroelettrica, anzi, tutti cerchiamo di valorizzarla al massimo,
però fa specie che la CVA - non sappiamo perché - non si sia
interessata, oppure non abbia potuto acquisire queste centrali, le
altre hanno avuto magari da un punto di vista commerciale una
possibilità che non aveva CVA, però ci sorprende un po'. È la
ragione per cui chiediamo: "se ci siano stati accordi preventivi
con la società partecipata CVA prima della vendita delle centrali
idroelettriche di qui sopra", per capire se per caso le società
idroelettriche che sono state vendute hanno fatto un'offerta o sono
state comunque contattate anche dalla CVA e poi le cose sono andate
in modo diverso; "se sia una scelta politica di CVA oppure se tali
vendite sono - come dicevo - legate a dinamiche di mercato" e
soprattutto "se sia intenzione del Governo ampliare il parco
idroelettrico della società CVA con l'acquisto delle centraline in
vendita nel territorio regionale". Non sto a ricordare tutte le
problematiche collegate con le centraline idroelettriche, come le
scadenze, ne abbiamo già parlato in diverse occasioni per le grandi
centrali. Questo è un tema di rilevanza non solo regionale e quindi
vorremmo capire quali sono le scelte, se sono state fatte, se
invece nel libero mercato qualcuno ha venduto a chi dava di più,
oppure se ci sono altre soluzioni in atto.
Presidente -
Per la risposta, ha chiesto la parola
l'assessore Caveri.
Caveri (VdA Unie) -
Anzitutto l'occasione è propizia per
fare gli auguri a CVA perché il 1° giugno compirà vent'anni, sembra
ieri e invece sono già passati vent'anni dall'acquisizione
dall'Enel delle centrali idroelettriche, delle dighe, dell'insieme
di queste strutture e sicuramente fu qualche cosa di molto
importante per la Valle d'Aosta.
Come mai la società Edison ha rilevato il 100 percento di questa
società di Gaby acquisendo sette centrali mini idro situate sul
nostro territorio? Non le ha acquistate per ragioni produttive,
perché cercherò di spiegare le ragioni per le quali CVA, alla quale
non è stata fatta nessuna offerta, non avrebbe avuto interesse di
comprare centraline di questo genere. L'acquisizione di queste
centraline assomiglia ad altre operazioni industriali che sono
state fatte in passato, a dire la verità, anche su centrali
idroelettriche più grandi, perché è ovvio che, in vista del 2029,
che è la data dell'attuale scadenza delle concessioni
idroelettriche, ci sono grandi società... nel caso di Edison
parliamo dell'EDF francese, quindi non di un
competitor
di
poco conto... c'è stata quest'acquisizione. È quindi
un'acquisizione che verrebbe da dire in perdita, perché, come lei
sa perfettamente essendosi occupato per molti anni di CVA, CVA non
può avere interesse ad acquisire impianti idroelettrici che hanno
una potenza così bassa, la potenza minima dovrebbe essere quella di
3 megawatt, cioè grandi derivazioni idroelettriche, che sono solo
quelle industrialmente interessanti e confacenti all'organizzazione
in una società di questo genere.
Ciò detto, l'occasione è propizia per dirci anche fra di noi
perché molte volte in quest'aula abbiamo lamentato l'applicazione
della legge Madia su CVA. Credo che questo sia un aspetto
significativo anche nel caso in cui CVA decidesse, in una logica di
mantenimento proprio sul territorio, anche di comprare delle
centraline che non hanno un profilo redditizio per una grande
società come questa. Io vorrei ricordare che CVA opera in un
mercato regolato esposto alla concorrenza naturalmente, ma
soprattutto si applica a CVA il famoso TUSP, cioè il decreto
legislativo n. 175/2016, che penalizza CVA proprio per queste
possibili acquisizioni, perché? Perché CVA è di fatto meno
competitiva, perché combatte sul mercato con privati o con pubblici
che sono esentati dall'applicazione del TUSP in quanto hanno
quotato sui mercati regolamentari proprie azioni - questo è tutto
un discorso che si è a lungo dibattuto -, ma soprattutto non ha
fatto la scelta all'epoca di varare, di porre sul mercato quelle
obbligazioni entro il 31 dicembre 2015 che avrebbero consentito di
non rientrare all'interno della Madia. Gli articoli 5, 7, 8 del
TUSP pertanto fanno sì che se CVA deve acquisire delle
partecipazioni in società già costituite del caso naturalmente di
queste sette centraline ma anche di alcune precedenti, la Pubblica
Amministrazione controllante, cioè noi, il Consiglio regionale,
deve adottare un atto deliberativo
ad hoc
nel quale, ai
sensi dell'articolo 5, vanno indicate le finalità istituzionali
perseguite, nonché le ragioni di tale scelta anche sul piano della
convenienza economica e della sostenibilità finanziaria, nonché di
gestione diretta o esternalizzazione del servizio affidato, dando
altresì conto della compatibilità di questa scelta con i principi
di efficienza, di efficacia e di economicità dell'azione
amministrativa. Questo per dire che oggi noi abbiamo un gigante
che, sotto questo profilo, se non usciremo dalla legge Madia, è un
gigante dai piedi d'argilla perché si trova in grandissima
difficoltà ad acquisire delle società che gli consentono, anche sul
piano locale... ammesso e non concesso nel caso in esame, perché
qui parliamo di micro centrali, che, come sappiamo, sono sempre
appese al rischio di trovarsi da un giorno all'altro senza quei
vantaggi che ancora derivano da tutta una serie di regolamentazioni
che le favoriscono, quindi dall'oggi al domani potrebbero essere
azzerate e una serie di micro centraline potrebbero diventare non
più economiche nella loro gestione. Qualora CVA quindi intendesse
acquisire partecipazioni in altre società, deve ottenere un nostro
atto deliberativo in cui diciamo che quanto fa non è per ragioni
strategiche, ma è per ragioni di efficienza economica, il che in
questo caso sarebbe stato, qualora si fosse determinato, abbastanza
dubbio. Questo ci fa capire anche i limiti della Madia derivanti
sul tema delle acquisizioni, è chiaro che chi è libero acquisisce
delle partecipazioni o acquista con maggior speditezza, cosa che in
questo caso noi, come società pubblica CVA, non possiamo fare con
le stesse caratteristiche. È del tutto evidente quindi che per
ragioni pratiche chi oggi decidesse di mettere sul mercato delle
azioni delle società lo fa con chi non ha questo passaggio in
Consiglio regionale, il che manifesterebbe delle intenzioni, che
creerebbe ovviamente il venir meno di quella riservatezza che è
necessaria in operazioni finanziarie di questo genere.
Questa risposta che do quindi è a conferma del fatto che ci si
deve concentrare il più possibile nel trovare una soluzione per la
questione dell'applicazione della legge Madia, perché queste sono
le conseguenze. In questo caso non su delle micro centraline, che,
lo ripeto, dal punto di vista della taglia di CVA, secondo quanto
riferitomi dalla società, non sarebbe stata una scelta
economicamente valida.
Presidente -
Per la replica, ha chiesto la parola il
consigliere Rollandin.
Rollandin (PA) -
Assessore, io ho seguito le sue
valutazioni in merito all'acquisto da parte della società che ha
comprato queste sette piccole centrali. Da quel poco che ho
sentito, non hanno acquistato queste centrali per perdere - e
questa è una valutazione che è stata fatta anche da altri, perché
non è stato l'unico imprenditore che ha messo l'occhio su queste
centrali -, io quindi non sono dell'idea che queste società a
livello internazionale vadano a comprare delle piccole centrali in
Valle d'Aosta per perdere, la cosa mi stupirebbe molto.
Allora, per quanto riguarda il fatto di non averle comprate come
CVA, è vero che c'era il passaggio a livello regionale dove doveva
essere giustificato e creata l'autorizzazione, però c'erano
tutte... si dice Madia, come si dice norme di attuazione,
attenzione, il problema vero, il nocciolo era che doveva partire la
norma di attuazione che ci doveva dare le stesse possibilità che
aveva avuto il Trentino, perché è quello il punto essenziale che
noi abbiamo perso. Noi ci troviamo a dover essere sotto la tagliola
di dire: bene, noi andiamo in competizione con gli altri, invece lì
a scadenza del 2029 non c'era questo appuntamento, non c'era
bisogno di... e allora sì che si ragionava in termini diversi da un
punto di vista economico, perché francamente il fatto che le nostre
centraline vadano in mano a terzi... come ripeto, da quel poco che
abbiamo visto, non può essere l'affare della vita ma non è
un'operazione negativa, io chiederei eventualmente poi di
approfondire questa tematica perché è delicatissima: è uno dei
punti più importanti che abbiamo in sospeso, rischiamo veramente di
perdere le centrali con tutte le conseguenze che ci saranno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK