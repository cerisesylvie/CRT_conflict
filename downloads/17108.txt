Consiglio Regionale della Valle d'Aosta - Oggetto del Consiglio n. 461 del 24 febbraio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula
Oggetto del Consiglio n. 461 del 24 febbraio 1999 - Resoconto
SÉANCE DU 24 FÉVRIER 1999 (APRÈS-MIDI)
OGGETTO N. 461/XI Solidarietà al popolo curdo e riconoscimento
dei diritti umani e politici in Turchia. (Approvazione di
risoluzione)
Risoluzione Il Consiglio regionale della Valle d'Aosta
Constatate le modalità di cattura di Abdullah Ocalan, leader
riconosciuto dei curdi, e le procedure processuali, irrispettose
dei più elementari diritti umani;
Considerato che nello stato turco permane ancora la pena di
morte e che Ocalan rischia pertanto, in base alle accuse che gli
sono state mosse, di vedersi comminata come pena l'esecuzione
capitale;
Evidenziato che al popolo curdo residente in Turchia, non
vengono riconosciuti i diritti democratici, quali la libertà di
esprimersi nella propria lingua e di seguire la propria
cultura;
Ricordando che il premio del Consiglio regionale "La donna
dell'anno" è stato attribuito nel 1998 a Leyla Zama, la prima donna
curda eletta deputato, detenuta in prigione per essersi espressa
nella propria lingua nel Parlamento turco;
Considerato la richiesta della Turchia di far parte della
Comunità Europea;
Il Consiglio regionale
Esprime solidarietà al popolo curdo e alla sua volontà di
vedersi riconoscere la propria autonomia;
Condanna il ricorso a metodi violenti, anche se finalizzati alla
lotta per l'indipendenza e la libertà;
Rinnova la sua stima e vicinanza a Leyla Zama ancora detenuta
nelle carceri turche;
Chiede al Presidente del Consiglio, al Presidente della Giunta e
ai parlamentari valdostani di aderire a tutte le iniziative messe
in atto per:
- garantire a Ocalan lo svolgimento di un processo equo e
rispettoso dei diritti della difesa;
- sostenere il riconoscimento dei diritti e della cultura
curda;
- condizionare l'ingresso della Turchia nella Comunità Europea
all'abolizione della pena di morte e al rispetto dei diritti
umani.
F.to: Squarzino Secondina - Beneforti - Curtaz
Risoluzione Il Consiglio regionale della Valle d'Aosta
Constatata l'avvenuta cattura di Abdullah Ocalan;
Considerato che nello stato turco permane ancora la pena di
morte e che Ocalan rischia pertanto, in base alle accuse che gli
sono state mosse, di vedersi comminata la pena capitale;
Evidenziato che al popolo curdo residente in Turchia, in Iraq,
in Siria ed in Armenia, non sono riconosciuti i diritti
democratici, quali la libertà di esprimersi nella propria lingua e
di seguire la propria cultura;
Considerato che è stata repressa ogni iniziativa del popolo
curdo finalizzata al riconoscimento della propria autonomia, e che
ai suoi danni è stato perpetrato un sistematico genocidio;
Ricordando che il premio del Consiglio regionale Valle d'Aosta
"La donna dell'anno" è stato attribuito nel 1998 a Leyla Zana, la
prima donna curda eletta deputato, detenuta in prigione per essersi
espressa nella propria lingua nel Parlamento turco;
Considerata la richiesta della Turchia di entrare a far parte
della Comunità Europea;
Il Consiglio regionale
Esprime solidarietà al popolo curdo e alla sua volontà di
vedersi riconoscere la propria autonomia;
Rinnova la sua stima e vicinanza a Leyla Zana, ancora detenuta
nelle carceri turche;
Chiede al Presidente del Consiglio, al Presidente della Giunta,
e ai Parlamentari valdostani di aderire a tutte le iniziative messe
in atto per:
- garantire a Ocalan lo svolgimento di un processo equo e
rispettoso dei diritti della difesa;
- sostenere il riconoscimento del popolo curdo, della sua
lingua, della sua cultura, e delle sue istanze d'indipendenza;
- sollecitare l'Unione Europea affinché produca e sostenga
azioni intese a condizionare l'ingresso di nuovi paesi nell'Unione
stessa all'abolizione della pena di morte ed al rispetto dei
diritti umani.
F.to: Curtaz - Nicco - Cottino - Martin - Comé
Président La parole à la Conseillère Squarzino Secondina.
Squarzino (PVA-cU) È stato consegnato or ora il testo della
risoluzione sul popolo curdo, testo che è stato concordato con
tutti i Capigruppo. Rispetto al testo precedente, che avevamo
presentato come Ulivo, ci sono alcuni elementi aggiunti. Si prende
in considerazione infatti il problema non solo del popolo curdo
presente in Turchia, ma anche del popolo curdo che si trova in
altri paesi, fra cui Iraq, Siria, Armenia, il popolo curdo è
sottoposto ad un vero e proprio genocidio e non si vede
riconosciuti i propri diritti di democrazia, di libertà di
esprimersi nella propria lingua, di seguire la propria cultura,
vede conculcata ogni aspirazione all'autonomia in tutti gli Stati
in cui si trova.
Con questa risoluzione si vuole sottolineare, da una parte,
l'esigenza di rispettare i diritti del popolo curdo e,
contemporaneamente, si vuole far pervenire alla Turchia la
richiesta forte di rispettare, nei confronti di Ocalan, diritti di
un processo giusto ed equo. Siamo di fronte, come tutti hanno
potuto vedere, all'adozione da parte della Turchia di procedure
processuali che non rispettano i fondamentali diritti che devono
essere garantiti ad ogni detenuto, ad ogni persona che è sottoposta
ad un processo.
Con questa risoluzione il Consiglio regionale si collega
idealmente ad altri momenti in cui ha rivolto la sua attenzione nei
confronti del popolo curdo e di altri popoli oppressi e si collega
anche con il riconoscimento del valore e del coraggio di una donna
curda, Leyla Zana, a cui lo scorso anno è stato attribuito il
premio del Consiglio regionale della Valle d'Aosta "La donna
dell'anno".
In questo modo ci ricolleghiamo con altre iniziative che questo
Consiglio ha già assunto ed esprimiamo, da una parte, la nostra
stima e vicinanza nei confronti di questa donna detenuta ancora
nelle carceri turche, e contemporaneamente la solidarietà al popolo
curdo - ricordiamo che oggi idealmente siamo uniti alla
manifestazione che si sta svolgendo a Roma in difesa e in appoggio
delle esigenze di autonomia del popolo curdo.
Inoltre chiediamo al Presidente del Consiglio, al Presidente
della Giunta e ai Parlamentari valdostani, nei loro rispettivi
livelli istituzionali, di aderire a tutte quelle iniziative che
sono messe in atto, da una parte, per garantire i diritti della
difesa ad un processo equo e rispettoso per Ocalan, dall'altra
parte, per sostenere il riconoscimento del popolo turco, il suo
diritto ad usare la lingua, la sua cultura, a vedere riconosciute
le proprie istanze di autonomia.
Chiediamo anche che l'Unione Europea produca e sostenga delle
azioni positive perché i nuovi Paesi che hanno fatto richiesta di
entrare nell'Unione siano aiutati ad abolire la pena di morte e a
rispettare i diritti umani in modo che questa nuova Comunità
europea che si va costruendo si regga su valori democratici di
rispetto della persona e dei popoli.
Président La parole au Conseiller Lattanzi.
Lattanzi (FI) Per esprimere la mia contrarietà a questa
risoluzione, nel senso che Forza Italia potrebbe anche appoggiare
l'impegnativa, nell'esprimere la solidarietà al popolo curdo, nel
rinnovare la stima e la vicinanza a Leyla Zana, a chiedere al
Presidente del Consiglio di fare un'azione che riteniamo anche
abbastanza irrilevante se non sotto l'aspetto dell'esprimere una
solidarietà filosofica, ma la premessa ci impedisce di votare
questa risoluzione in termini positivi perché essa mescola fattori
assolutamente disgiunti uno dall'altro. Abdullah Ocalan con
l'intero popolo curdo che risiede in Turchia, in Iraq, in Siria ed
in Armenia, c'entra "come il cavolo a merenda" perché Ocalan
rappresenta una parte del popolo curdo di stampo marxista leninista
ed è il capo di un popolo curdo tanto quanto Morucci lo era capo
del popolo delle Brigate rosse quando giustiziarono Aldo Moro,
quindi non c'entra nulla.
Se poi il Governo della Turchia decreterà la pena di morte, e
speriamo di no, o l'ergastolo a Ocalan, non sta a noi entrare nelle
leggi di un Paese che fino a prova contraria è un Paese
democratico, ha avuto elezioni democratiche. Leyla Zana con Ocalan
non c'entra niente perché lei ha espresso la sua contrarietà e la
sua richiesta di diritti e di autonomia per il popolo curdo, ma lo
ha fatto in maniera democratica, certo nei confronti di Leyla Zana
sono stati soppressi i diritti civili.
Quindi siamo d'accordo sui diritti civili, ma non possiamo
mescolare la questione Ocalan con la questione Turchia, con la
questione dell'autonomia per pescare i voti dell'Union Valdôtaine
che qui non credo possa abboccare ad una risoluzione di questo
tipo.
Questa è una risoluzione che mescola diritti di autonomia di
popolo curdo e di Ocalan; Ocalan con i Curdi e con l'autonomia del
popolo curdo c'entra come c'entrava Morucci con le Brigate rosse e
il popolo italiano per cui voteremo contro.
Président Je soumets au vote la résolution:
Conseillers présents et votants: 27
Pour: 26
Contre: 1
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK