Consiglio Regionale della Valle d'Aosta - Oggetto del Consiglio n. 2522 del 14 gennaio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2522 del 14 gennaio 1987 - Resoconto
OGGETTO N. 2522/VIII - ELABORAZIONE DEL PIANO PAESISTICO
REGIONALE PREVISTO DALLA LEGGE 8 AGOSTO 1985, N. 431.
-
(Interrogazione)
PRESIDENTE:
Do lettura dell'interrogazione in oggetto
presentata dai Consiglieri Tonino e Bajocco:
INTERROGAZIONE
La legge n° 431 del 1985 (meglio conosciuta come legge
Galasso) dispone che le Regioni debbano approvare, entro il
31.12.1986, i piani paesistici regionali.
Sono purtroppo poche le Regioni che sono state in grado di
rispettare la scadenza di legge e tra queste manca la Regione
Autonoma della Valle d'Aosta.
Anzi, malgrado le precedenti richieste avanzate dal gruppo
consiliare comunista, non si conoscono neppure quali studi
preliminari siano stati eseguiti, quale metodo sia stato adottato
per la redazione dei piani, quali professionisti siano stati
incaricati di seguirne i lavori.
Ciò premesso, i sottoscritti Consiglieri regionali
INTERROGANO
la Giunta regionale per conoscere:
1)
con quale metodo di lavoro si sta procedendo alla
elaborazione dei piani paesistici regionali;
2)
quali sono gli uffici regionali e gli eventuali
professionisti esterni incaricati di seguire i lavori di redazione
dei piani;
3)
entro quale data verranno presentati in Consiglio
regionale gli elaborati e gli studi relativi ai piani paesistici
regionali.
PRESIDENTE:
Ha chiesto la parola l'Assessore ai Lavori
Pubblici Fosson; ne ha facoltà.
FOSSON (D.C.):
Il tema affrontato dall'interrogazione dei
Consiglieri Tonino e Bajocco è estremamente importante. È noto che
la legge Galasso aveva come termine il 31 dicembre 1986 che è già
scaduto e che, come dicono già gli interpellanti, non è stato
rispettato pressoché da nessuna regione.
Cercherò di rispondere in maniera sintetica alle tre domande,
sperando di essere al tempo stesso esauriente. Prima domanda: "Con
quale metodo di lavoro si sta procedendo alla elaborazione dei
piani paesistici regionali?"
La Giunta regionale nelle scorse settimane ha deliberato la
costituzione di un gruppo di lavoro per l'applicazione della legge
431 del 1985. Il gruppo è composto da una parte politica e da una
parte tecnica, si tratta quindi di una commissione di lavoro
tecnico-politica che deve predisporre l'elaborazione dei piani
paesistici ed è così composta: Assessore all'Urbanistica o un suo
delegato con funzioni di Presidente, Assessore all'Ambiente quale
Vicepresidente, Assessore ai Lavori Pubblici, Dirigente
dell'Ufficio di Urbanistica, Dirigente del Servizio sistemazioni
idrauliche e difesa del suolo dell'Assessorato all'Agricoltura,
Responsabile del Servizio opere igieniche ed idrauliche
dell'Assessorato ai Lavori Pubblici, Responsabile del Servizio
documentazione e catalogo della Sovraintendenza ai Beni Culturali
ed Ambientali.
"Nell'espletamento dei propri compiti", è detto in delibera, "il
gruppo di lavoro potrà cooptare membri interni o esterni in qualità
di esperti".
Seconda domanda: "Quali sono gli uffici regionali e gli
eventuali professionisti esterni incaricati di seguire i lavori di
redazione dei piani?"
Alla prima parte ("Quali sono gli uffici regionali?") ho già
risposto evadendo la prima domanda ed in merito alla seconda parte
posso dire che al momento è stato contattato il prof. Morbidelli
per la sua esperienza giuridica e legale. Si stanno contattando
altri professionisti i cui nomi verranno resi noti non appena
saranno chiariti i termini di operatività e di lavoro.
Terza domanda: "Entro quale data verranno presentati in
Consiglio regionale gli elaborati e gli studi relativi ai piani
paesistici regionali?" È la domanda più difficile ed io posso dire
soltanto che nelle riunioni del gruppo di lavoro sarà stabilita una
scaletta di scadenze che terrà conto della necessità di partire
dall'analisi di tutta la cartografia regionale, di tutti i piani
regolatori e quindi di tutto il necessario lavoro preparatorio che
per certi versi è già stato avviato. Solo dopo aver elaborato
questi dati sarà possibile stabilire una scaletta di tempi entro i
quali presentare al Consiglio regionale gli elaborati ed i piani
paesistici.
Io spero che questi tempi siano quanto mai brevi. D'altronde c'è
la volontà di lavorare seriamente ed alacremente intorno a questo
tema.
PRESIDENTE:
Ha chiesto la parola il Consigliere Tonino;
ne ha facoltà.
TONINO (P.C.I.):
Io voglio esprimere la nostra più
completa insoddisfazione rispetto a come si sta muovendo la Giunta
regionale intorno a questo tema.
Hanno ragione alcuni giornali a collocarci, come inadempienti,
agli ultimi posti di un terreno nel quale invece la Valle d'Aosta,
a mio avviso, dovrebbe essere all'avanguardia.
La Giunta regionale manifesta un'ambiguità anche politica. Se si
vuole contestare sul piano autonomistico la legge Galasso, lo si
faccia con coerenza sino in fondo! E si dica: "Noi portiamo avanti
la pianificazione del territorio e la tutela ambientale in Valle
d'Aosta secondo i principi stabiliti dal nostro Statuto". Invece
quest'azione non c'è o è molto abile, e si risponde alla scadenza
prevista dalla legge Galasso con una lentezza e con uno scarso
impegno che, oggettivamente, danneggiano l'immagine della Regione.
L'azione della Valle d'Aosta, così come quella di altre Regioni,
contribuisce al ritorno centralistico in questo Stato.
Io ho sentito alla televisione il Sottosegretario Galasso dire:
"Questa volta noi interverremo al posto delle Regioni!" Come
sappiamo è molto difficile un intervento sostitutivo dello Stato in
un settore così delicato, ma certo è che una simile affermazione fa
male in chi crede nel ruolo delle Regioni ed ha fiducia nella
capacità delle Regioni di dotarsi degli strumenti più adeguati
all'altezza della sfida che c'è oggi sul terreno dell'ambiente, e
contribuisce inevitabilmente al ritorno di un certo clima
centralistico.
Pertanto noi giudichiamo molto negativamente questo
atteggiamento della Giunta e il fatto che si arrivi all'ultima
riunione del 1986 per assumere la delibera istitutiva del gruppo di
lavoro, senza però determinarne il metodo (infatti non è stata data
risposta alla prima domanda della nostra interrogazione, relativa
al metodo). Stabilire questo gruppo di lavoro interno alla Regione,
che dovrà organizzare i lavori, suona quasi come una provocazione:
non solo non si è fatto nulla sul piano concreto dell'elaborazione
degli strumenti di base ma, addirittura, alla fine dell'anno,
proprio nel momento in cui si sarebbe dovuto presentare uno schema,
o un pre-piano, come hanno fatto alcune Regioni (e se lo hanno
fatto quelle Regioni poteva farlo anche una Regione piccola come la
nostra)...
(...INTERRUZIONE...)
No, no! Io ho qui i ritagli di giornale su che cosa ha fatto la
Regione Emilia Romagna e sul come è stato giudicato quel piano
dalle autorità competenti...
(...Interruzione del Presidente ROLLANDIN...)
TONINO (P.C.I.):
Benissimo! Perché non lo abbiamo fatto
entro lo stesso tempo? Perché non abbiamo neppure gli studi di base
che ha quella Regione! Questa è la realtà! E se abbiamo il
pre-piano, perché non lo presentiamo?
Io dico che noi perdiamo un'occasione storica per presentarci su
questo terreno in compagnia delle Regioni più avanzate e non in
compagnia di quelle che, ben lo sappiamo, sempre su questo terreno
sono squalificate.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK