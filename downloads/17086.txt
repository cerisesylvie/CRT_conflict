Consiglio Regionale della Valle d'Aosta - Oggetto del Consiglio n. 439 del 24 febbraio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula
Oggetto del Consiglio n. 439 del 24 febbraio 1999 - Resoconto
SÉANCE DU 24 FÉVRIER 1999 (MATIN)
OGGETTO N. 439/XI Situazione dei finanziamenti erogati alle
imprese aderenti al programma operativo comunitario denominato
P.M.I.. (Interrogazione)
Interrogazione Premesso:
- che la Regione Valle d'Aosta ha adottato, alcuni anni fa, un
programma operativo di iniziativa comunitaria PMI per il periodo
1994/1999;
- che gli interventi previsti in questo programma sono stati
successivamente estesi anche alle imprese di servizi alla
produzione e turistici, oltre a quelle industriali e artigiane,
riservando la priorità a queste ultime;
tutto ciò premesso, i sottoscritti Consiglieri regionali
Interrogano
L'Assessore delegato per sapere:
1) qual è l'entità dei finanziamenti erogati al 31 dicembre 1998
e qual è la disponibilità residua per il corrente anno;
2) sulla totalità dei finanziamenti erogati, quali percentuali
si riferiscono rispettivamente a imprese già operanti in Valle, a
imprese neo-costituite e a imprese che hanno trasferito la propria
sede nella nostra regione;
3) quali sono la tipologia d'impresa e il settore economico che
si sono avvalsi prevalentemente di tali benefici comunitari.
F.to: Tibaldi - Frassy
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) A quest'interrogazione conviene fare una
premessa. Alla fine del 1993 viene approvata la legge regionale n.
84 relativa ad interventi regionali in favore della ricerca, dello
sviluppo e della qualità nel settore industriale.
Fino a pochi anni or sono il concetto di qualità veniva
esclusivamente abbinato all'azienda strutturata; si riteneva
infatti che per fare qualità, per certificare il proprio processo
produttivo, lo stesso dovesse essere necessariamente complesso,
dovesse essere composto da più livelli organizzativi distinti. Ciò
determinò la scelta, allora peraltro adottata anche nel resto del
Paese, di limitare i contributi alla ricerca e alla qualità alle
aziende con almeno 10 dipendenti e quindi a quelle che presentavano
almeno le più significative figure professionali di un classico
organigramma aziendale.
Il Ministero dell'industria, del commercio e dell'artigianato ha
presentato nel 1994 una proposta di programma di iniziativa
comunitaria per gli anni 1994-1999, programma che interessava
diverse regioni a livello nazionale, le regioni interessate agli
obiettivi 1, 2 e 5B, e che successivamente è stato approvato nel
1996 dalla CEE e nell'agosto dello stesso anno dal CIPE che ha
previsto una serie di misure fra le quali quella denominata 7.2
riguardante le sovvenzioni a favore delle piccole e medie imprese
per la realizzazione dei loro piani strategici compreso l'avvio di
nuove linee e il lancio di nuovi prodotti limitatamente agli
investimenti in materiali.
La Valle d'Aosta ha proposto azioni nell'ambito di tale misura
per la quale sono previsti contributi pubblici pari al 50 percento
della spesa complessiva. La misura finanziava inizialmente imprese
con meno di 10 dipendenti nei settori industriale e artigiano per
attività legate all'elevamento della qualità delle imprese.
La Comunità ha approvato il piano finanziando la misura per un
importo di spesa complessiva di 1,936 miliardi. Va tenuto conto che
questa misura andava finanziata per il 50 percento dalle imprese
private, per il 25 percento dalla CEE, per il 17,5 percento dallo
Stato, per il 7,5 percento dalla Regione.
Sulla base dell'approvazione della CEE la Giunta regionale aveva
approvato nel marzo 1997, con delibera di Giunta regionale, uno
schema di convenzione con il Centro di sviluppo che finanziava le
azioni legate alla qualità con l'importo di 968 milioni,
esattamente la metà di quanto era previsto nella misura nel suo
complesso.
Successivamente sono state apportate significative modificazioni
estendendole sia alla legge regionale che al programma di
iniziativa comunitaria. Per quanto riguarda la Regione, i benefici
della legge sono stati estesi alle piccole imprese e ai diversi
settori: il settore dell'artigianato, del commercio, dei servizi e
al settore turistico.
Con la deliberazione n. 2488/97 il Consiglio ha approvato la
modificazione del programma comunitario estendendo la misura alle
imprese di servizi alla produzione e turistici.
Il quadro normativo nel complesso copre tutti i settori
produttivi senza preclusione per le dimensioni aziendali. Non si
tratta d'altra parte di un doppione fra gli interventi previsti
dalla Comunità e quelli previsti dalla Regione dal momento che le
due iniziative prevedono diverse spese ammissibili e diverse
percentuali di contributo, si tratta in sostanza di provvedimenti
integrativi. Il piano comunitario infatti prevede un contributo
maggiore, un contributo del 50 percento, rispetto a quello della
legge regionale del 1993 che prevede un contributo massimo del 35
percento ma, mentre il contributo comunitario prevede che vengano
finanziate le attività di consulenza e di assistenza, la legge
regionale invece prevede la possibilità di finanziare anche
l'acquisto di beni strumentali ovviamente legati alla
certificazione del processo di qualità, la formazione, l'acquisto
di altre cose, ad esempio programmi per computer o quanto può
servire all'interno della realizzazione del miglioramento della
qualità aziendale.
In sostanza occorre tener conto dell'incidenza di queste voci di
spesa nel proprio piano di strategia aziendale per optare fra le
due diverse forme di incentivazione.
Va sottolineato che non esiste una normativa che renda cogente
l'introduzione di sistemi di qualità aziendale e fa capo pertanto
alla volontà del mondo imprenditoriale di perseguire attività di
ricerca o sviluppo o di certificare i propri processi produttivi. È
evidente che avere una certificazione di qualità rappresenta un
elemento competitivo favorevole per le imprese. Di fatto, pur in
presenza di un buon bacino di utenza, la misura comunitaria al
contrario della legge regionale non è stata attualmente utilizzata;
i fondi quindi sono ancora totalmente disponibili e potranno essere
utilizzati entro il 2001.
A tal fine è stata proposta la modificazione del programma PIM
chiedendo che la Valle d'Aosta possa utilizzare i fondi assegnati
per azioni che siano comprese nella misura 79, quindi non essendo
stati utilizzati questi fondi, è stato chiesto che venga utilizzata
la misura 79 ovvero quella che riguarda sovvenzioni a favore delle
piccole e medie imprese per l'attuazione dei loro piani di
strategia aziendale, sviluppo di fondi di partecipazione azionaria
o altri strumenti di ingegneria finanziaria innovativa quali i
fondi di garanzia su prestiti in modo da migliorare l'accesso al
capitale di rischio.
Obiettivo di quest'azione è consentire alle piccole e medie
imprese di operare con un peso contrattuale maggiore con il sistema
bancario, in particolare per quanto riguarda la concessione di
garanzia, e avere un migliore accesso delle piccole e medie imprese
a mezzi finanziari di terzi o a iniziative di capitale di
rischio.
Il Comitato nazionale di sorveglianza alla fine dello scorso
mese di giugno si è espresso a favore di tale variazione e a giorni
giungerà la risposta dell'Unione Europea e successivamente la nuova
proposta di azione sarà sottoposta all'esame del Consiglio
regionale.
Va detto inoltre che nel periodo 1994-1998, per rispondere
compiutamente alle domande poste nell'interrogazione, sono stati
viceversa concessi rilevanti contributi nell'ambito della misura
animazione economica prevista dal documento unico di programmazione
Fondi Strutturali 1994-1996, 1997-1999. Alla data odierna sono
stati rispettivamente impegnati ed erogati i seguenti importi: per
quanto riguarda il documento unico di programmazione 1994-1996
c'era un impegno di 150 milioni, le erogazioni hanno riguardato
tutti i 150 milioni, quindi sono stati erogati tutti, le imprese
interessate sono 11 e rispetto alla domanda fatta queste 11 imprese
erano già operanti in Valle.
Rispetto al documento unico di programmazione 1996-1999
l'impegno era di lire 1.555.441.000, le erogazioni sono state di
lire 661.280.000, le imprese interessate erano 47, di queste 45
sono già operanti in Valle e 2 imprese che si sono trasferite
recentemente. Fra le 58 imprese, quindi le 47 più 11, sono presenti
tutte le forme societarie, i settori economici comprendono:
manifatture, servizi alle imprese, testate radiofoniche, editori,
aziende di trasporti, servizi ricettivi eccetera. Gli interventi
cofinanziati al 50 percento del loro costo concernevano
investimenti materiali quali analisi di mercato, sviluppi di nuovi
prodotti, miglioramenti organizzativi e logistici, adeguamento a
normative cogenti, sviluppo di pacchetti software gestionale
personalizzati, azioni di marketing strategico.
Si dà atto che, dalle ore 11,28, presiede il Vicepresidente La
Torre.
Presidente La parola al Consigliere Tibaldi.
Tibaldi (FI) Ringrazio l'Assessore per la risposta articolata
che ha fornito a quest'interrogazione, alla quale ha apportato
degli elementi di novità che vengono portati a conoscenza di questo
Consiglio proprio grazie ai quesiti che sono stati puntualmente
proposti.
A parte la lunga premessa riassuntiva che è stata fatta sugli
atti di natura amministrativa che sono stati adottati in questo
Consiglio dal 1994 in poi e che si riferiscono ad un piano di
intervento comunitario settennale, dal 1994 al 1999, dove sono
previste delle partecipazioni e pubbliche e private per il
conseguimento di due obiettivi, io in particolare mi ero annotato
il 2 e il 5B e non l'1 come ha detto anche l'Assessore e sono
obiettivi che si riferiscono il 2 alle regioni industriali in
declino e il 5B alle zone rurali che sono ammissibili al
finanziamento.
La prima considerazione che possiamo fare, a parte la lunga
premessa che ha fatto l'Assessore, è che nella seconda parte ha
fornito dei dati che meritano un approfondimento anche perché non è
facile comprendere come sono stati elencati sulla base di questi
pochi minuti che ci sono dati a disposizione, quindi sarebbe bene
disporre dei documenti sui quali approfondire ed effettuare delle
analisi più dettagliate.
C'è poi da dire che se da un lato gli obiettivi 2 e 5B si
riferiscono ad interventi per regioni industriali in declino, il
primo, e per zone rurali ammissibili di contributi, il secondo, mi
sembra che stridano un po' con l'obiettivo qualità che è stato
portato avanti dalla Regione e nei confronti del quale non c'è
stata una richiesta particolarmente significativa da parte delle
piccole e medie imprese. Però su questi punti, ripeto, gradirei
soffermarmi con più calma ed attenzione perché sono punti che
necessitano del necessario approfondimento e sui quali mi pare che
lo stesso Assessore abbia annunciato che il Consiglio quanto prima
tornerà ad affrontarli.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK