Consiglio Regionale della Valle d'Aosta - Oggetto del Consiglio n. 2792 del 1° ottobre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
Servizio di emergenza sanitaria (118)
Precedente
Successivo
Resoconto integrale del dibattito dell'aula
Oggetto del Consiglio n. 2792 del 1° ottobre 2002 - Resoconto
OGGETTO N. 2792/XI Impegno a dotare la sede decentrata "118" di
Châtillon di personale medico infermieristico di emergenza
territoriale. (Reiezione di mozione)
Mozione Premesso:
- che la sede decentrata "118" di Châtillon, pur essendo a
presidio di un'area di notevole importanza demografica, non dispone
ad oggi di personale sanitario di emergenza territoriale (medico o
infermieristico a copertura dell'intero orario giornaliero), con i
comprensibili disagi e rischi che tale carenza può comportare sia
per l'utenza sia per lo stesso personale tecnico in costante
servizio;
- che la relativa vicinanza della sede decentrata "118" di
Châtillon con la sede centrale di Aosta non giustifica continui
interventi mediante "auto-mediche";
- che la presenza del medico di continuità assistenziale non è
sufficiente, da sola, a garantire un servizio adeguato alle
esigenze e alle urgenze della popolazione residente e turistica del
comprensorio, poiché in alcuni periodi dell'anno questa raggiunge
livelli decisamente elevati;
- che è unanimemente condivisa l'importanza del decentramento
territoriale dei servizi sanitari, attraverso l'implementazione
funzionale e professionale delle strutture di emergenza e
specialistiche: principio, questo, che è stato ribadito nel piano
socio-sanitario regionale 2002-2004;
- che l'entrata in vigore - nel 2001 - di una specifica
convenzione avrebbe dovuto sopperire alla carenza di medici di
emergenza territoriale (MET) e reperire nuove risorse professionali
da distribuire nelle varie sedi decentrate;
- che già nel gennaio 2001 e, successivamente, nel febbraio di
quest'anno il Gruppo consiliare di Forza Italia sollecitava
l'Assessore regionale della Sanità a trovare una concreta soluzione
al problema, evitando di procrastinare i disagi denunciati;
tutto ciò premesso, il Consiglio regionale
Impegna
l'Assessore regionale alla Sanità, Salute e Politiche Sociali ad
attivarsi presso i competenti organismi dell'Unità Sanitaria Locale
della Valle d'Aosta affinché la sede decentrata 118 di Châtillon
sia dotata al più presto di personale medico o infermieristico di
emergenza territoriale.
F.to: Tibaldi - Frassy - Lattanzi
Presidente
La parola al Consigliere Tibaldi.
Tibaldi (FI)
Torniamo a parlare di "118" di Châtillon,
Assessore, so benissimo che questa è la terza iniziativa che
propone il nostro gruppo in merito ad un problema che si sta
acuendo, che non ha trovato soluzione e che di conseguenza
necessita di una risposta politica, se amministrativamente non è in
grado di avere una risposta.
La sanità territoriale non sta funzionando e lo dico non come
frase scontata, anche perché porterò esempi di altre realtà, oltre
a quella del paese nel quale risiedo, che stanno registrando
difetti o disagi che mancano di risposte da parte della pubblica
amministrazione. La sanità territoriale non sta funzionando
malgrado le buone intenzioni scritte nel Piano sociosanitario, e le
dichiarazioni roboanti che abbiamo letto recentemente, e non solo
sui giornali e pronunciate anche dallo stesso Assessore. Certe
affermazioni, Assessore, non hanno trovato alcun riscontro nella
realtà dei fatti, sono state affermazioni che sono servite solo a
narcotizzare il problema, ma che non lo hanno risolto. Dico
"narcotizzare" perché una prima iniziativa venne già proposta due
anni fa, all'inizio del 2001, e siamo rimasti fermi a queste buone
dichiarazioni, cioè che sareste intervenuti come Assessorato e come
USL; cosa mai accaduta.
Oggi in Consiglio vogliamo riportare non solo un'iniziativa, che
è stata sottoscritta da tre Consiglieri regionali, ma è soprattutto
la voce di chi sta reclamando e non si vuole rassegnare innanzi a
un servizio sanitario che nel nostro distretto non è completo e non
è efficiente.
Molta gente, non solo nel Comune di Châtillon, ma anche nei
comuni di tutto il comprensorio, sta chiedendo delle risposte. Per
questa gente sarebbe logico che da parte della Regione o da parte
del Comune si riducessero i tributi perché il loro servizio
sanitario è dimezzato e, di fronte a un servizio sanitario
dimezzato - e la sanità è un servizio essenziale -, sarebbe
opportuno provvedere in qualche maniera. È una proposta
provocatoria, lo so, Assessore, però è una proposta che scaturisce
da chi non si sente più in grado di sopportare una situazione
insostenibile come questa! Un servizio sanitario dimezzato, dicevo,
che è garantito in quella funzionalità minima, se vogliamo
indispensabile, da chi presidia la sede del "118" di Châtillon, pur
non avendo i titoli e la professionalità richiesti dalla legge e
previsti nel Piano sociosanitario, e da chi effettua i servizi di
trasporto in ambulanza, cioè quelli che sono chiamati gli
"operatori dell'emergenza sanitaria".
Il "118" è un problema che non investe solo Châtillon, ma che
riguarda anche le altre sedi. Le sedi attivate sono quelle di
Aosta, di Donnas e di Morgex; quella di Châtillon non è ancora
stata attivata. Quella di Morgex - e qui abbiamo il calendario del
mese di ottobre e di settembre - funziona dimezzata: per 12 ore,
c'è un MET (medico di emergenza territoriale) che prima operava 24
ore su 24, coprendo così l'intero arco della giornata. Questa è
un'altra situazione di disagio che sta emergendo, non è grave come
quella di Châtillon, però sta emergendo! Ciò vuol dire quindi che
oggi abbiamo la sede centrale di Aosta e quella di Donnas, operanti
24 ore su 24, quella di Morgex dimezzata, quella di Châtillon
inesistente.
La protesta viene quindi da molti cittadini residenti nel nostro
distretto sanitario, protesta che purtroppo non ha trovato eco
anche in iniziative similari da parte di amministratori locali e
questo ci rammarica un pochino perché gli amministratori locali
dovrebbero essere i primi portavoce di certe situazioni, quelli che
conoscono in tempo reale delle inefficienze che possono essere
risolte con un po' di buona volontà. Non mi risulta che nessun
comune abbia osato spendere una parola in merito, eppure si tratta
di un servizio che va a beneficio di tutta la comunità.
Le risposte che sono state fornite da lei, Assessore, in
occasione della prima mozione e di una seconda interpellanza, sono
state interessanti, ma inutili. Prima ci ha detto che sarebbe stato
istituito un corso specifico, un corso di formazione finalizzato a
reperire nuove risorse professionali; poi ci è stato detto che era
stata firmata una convenzione che avrebbe dovuto sopperire a queste
carenze di medici; c'era stato addirittura promesso che sarebbe
stato reperito un medico di emergenza territoriale per una
copertura di 12 ore. Ad oggi non c'è nulla.
Dove sta il problema? Il problema è semplice da individuare,
forse meno semplice risolvere; a nostro avviso, con buona volontà e
con i mezzi, si risolve anche questo problema e poi dimostreremo
perché. Il problema sta in questo elevato turnover, anzi una vera e
propria fuga che si sta verificando fra i medici di emergenza
territoriale. Una tabella che possiedo e di cui posso dare una
lettura sintetica, ci dimostra come la maggior parte di una ventina
di medici di emergenza territoriale convenzionati si sia trasferita
o abbia inoltrato domanda di trasferimento altrove, cioè in Valle
d'Aosta non riesce a lavorare. C'è chi si è trasferito a Bergamo,
chi a Mantova, chi in Campania, chi ad Imperia, chi a Frosinone,
chi ha fatto domanda di trasferimento ed è in attesa di essere
trasferito. Sta di fatto che c'è una vera e propria fuga da Aosta e
dalle altre sedi del "118" perché qui non si riesce a lavorare.
Anche qui la risposta paradossalmente è che i medici di emergenza
territoriale sono pagati male, l'Assessore ci dirà diversamente, ma
i medici di emergenza sono pagati male e, soprattutto, lavorano
male in quanto, a parte le figure che dirigono la "baracca" del
"118", gli altri professionisti sono veramente messi in condizioni
difficili di lavoro.
La carenza di medici territoriali che si sta registrando in
Valle non ha eguali nel resto d'Italia, anche perché altrimenti non
ci sarebbe una fuga da Aosta verso l'esterno e questo è ancora più
paradossale se pensiamo che le risorse disponibili per il "pianeta
socio-sanitario valdostano" sono tutt'altro che irrisorie!
L'Assessore, si ricorderà meglio di noi che la quantità di
denaro disponibile supera i 200 milioni di euro per il 2003, mi
riferisco sia alla sanità valdostana che ai servizi
socio-assistenziali, con un incremento che è del 25 percento
rispetto all'esercizio precedente, quindi non possiamo dire che
mancano i soldi. Manca probabilmente una programmazione, una
volontà di destinare questi soldi per risolvere i problemi
contingenti e urgenti della popolazione valdostana e la sanità
territoriale è uno di questi. In una Regione con queste elevate
risorse disponibili sembra sconcertante che ancora oggi ci si trovi
a parlare di questo problema, anche perché questo problema sta ad
indicare che la legge regionale n. 21/1998, quella che ha istituito
il servizio di emergenza sanitaria territoriale, nonostante le
buone intenzioni dichiarate nel momento in cui venne presentata,
illustrata e sostenuta, si trova praticamente inapplicata perché le
attività di ogni macrodistretto non sono tutte funzionanti; la
nostra è assolutamente deficitaria e Morgex si sta orientando
purtroppo una direzione simile alla nostra. L'Assessore disse alla
vigilia del 1998, quando venne presentata la legge:
"Quello che
manca è il filtro extraospedaliero e uno dei grossi obiettivi di
questo disegno di legge…"
- che poi
è diventato la legge n. 21 -
"… è di
effettuare un filtro senza togliere le competenze al medico di
base, come l'emendamento
chiarisce…"
- si parlava di un
emendamento particolare -
"… ma
inserendo un medico H24 nel Poliambulatorio di Donnas, Châtillon e
Morgex, con quelle funzioni specificate dalla legge, di prime cure,
di assistenza al paziente, sull'ambulanza ed anche di sostituzione
del medico di continuità assistenziale, il quale, se è a Pontboset
per una visita e contemporaneamente viene chiamato in Val di
Gressoney, non potrebbe prestare la sua attività"
.
Queste parole sono importanti perché sono parole dell'Assessore,
pronunciate nel 1998, che oggi sarebbe bello si fossero
concretizzate in fatti, che fossero oggi tangibili in qualche
azione concreta; purtroppo non è così, tant'è che l'Assessore è
stato sollecitato più volte dal sottoscritto, parlando di medico di
continuità assistenziale, ad intervenire sul macrodistretto di
Châtillon perché qui è mancato il medico di guardia e Châtillon era
rimasto completamente scoperto ma, quando parlo di Châtillon, non
mi voglio riferire solo in senso campanilistico al mio Comune,
perché il presidio di Châtillon serve a garantire un servizio a
tutta un'area, ad un macrodistretto che per popolazione è il
secondo della Valle e anche per popolazione residente e turistica è
importante quasi quanto Aosta ma, paradossalmente, è il servizio
più scoperto.
L'Assessore, rispetto a recenti polemiche che sono state oggetto
di una campagna di stampa, ha anche risposto - noi riteniamo in
maniera provocatoria -:
"Faremo un ospedale di comunità"
: ma
come fa a dirci che si farà un ospedale di comunità quando lei sa
bene che dal Ministero della sanità sono state emanate direttive
che sono di segno opposto, che si va verso la razionalizzazione, la
chiusura dei piccoli centri ospedalieri, la realizzazione di centri
di eccellenza? Manca addirittura il medico di continuità
assistenziale e parliamo di ospedali di comunità! Assessore, è vero
che siamo in prossimità di una scadenza elettorale, quella del
maggio prossimo, però è altrettanto vero che non potete continuare
a prendere per il naso la popolazione e coloro che leggono i
giornali e che si vedono illudere e poi prendere in giro da
dichiarazioni che anche qui non avranno seguito! Piuttosto,
Assessore, se mancano i soldi, chiediamo di tagliare gli sprechi.
Un capitolo che si dovrà aprire, parlando di emergenza, è quello
degli interventi con l'elicottero; il servizio di elisoccorso sta
divorando non poche risorse, forse per soddisfare l'ingordigia di
qualcuno. Quando veniamo a sapere che le caviglie rotte vengono
soccorse con l'elicottero, penso che siamo di fronte a casi da
gabibbo, casi unici in Italia! Questo sarà pertanto un capitolo che
quanto prima apriremo con delle iniziative portate dal nostro
gruppo in quest'aula.
Anche da parte del Direttore sanitario dell'USL, che forse è un
esponente della "Stella Alpina", non ci sono state delle risposte
in merito. Se l'Assessore ha taciuto, da parte della Direzione
dell'USL, in particolare della Direzione sanitaria che è la prima
ad essere coinvolta, non abbiamo sentito voci che tendessero ad
indicare una soluzione o comunque a prendere in mano il problema e
anche di questo ci rammarichiamo. Sarebbe opportuno che chi ha le
responsabilità dell'Amministrazione in questo momento agisca.
L'Assessore ci dirà probabilmente che ha dato un aumento di 2,1
milioni lordi su base mensile ai medici di emergenza territoriale;
ha chiesto però impegni precisi. Questo incremento, che pare venire
incontro alle richieste dei medici di emergenza territoriale, in
realtà comporta per costoro dei turni più faticosi, degli ulteriori
turni e soprattutto sappiamo che, a fronte di una proposta che i
medici hanno fatto qualche mese fa, se non sbaglio nella primavera
scorsa, di avere una determinata indennità oraria che fosse uguale
a quella degli infermieri professionali, c'è stato un "niet" severo
da parte di chi ha le responsabilità della Direzione sanitaria
dell'USL, in particolare del primariato del "118".
Vogliamo capire allora se c'è la volontà di risolvere questo
problema. Un confronto su quelli che sono gli stipendi tabellari
fra il vicino Piemonte e la Valle d'Aosta vede la nostra Regione in
posizione di inferiorità perché, se il compenso sulla base del
contratto nazionale è di 26 mila lire circa, per la Valle d'Aosta -
che viene integrato con altre 13 mila lire, ai sensi del contratto
regionale, quindi siamo a 39 mila lire circa -, il compenso base
del Piemonte da solo è a 40 mila lire. Le lascio le fotocopie di
cedolini, così potrà fare i calcoli e le verifiche che vuole; e
questo dopo l'aumento che lei ha proposto! È naturale allora che
abbiamo un turnover elevatissimo e una fuga di professionalità
verso l'esterno. Già abbiamo visto che la fuga di professionalità
riguarda non solo il "118", ma altre specialità dell'Ospedale di
Aosta e questo è un problema che si ripropone, non si ripropone per
la lingua francese, ma si ripropone per l'incapacità della Regione
di affrontare una volta per tutte il problema economico e del
lavoro vero e proprio.
Gli stessi orari dei MET sono piuttosto contorti. Abbiamo dei
medici di emergenza territoriale che dalle 8,00 alle 20,00 sono in
Pronto soccorso ad Aosta e dalle 20,00 alle 8,00 sono in turno a
Gaby; ci piacerebbe sapere se gli spostamenti sono stati
considerati e come sono stati considerati, perché come si fa a
pagare lo stesso soggetto dalle 8,00 alle 20,00 in Pronto soccorso
ad Aosta, e poi dalle 20,00 alle 8,00 a Gaby, ad una distanza tale
che per raggiungerla o usa anche lui l'elicottero oppure ci sono
delle modalità che sono tutt'altro che chiare. Vorremmo sapere come
si giustificano allora certi orari, certi tempi di trasferimento e
questi calendari, perlomeno in alcuni passaggi, ci pare contengano
delle situazioni che non hanno alcuna possibilità di essere
sostenute.
Gli impegni dunque, Assessore, sono stati disattesi; la mozione
la riproponiamo perché confidiamo nel fatto che prima o poi la sede
politica abbia il coraggio di dare un orientamento a ciò che
l'amministratore finora non è riuscito a fare. Lei ci dirà che è
l'USL… ci dirà che le colpe stanno più
in basso, però l'USL, in quanto espressione fiduciaria di una sua
volontà, agisce e risponde all'input dell'Assessore. La mozione di
oggi quindi va in questa direzione. Chiediamo un impegno politico
che risolva una volta per tutte la situazione deprecabile che si
sta verificando nel nostro distretto, che, ripeto non riguarda solo
un paese, ma un insieme di comuni, una comunità la cui popolazione
residente e quella turistica è tutt'altro che di secondo piano.
Sentiremo le sue risposte e naturalmente ci riserviamo una
replica.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Il Consigliere Tibaldi mi chiede una
risposta politica, non ho nessun problema a fornirgliela. Il
problema esposto nella mozione non si pone perché, in fedele
adempimento della legge finanziaria, emanata dal "Governo
Berlusconi" lunedì sera, non potremo attuare l'impegno che il
gruppo di "Forza Italia" propone, avendo bloccato addirittura i
turnover nell'assunzione. Risposta politica. Sarebbe opportuno che
il gruppo di "Forza Italia" colloquiasse su queste materie,
piuttosto che su quelle che nuocciono alla Valle d'Aosta, con i
colleghi romani! Non potremo più assumere nessuno perché la legge
finanziaria blocca i concorsi a tempo indeterminato nella pubblica
amministrazione, facendo così un'operazione di sciacallaggio
politico nella sanità pubblica per avvantaggiare i gruppi collegati
con le forze politiche al Governo, che gestiscono senza ombra di
dubbio le cliniche private da Ivrea a Canicattì. Questa è la
risposta politica che lei mi chiede. Una seconda risposta
politica…
(interruzioni a più riprese da parte del Consigliere Frassy,
fuori microfono)
… la legge regionale che avete
citato, la legge n. 21, non mi pare essere stata votata dal gruppo
di "Forza Italia", legge regionale che ha dato la possibilità a
tutta una serie di persone, che non avevano i requisiti in base al
DPR dello Stato, di operare, compresi quei pochi medici di
emergenza territoriale che hanno lavorato dal 1998 ad oggi in Valle
d'Aosta. Se non avessimo emanato quella legge regionale, in Valle
d'Aosta, dati alla mano, Consigliere Tibaldi, avrebbe lavorato un
medico di emergenza territoriale di cui posso fornire anche il
nome. Tutti coloro che lei ha citato hanno espletato il corso che è
stato organizzato dall'Amministrazione regionale e poi hanno scelto
per volontà loro di andare a lavorare nelle loro terre di origine,
come mi pare anche naturale. Queste pertanto sono le due risposte
politiche.
Nel merito possiamo dire tante cose, di certo possiamo parlare
di investimenti nell'area di Châtillon, che ha visto in questa
legislatura l'investimento di circa 12 miliardi e mezzo, che non ha
eguali su altre parti della Valle d'Aosta, ma non lo abbiamo fatto
perché ci piace elettoralmente una zona, lo abbiamo fatto perché
facciamo della politica sanitaria ben precisa, che prevede il
potenziamento degli assi territoriali da Donnas a Châtillon a
Morgex, dando delle priorità a coloro che hanno un bacino di utenza
considerevole, come quello del Poliambulatorio di Châtillon.
Non è mio uso scaricare responsabilità, come lei ha detto, sui
gestori, ma non è neppure mio uso farmi strumentalizzare da
chicchessia perché se poi parliamo di proteste dei cittadini, a noi
non risulta nessuna protesta, non risulta nessun disguido dal punto
di vista organizzativo rispetto ai servizi di emergenza
territoriale, a meno che non si consideri un disguido il
rendez-vous fra l'auto medica e il medico dell'ambulanza.
Sicuramente coloro che le danno delle informazioni, Consigliere
Tibaldi, le danno anche delle informazioni scorrette perché è di
tutta evidenza che i cedolini non fanno stato perché nei cedolini
c'è la situazione familiare di ognuno di noi con i carichi
retributivi, nei cedolini ci sono
arretrati… dunque i cedolini non hanno
mai fatto stato dal punto di vista retributivo. Le devo anche dire
che noi abbiamo avuto degli incontri tecnici con l'azienda USL di
Ivrea, per cui i dati li abbiamo, e i dati ci dicono che la materia
è complessa, che non si può omogeneizzare, ma ci dicono anche che
un medico di emergenza territoriale di Aosta con l'accordo
integrativo guadagna fino a 4.275 euro al mese rispetto ad un
medico dell'USL di Ivrea e rispetto - questa è la cosa che ci
interessa di più - al medico dipendente che guadagna 3.337 euro,
stipendio tabellare. Noi, che ci consideriamo persone serie e che
facciamo i contratti integrativi basandoli sulla serietà e
sull'equità trasversale - e qui vorrei comunicare che alle ore
14,00 di oggi abbiamo siglato il secondo accordo integrativo, il
primo ha riguardato la settimana scorsa i pediatri di base, mentre
oggi abbiamo siglato l'accordo con gli specialisti SUMAI per
firmare la prossima settimana l'accordo con i medici di medicina
generale -, dicevo, noi facciamo un ragionamento di equità
trasversale in quanto non possiamo permetterci il lusso di non
tenere conto di quanto guadagna un neolaureato con la
specializzazione. Ricordo che i medici di emergenza territoriale
non hanno la specializzazione, ebbene, i medici dipendenti al primo
impiego con anzianità inferiore a cinque anni guadagnano 3.337
euro.
Lei farà i contratti senza logiche, noi li facciamo tenendo
conto che se non teniamo questa equità, troveremo medici di
emergenza territoriale, ma non troveremo più medici dipendenti
all'USL, che hanno la specializzazione. Questi sono dati, non
cedolini, poi si può discutere, si può fare amministrazione
"allargando le borse", ma non è nostro costume. Da questo punto di
vista stiamo ragionando perché, visto che lei porta i cedolini
della Regione Piemonte, in Regione Piemonte c'è tutta una
discussione aperta sull'applicazione contrattuale e non è escluso
che ci siano dei recuperi contrattuali su alcuni medici di
emergenza territoriale a cui è stata attribuita un'indennità non
dovuta, di certo noi seguiamo una logica di assoluta trasparenza e
trasversalità.
Nel merito devo dire anche che a conclusione del mio intervento
chiederò il ritiro della mozione perché già abbiamo adempiuto a
quanto viene richiesto con la mozione; io con lettera del 20
febbraio 2002 - su sollecitazione anche sua, Consigliere Tibaldi,
di questo devo dargliene atto - ho inviato una circolare al
Direttore generale, al Direttore sanitario, al Direttore dell'area
territoriale, Responsabile del "118", del seguente tenore:
"Si
invita codesta azienda a mettere in atto tutte le azioni necessarie
per garantire che il servizio di emergenza territoriale possa in
tempi brevi contare su un organico di 15 medici MET e pertanto che
si effettui la selezione che potrà consentire a chi ha i requisiti
di passare alle dipendenze, questo in virtù della legge regionale.
Tale condizione potrà assicurare un doppio beneficio: al medico e
al servizio, che ora risente di effetti negativi di un elevato
turnover; che nel corso del 2002 anche Châtillon, già individuata a
suo tempo quale sede di emergenza territoriale, possa disporre di
un servizio diurno MET per 12 ore, sabato e domenica compresi,
prevedendo un collegamento funzionale con il servizio di continuità
assistenziale"
.
L'USL, in data 6 marzo 2002, mi ha risposto dicendo:
"In
riferimento…"
- eccetera -
"… si comunica che i competenti
uffici sono stati attivati per l'indizione di un nuovo bando di
selezione per la copertura dei posti vacanti di MET che consenta di
disporre di 15 unità. Si precisa comunque che la copertura totale
dell'organico, 15 unità appunto, è condizione essenziale per
l'attivazione a Châtillon di un servizio MET di 12 ore"
.
È di tutta evidenza che i turni possono essere attivati se ci
sono le coperture organiche, sotto pena di responsabilità di
medicina legale non indifferenti.
Ebbene, il corso è stato attivato, in data 18 febbraio si sono
presentati 30 candidati, l'avviso pubblico è stato pubblicato sul
bollettino ufficiale della Regione il 25 marzo, l'azienda ha
approvato le graduatorie per l'ammissione al corso in data 21
maggio 2002 e dalla delibera dell'USL risultano ammessi 18
candidati di cui 13 di continuità assistenziale e solo 5 residenti
in Valle d'Aosta, 4 presenti nella graduatoria regionale 2002 e 1
non presente in graduatoria regionale 2002. Questa è la situazione.
I partecipanti nel frattempo si sono ridotti a 15 rispetto ai 18
perché succede in tutta Italia che molti fanno domanda in più
regioni dove sono organizzati i corsi per poi scegliere la regione
di provenienza.
Per dircela tutta, noi spendiamo delle risorse umane e
finanziarie anche per formare medici non residenti in Valle d'Aosta
che utilizzano poi il titolo acquisito in Valle d'Aosta per
ritornare come medici titolari nelle regioni di appartenenza.
Questo mi pare che sia accettabile, a meno che il gruppo di "Forza
Italia" non voglia chiedere le barriere a Carema. Noi siamo per una
politica di apertura, siamo internazionalisti, crediamo
nell'Europa, crediamo anche che un Calabrese possa ritornare a
Crotone a lavorare a casa sua perché questa è la nostra linea di
pensiero unanimemente riconosciuta in quanto non siamo
assolutamente localisti. Se vogliamo parlare di sprechi, poi, sono
assolutamente in linea con lei e, se ci sono, la prego di
evidenziarli perché chi mi conosce sa che non sono abituato ad
insabbiare le pratiche che non funzionano.
Mi spiace prendere atto che lei ha degli informatori che la
mettono in difficoltà perché parlare di ospedale di comunità non
significa parlare degli ospedali, Consigliere Tibaldi; il termine
inglese "country hospital" sta per struttura territoriale non
ospedaliera, che il Ministro Sirchia non vuole chiudere, ma che
incentiva a realizzare perché sono strutture che non vengono
gestite dai MET, non vengono gestite dai medici ospedalieri, ma
vengono gestite, se sono d'accordo, dai medici di base, medici di
base che, fino a prova contraria, non mancano perché l'Italia è il
Paese dove i medici di base, in base alla popolazione, sono in
numero più alto del mondo e la Valle d'Aosta si distingue perché
abbiamo 103 medici di base. Per poter operare questa scelta, ci
vuole l'accordo del medico di base, che non è assolutamente
scontato, ma i cui presupposti ci sono nella futura trattativa
regionale perché stiamo chiudendo su questo punto. È una proposta
che non sappiamo se potrà realizzarsi, ma che non inciderà
assolutamente sul funzionamento dell'emergenza, anzi se attuata,
darà un grosso impulso a quell'area perché farà da filtro per i
ricoveri, soprattutto i pre-ricoveri di persone anziane e croniche
e i post-ricoveri, cioè eviterà al cittadino di Valtournenche o di
Châtillon di essere ricoverato per un periodo di 15-20 giorni in
Ospedale perché potrà essere assistito dal suo medico di base nella
struttura che già è funzionante nel retro del poliambulatorio del
centro anziani.
Mi pare di aver risposto alle sue sollecitazioni. Ho preso
puntualmente nota delle disfunzioni che lei ha evidenziato,
comprendendo in tale ragionamento questa supposta duplicazione dei
ruoli fra chi contemporaneamente sembra lavorare in Pronto soccorso
e alla microcomunità di Gaby, me ne farò carico, perché se le cose
stanno così, siamo in situazione di non legalità, ma provvederemo,
la ringrazio per la segnalazione; così come ho preso diligentemente
nota dei disservizi dell'elisoccorso, convocherò tutti i funzionari
per far presente che il gruppo di "Forza Italia" sta mettendo il
dito su un servizio che riteniamo essere buono ma, se così non
sarà, sicuramente saranno presi gli opportuni provvedimenti.
Chiedo al Consigliere di ritirare la mozione, avendo già
adempiuto all'invito, nel caso contrario ci asterremo.
Presidente
La parola al Consigliere Tibaldi.
Tibaldi (FI)
Ho notato che, rispetto a qualche mese fa,
Assessore, è solo aumentato l'approccio teso con il quale lei
vorrebbe affrontare il problema. Se circa 20 mesi fa era più calmo,
oggi manifesta una certa rigidità nell'affrontare il dibattito.
Evidentemente il problema esiste, è fastidioso e purtroppo rimane
irrisolto. Il problema esiste perché non ha avuto risposte e questa
che lei ci ha dato oggi non è una risposta ma un insieme di
affermazioni che si aggiunge a quella mole di parole che già sono
state scritte e dette in passato, cioè abbiamo fritto o, meglio,
lei ha fritto un po' più di aria perché è lei che ha la
responsabilità dell'amministrazione; anzi, mi ha spaventato in un
suo passaggio, dove ha detto:
"Noi abbiamo già adempiuto"
.
Non so se il collega Piccolo, che conosce, come me, la situazione
del "118" di Châtillon, ritenga che l'Assessore o voi, maggioranza
regionale, o voi, Giunta, abbiate già adempiuto, perché
l'adempimento non si vede, non esiste. Avete adempiuto forse
attivando un corso di formazione professionale, ma non avete
adempiuto dando un medico di emergenza territoriale a Châtillon, né
per 24 ore, né sulle 12 ore, quindi non possiamo considerare la sua
una risposta, ma solo una provocazione che si aggiunge alle parole
che lei aveva già speso tempo fa.
È inutile che politicamente lei chiami in causa il "Governo
Berlusconi" dicendo che è stato messo un limite alle assunzioni;
meno male - diciamo noi - che è stato messo un limite alle
assunzioni e speriamo che questo limite venga osservato anche in
Valle d'Aosta o venga fatto osservare perché qui il problema è di
riconoscere i livelli professionali che sono necessari
all'espletamento di un servizio di emergenza territoriale, ma qui i
livelli professionali non sono stati riconosciuti. Anzi,
addirittura la legge n. 21/1998, all'articolo 5, concernente i
requisiti per l'accesso, precisa che, oltre ad essere necessari in
via prioritaria e principale quelli che sono sanciti dalla legge
nazionale, e in subordine all'attestato di idoneità di cui al comma
precedente, è richiesto a titolo preferenziale il possesso di
almeno uno dei seguenti requisiti: attività documentata di almeno
sei mesi come medico dipendente incaricato di ruolo, o presso un
pronto soccorso ospedaliero, o presso un servizio di soccorso
sanitario "118", o presso un'unità operativa di Anestesia o
Rianimazione, e via via a scendere, attività di almeno 300 ore come
medico di elisoccorso, attività documentata di almeno un anno anche
non continuativo quale guardia medica e così via.
La legge regionale ha abbassato la qualità dei requisiti
abilitanti proprio per facilitare il reclutamento di questi medici.
Nonostante questo abbassamento di titoli abilitanti, noi soffriamo
ancora oggi, a quattro anni di distanza, di questa carenza che
rimane irrisolta. Carenza, Assessore, lo dico per lei, che si sta
estendendo come un virus da Châtillon a Morgex. Adesso sta
riguardando Morgex, dove è stato dimezzato già l'orario. Non glielo
dico per il gusto di reclamarglielo in quest'aula, ma glielo dico
perché si tratti di un problema che è se è nato nella sede
decentrata di Châtillon, oggi va ad interessare anche altre sedi,
Morgex prima, poi magari Donnas. Questo vuol dire che da un punto
di vista organizzativo, professionale ed economico non avete
intrapreso la strada giusta, non avete applicato la legge come
forse doveva essere applicata.
Lei mi contesta il fatto che io cito i cedolini e ha dato anche
un valore, espresso in lire, di 4.200.000 lire; io il cedolino
glielo lascio, lei dice che non fa fede, ma un medico di emergenza
territoriale in Piemonte, azienda sanitaria locale di Ivrea - visto
che abbiamo gli stessi riferimenti - percepisce 4.356.000 lire, e
sono già 150 e più mila lire rispetto alla cifra che lei ha detto,
ancor prima dell'aumento con cui lei ha detto di essere
intervenuto. Capisce che c'è un'incongruenza fra i dati che lei ci
porta o, meglio, le parole che lei pronuncia e i fatti che si
vivono a livello operativo. C'è un'incongruenza che non può essere
nascosta, forse a lei spiacerà prendere atto del fatto che le
informazioni arrivano anche a noi, consiglieri di opposizione, e
arrivano da vie diverse, cioè non sono solo le lamentele e i
reclami che arrivano dalla gente, che naturalmente non è che abbia
organizzato una protesta o una manifestazione contro, però sono
reclami che vengono fatti regolarmente o pressoché quotidianamente
a chi rappresenta in questa sede la popolazione. In questo momento
siamo noi i filtri; il vero filtro non è quello extraospedaliero,
che lei dice che deve essere organizzato, i veri filtri siamo noi,
perché stiamo diventando coloro che assorbono i reclami di una
situazione che non è stata assolutamente risolta.
La risposta, ripeto, è sconcertante: "Noi abbiamo adempiuto",
lei ha detto. No, non avete adempiuto, Assessore, non possiamo
accogliere questa come un'affermazione fondata, è un'affermazione
falsa, non avete adempiuto, non dico lei, ma l'USL, il "118", a
cascata quelli che sono gli organismi che lei dovrebbe
sovrintendere e controllare e dei quali risponde in sede politica.
Non avete adempiuto, personalmente, come cittadino di Châtillon che
appartiene al macrodistretto della media Valle, mi sento offeso,
umiliato di questa sua affermazione perché a Châtillon non c'è un
medico di emergenza territoriale e, quando va male, ci manca anche
il medico di continuità assistenziale. Probabilmente il collega
Piccolo ha un'altra sensibilità e si accontenterà dell'ennesima
promessa di impegno da parte dell'Assessore.
Per quanto riguarda il nostro gruppo consiliare, non mi sento di
assumermi questa responsabilità perché sono sicuro che a distanza
di qualche settimana saremo nella stessa situazione. Per questa
ragione il nostro gruppo non ritira la mozione e la sottopone
all'attenzione del Consiglio visto che è un'occasione per potersi
esprimere. A differenza del collega Curtaz, noi non crediamo più
alle affermazioni di Pinocchio, quindi non ritiriamo la mozione.
Valutate voi se politicamente o amministrativamente questa sia una
situazione degna di una Regione come quella valdostana, che
primeggia per benessere, per risultati soprattutto dal punto di
vista socio-sanitario, come l'Assessore più volte ha ostentato in
quest'aula, esibendo dati che ci collocano in testa alle
classifiche ora per questo, ora per quest'altro aspetto però poi,
alla luce dei fatti, questi disagi non possiamo nasconderli, sono
disagi che forse a voi non vengono denunciati, ma a noi si. Forse
perché viviamo territorialmente questa realtà che è tutt'altro che
auspicabile ad altri. A voi l'ultima parola con il voto.
Presidente
La parola al Consigliere Piccolo, per
dichiarazione di voto.
Piccolo (SA)
Vorrei fare alcune precisazioni per la
dichiarazione di voto a nome del gruppo della "Stella Alpina",
evitando di rispondere alle sollecitazioni - le definisco così
anziché provocazioni - del collega Tibaldi perché non mi piacciono
i contraddittori e ho sempre cercato nella mia lunga attività di
amministratore pubblico di risolvere i problemi senza fare grossi
proclami. Sono comunque rispettoso del ruolo istituzionale che mi
compete, che è quello di appartenente a questa maggioranza.
Questa mozione tocca alcuni problemi sanitari, in particolare di
un distretto come quello di Châtillon, che accorpa 12 comuni
facenti parte del comprensorio Monte Cervino, e che risulta, dopo
quello di Aosta, il più grande per numero di cittadini residenti,
oltre 16.400, e con un elevato numero di turisti grazie alla
presenza di comuni a forte richiamo turistico nel comprensorio. In
premessa vorrei sottolineare anche che, essendo residente nella
zona, e che conosco per ragioni professionali, funzionario da oltre
trent'anni all'USL, ed in qualità di amministratore, nel ruolo di
Assessore ai servizi sociali per oltre dieci anni, e di Sindaco di
quel Comune per otto anni, sono perfettamente a conoscenza delle
problematiche sanitarie ancora esistenti nel distretto in
questione, problemi che da tempo - e non certo da oggi - ho
cercato, nel mio ruolo di componente di questa maggioranza, di
portare a conoscenza, discutendone spesso sia con l'Assessore che
con il Responsabile della Direzione dell'USL.
Per quanto attiene il medico di emergenza territoriale, oggetto
della mozione, in un incontro di alcuni mesi fa, sollecitato dal
sottoscritto, i responsabili dell'USL si sono impegnati a trovare
soluzioni immediate, prima di quelle definitive che prevedono tempi
più lunghi, come ha rimarcato l'Assessore. Vorrei precisare inoltre
che la figura mancante del MET nella sede di Châtillon era stata
rilevata tramite alcuni comunicati stampa a firma della sezione
degli amministratori del movimento della "Stella Alpina" di
Châtillon, che avevano preceduto questa mozione e che evidenziavano
fra l'altro anche altre carenze di servizi ambulatoriali
specialistici e del distretto.
Pur rimarcando l'esistenza delle carenze espresse e
sottolineando la non facile soluzione delle stesse, ma soprattutto
dopo aver sentito ieri in maggioranza e anche oggi l'Assessore
nella sua replica che ci sono atti formali che presuppongono la
risoluzione dei problemi, speriamo anche in modo definitivo,
esprimo un voto di astensione sulla mozione. Garantiamo comunque
sin d'ora l'impegno del nostro movimento all'interno della
maggioranza per la risoluzione con l'Assessore del problema esposto
nella mozione ed eventualmente ad intraprendere tutte le iniziative
necessarie affinché si addivenga alla soluzione del problema
stesso.
Presidente
La parola al Consigliere Tibaldi.
Tibaldi (FI)
Naturalmente il voto del gruppo di "Forza
Italia" sarà favorevole a questa mozione.
Vorrei solo ricordare al collega Piccolo, che ringrazio per
essere intervenuto e aver dato il suo contributo al dibattito, che
il 24 gennaio 2001, a fronte di analoghe promesse rilasciate
dall'Assessore, per giustificare una sua astensione ad una mozione
che era simile a questa e riguardava la struttura del "118", disse:
"Sono stati assunti impegni in quest'aula dall'Assessore
Vicquéry per quanto riguarda la parte del personale, mentre per la
struttura esistono i progetti ed è possibile verificare cosa
contengono. Dobbiamo dare un atto di fiducia all'Assessore
Vicquéry; non posso che sottolineare il suo impegno anche perché
sono stato coinvolto e insieme abbiamo programmato per la prossima
settimana una serie di incontri e sopralluoghi per verificare altre
possibilità di collocazione del 118".
Non mi risulta che da allora, 24 gennaio 2001, ad oggi sia
cambiato qualcosa.
Constato la sua corresponsabilità in questa azione - dando atto
di questa fiducia all'Assessore Vicquéry -, nella scelta che viene
operata per il Comune di Châtillon e per il macrodistretto di tutta
la comunità.
Presidente
Pongo in votazione la mozione in oggetto:
Consiglieri presenti: 26
Votanti e favorevoli: 3
Astenuti: 23 (Agnesod, Beneforti, Bionaz, Borre, Cerise, Charles
Teresa, Cottino, Cuc, Curtaz, Ferraris, Fiou, Louvin, Nicco,
Pastoret, Perrin, Perron, Piccolo, Praduroux, Rini, Secondina
Squarzino, Vallet, Vicquéry, Viérin D.)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK