Consiglio Regionale della Valle d'Aosta - Oggetto del Consiglio n. 200 del 23 ottobre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 200 del 23 ottobre 2013 - Resoconto
OGGETTO N. 200/XIV- Interpellanza: "Adozione di ulteriori
iniziative per limitare i danni provocati dalla fauna
selvatica".
Président
- Pour l'illustration, la parole au collègue
Nogara.
Nogara (UVP)
- Merci Présidente.
Quest'interpellanza nasce in un momento in cui i danni causati
dalla fauna selvatica sono in aumento e inoltre per la decisione
della Giunta regionale in relazione al blocco dei contributi
regionali che anche in questo settore sono stati sospesi. Noi
vorremmo dare il nostro contributo - questo è un contributo -
perché si possa arrivare ad un contenimento accettabile dei danni
causati dalla fauna selvatica e, in particolar modo, dei danni
provocati dai cinghiali e dalle ghiandaie (e non solo), consapevoli
del fatto che, per quanto riguarda queste problematiche,
l'Amministrazione regionale ha già intrapreso numerose azioni e
dovendo anche tenere conto delle limitazioni dettate dalle leggi in
materia e dei pareri dell'ISPRA (che è l'Istituto Superiore
Protezione e Ricerca Ambientale).
Per quanto concerne il controllo della specie cinghiale,
vorremmo evidenziare alcuni aspetti che, secondo noi, potrebbero
migliorare la situazione. Innanzitutto, vorrei iniziare con i
cacciatori, con i possessori del
carnet
di caccia B e C che
dovrebbero essere autorizzati ad esercitare la caccia, cioè a poter
sparare ai cinghiali, chiaramente non con munizioni spezzate, non
solo all'apertura della caccia per loro che quest'anno è prevista
per il 2 novembre, ma sin dall'inizio della caccia; che non ci
siano limitazioni al controllo anche nei periodi venatori, in
quelli delle battute. Che cosa vuol dire? Succedeva che, quando
iniziavano le battute al cinghiale oppure durante il periodo di
caccia, le stazioni forestali erano invitate a non continuare nel
controllo, perché c'erano già i cacciatori sul territorio, ma si
potrebbe, comunque, continuare anche con il controllo...adottare in
modo continuo l'uso delle trappole autoscattanti, che in zone
dell'alta Valle hanno dato buoni risultati - "in modo continuo"
vuol dire piazzarle un po' su tutto il territorio della Valle dove
è possibile -; non fissare tetti per i prelievi, perché abbiamo
visto che i tetti dei prelievi sono stati abbondantemente superati
negli anni passati; snellire, per quanto possibile, le pratiche
burocratiche per il conferimento degli animali abbattuti alla
Cooperativa La Kiuva: tutte le volte che si va a fare un controllo
del cinghiale, adesso, bisogna partire con una cassa in plastica,
tre contenitori in plastica, sei fascette perché bisogna dividere
l'animale in diverse parti per i controlli sanitari, uno di questi
controlli sanitari era quello del cesio...adesso non mi ricordo la
sigla, perché alcuni animali erano stato ritrovati in Piemonte, io
penso che oramai, dopo un anno di controlli (e qua non si è ancora
trovato niente), sia una cosa che si potrebbe anche evitare;
Innanzitutto occorre controllare gli allevamenti fuori Valle di
cinghiali perché, anche per esperienza personale, vi assicuro che
spesso questi animali vengono immessi sul nostro territorio.
Personalmente, io ho abbattuto un cinghiale che aveva un cordino
attorno al collo perciò doveva trattarsi di un cinghiale non nato
in bosco, ma portato da qualche allevamento. Questi controlli sugli
allevamenti limitrofi alla Valle d'Aosta dovrebbero essere, secondo
me, fatti in collaborazione con il Corpo forestale dello Stato,
perché tutti questi allevamenti devono avere un registro delle
nascite; sarebbe bene fare almeno un controllo preventivo per
evitare questo.
Per quanto concerne invece il controllo della specie ghiandaia,
e non solo ghiandaia, ma anche delle cornacchie nere e
grigie...che, oltre a provocare...qui si parla sempre di danni a
frutteti, è vero, fanno tantissimi danni ai frutteti, ma fanno
anche tantissimi danni all'altra fauna e, soprattutto, predano uova
e nidiacei di molti uccelli. Primo atto indispensabile è approvare
un altro piano di controllo per queste specie, perché l'attuale
scadrà nel 2013. Le date di intervento: il controllo di queste
specie, in questo momento, termina il 15 di settembre, quando si
apre la caccia. Dal 15 settembre - e me lo potete insegnare anche
voi - al 2 di ottobre, quando si riapre la caccia alla ghiandaia, è
proprio il periodo di maturazione di tutti i frutti qui in Valle
d'Aosta e dei frutteti. Io mi sono preso la briga di cercare degli
studi fatti su queste specie, ne ho trovati due proprio sulla gazza
e sulla cornacchia: uno della Provincia di Ravenna, uno in Alto
Adige, poi un altro che, invece, è di un'altra regione italiana,
dove, univocamente, tutti dicono che soprattutto il prelievo deve
essere fatto proprio in questo periodo ed è, invece, il periodo in
cui noi sospendiamo la caccia a questi animali. Il territorio
finora anche nel piano era solo quello delle zone in cui si erano
osservati danni, ma, visto che i danni non vengono arrecati solo
alla frutta, ma vengono arrecati anche all'altra fauna selvatica,
io direi che, probabilmente, bisognerebbe aprire la caccia a tutto
il territorio valdostano.
Vi è poi un altro fattore: la destinazione dei capi abbattuti.
In tutte le altre regioni i capi abbattuti vengono
lasciati...perché il controllo di questi animali, come il cinghiale
e la ghiandaia, per esempio, vengono anche fatti in collaborazione
con i cacciatori. È chiaro che, se i cacciatori si rendono
disponibili, ma non vengono indennizzati per niente, non vengono
indennizzati per le spese che hanno (qualsiasi tipo di spesa),
almeno che vengano lasciati loro gli animali abbattuti! Da noi,
invece, gli animali devono essere conferiti alle stazioni
forestali.
Ci sono poi anche i sistemi dissuasivi. Io vi parlo anche di
sistemi dissuasivi per le ghiandaie perché ho trovato...io li ho
cercati, ma, secondo tutti gli studi che sono stati fatti, i
sistemi dissuasivi non portano a giovamenti. Ho solo trovato una
lettera sul giornale di una ragazza che diceva che non bisognava
abbattere le ghiandaie, perché con i sistemi dissuasivi si può fare
qualcosa, altro non ho trovato. Poi, secondo me, bisogna vedere le
sperimentazioni che sono state fatte fuori Valle; le
sperimentazioni che hanno funzionato fuori Valle - e mi sono
documentato - sono solo quelle dell'abbattimento in prossimità dei
frutteti, perché si è provato con diversi tipi di gabbie, diciamo,
con richiamo vivo, eccetera, ma non si riesce. Devo dire che si
tratta di animali molto intelligenti, soprattutto le cornacchie,
perciò non si riesce a diminuire il numero di questi volatili.
Infine, un'altra questione che bisogna prendere in
considerazione: qui, non ci sono grandissimi frutteti di persone
che vivono esclusivamente su quello. L'economia è fatta di piccoli
proprietari che hanno piccoli frutteti. Quando, anno dopo anno,
continuano ad avere danni, se prima erano indennizzati e adesso non
vengono neanche più indennizzati, subentra una delusione da parte
di queste persone e chiaramente poi c'è l'abbandono di tutte queste
colture.
Una riflessione va anche fatta sulla popolazione dei cervi, che,
oltre ad arrecare danni nel periodo invernale alle piante da frutto
perché rosicchiano tutta la corteccia delle piante, sia nel periodo
primaverile sia nel periodo estivo, alcune zone della Valle sono
proprio i pascoli per questi animali ed è chiaro che essi tolgono
foraggio ai nostri bovini. Non bisogna dimenticare i danni causati
dal sovrannumero di questi animali - e qui parlo di cervi, caprioli
e cinghiali - che provocano danni per incidenti stradali. Fino a
quando si verificano danni a veicoli, per carità, è già grave, ma,
se si va avanti così, si può anche andare incontro a danni per
l'incolumità delle persone. Grazie.
Presidente
- Grazie. Per la risposta, la parola
all'Assessore Testolin.
Testolin (UV)
- Merci Présidente.
Grazie Consigliere Nogara, ho preso buona nota delle
suggestioni, che peraltro condivido e che in qualche modo ho già
cercato, diciamo, di condividere a mia volta con gli uffici
competenti, con le stazioni forestali, con l'Ufficio Fauna, anche
perché è un problema decisamente sentito sul quale siamo già andati
a discutere molte volte. La collaborazione per quanto mi concerne,
se ci sono dei suggerimenti positivi, è sempre ben accetta
assolutamente; lo dimostra il fatto che all'interno della risposta
che ho preparato puntuale sulle due richieste si ritrovano molti di
quegli aspetti che lei ha già voluto sottolineare all'interno del
suo intervento, quindi, per certi versi, tutto è migliorabile, ma
penso che, per quanto riguarda quest'aspetto, la strada possa
essere condivisa.
Rispondendo alla prima domanda:
"se, oltre a quanto previsto
dalle delibere di Giunta regionale sopracitate, cioè un controllo
selettivo delle specie ghiandaia e cinghiale mediante il loro
abbattimento in determinati periodi dell'anno, si possano prevedere
dei periodi più lunghi sull'attività di controllo nelle zone più
interessate da questo fenomeno, sentito preventivamente il parere
dell'ISPRA",
mi permetto innanzitutto di sottolineare come
comunque l'ammontare dei danni negli ultimi anni rispetto a quello
degli anni 2000 sia decisamente più basso, questo a dimostrazione
che comunque si è lavorato nella giusta direzione complessivamente.
La gestione della faunistica attuata dall'Amministrazione regionale
nel fissare i piani di prelievo delle specie cacciabili mira a
contenere il numero di ungulati entro una densità compatibile con
le attività agricole, e va proprio nella direzione di quello che
sollecitava lei prima...e, dall'altra, i piani di controllo
numerico che sono stati, diciamo, attuati...delle specie selvatiche
che causano tali danni...attuati sia dai cacciatori che dai
forestali, quindi si è cercato di coinvolgere, come sottolineava
lei, anche l'intervento dei cacciatori. A tal proposito, colgo
l'occasione anche per evidenziare lo sforzo messo in campo dal
personale forestale della Valle d'Aosta che nel controllo del
cinghiale nell'anno in corso ha proceduto al prelievo di circa 200
animali solo nel periodo di controllo e anche nel monitoraggio
della specie ghiandaia. In particolare, un lavoro interessante è
stato svolto dalla stazione forestale di Villeneuve, che negli
ultimi mesi ha coordinato un'attività particolarmente attenta a
questo problema in collaborazione sia con gli agricoltori che con i
cacciatori locali, con risultati che hanno dato comunque dei
segnali positivi. Penso che questo tipo di approccio possa essere
esportato magari anche in altre realtà territoriali.
Per quanto concerne l'oggetto, ovvero i tempi dell'attività di
controllo, si segnala che, per quanto riguarda la specie cinghiale,
il periodo di controllo interessa i mesi in cui non si svolge
l'attività di caccia al cinghiale. In sostanza, questo permette di
avere, comunque, una caccia verso questo tipo di animale che dura
tutto l'anno, anche se, eventualmente, si potrebbe verificare la
possibilità di ampliare anche nel periodo di caccia aperta
l'attività di controllo (questa è una suggestione che sicuramente
può essere presa in considerazione). Per la specie ghiandaia invece
il periodo di controllo è più breve, così come ha segnalato lei,
dal 15 giugno al 15 settembre. Tale indicazione deriva però da
quanto affermato dall'ISPRA nel parere rilasciato in occasione del
rinnovo dell'ultimo piano di controllo numerico della specie e che
recitava testualmente come:
"relativamente all'estensione
temporale degli interventi ed alla loro ubicazione spaziale, si
reputa che questi vadano strettamente sottoposti ai tempi di
manifestazione dei danni (maturazione dei frutti), intervenendo
esclusivamente nei comprensori maggiormente interessati dagli
eventi. Vista la fenomenologia della maturazione delle colture a
rischio indicate, si ritiene che le azioni vadano condotte nel
periodo compreso tra il 15 giugno ed il 15 settembre"
. Si
evidenzia che, successivamente, l'Amministrazione regionale ha,
comunque, richiesto più volte il parere dell'ISPRA sulla
possibilità di un'estensione del periodo di controllo. L'istituto
ha infine espresso, tramite una propria nota, parere positivo
all'estensione temporale del periodo di controllo, ma soltanto in
via sperimentale ed esclusivamente nel territorio della
giurisdizione forestale di Châtillon, caratterizzato dall'alto
numero di uscite di operatori rispetto al restante territorio
regionale. L'Amministrazione ha pertanto provveduto, con apposita
delibera, a modificare il piano di controllo della ghiandaia
estendendolo, dal 2013, per la giurisdizione forestale di Châtillon
per il periodo dal 1° marzo al 15 settembre. Sarà comunque nostra
cura verificare e rinnovare all'ISPRA questa richiesta per cercare
di estendere la modifica del piano di controllo anche ad altre
realtà territoriali, oltre a quella summenzionata. Risulta però
evidente che l'attività di controllo è efficace nel limitare i
danni, ma non elimina totalmente la problematica. Si ribadisce come
al momento il controllo attuato sul territorio regionale comunque
sia a completamento di quelle che sono le possibilità offerte al
momento dalla normativa in essere.
Per quanto riguarda la seconda domanda e cioè
"se il Governo
regionale intende adottare iniziative alternative che limitino
questi fenomeni a sostegno dell'attività di controllo"
, si
evidenzia come, alla luce di quanto sottolineato, le iniziative da
attuarsi per limitare i danni causati dalla fauna selvatica in
agricoltura possono riguardare essenzialmente l'attuazione di
misure di protezione e prevenzione degli stessi, quali quelli già
citati da lei, a titolo di esempio, come recinzioni, reti,
dissuasori elettrici e quant'altro. Si segnala però come tali
iniziative, purtroppo, non siano di agevole applicazione in Valle
d'Aosta a causa della particolare realtà agricola del territorio,
come già evidenziato, che spesso rende troppo onerosi e non sempre
remunerativi gli interventi necessari.
Per quanto attiene al settore frutticolo ed al problema della
ghiandaia, siamo in presenza di piccole realtà aziendali difficili
da lavorare in presenza di reti per gli uccelli, mentre nel settore
zootecnico oggetto dei danni causati dai cinghiali diventa
difficile attuare misure preventive dati i vasti perimetri dei
territori legati agli alpeggi. Per limitare i fenomeni del
danneggiamento causato dalla fauna selvatica e con il fine di
contenere le spese per il risarcimento dei danni, è intenzione
dell'Amministrazione regionale favorire il più possibile
l'attuazione delle misure di prevenzione, oltre a quelle ricordate
preventivamente di coinvolgimento degli attori sul territorio, che
sono risultate più efficaci nel corso dell'attività di controllo,
come, ad esempio, i sistemi di dissuasione acustica che nella
realtà di Villeneuve hanno dato decisamente dei buoni risultati. A
tale scopo è anche in fase di valutazione, da parte degli uffici,
una modifica dell'attuale normativa regionale, in particolare la
possibile destinazione di una parte della tassa regionale pagata
annualmente dai cacciatori per l'attuazione di misure di
prevenzione contro i danni causati dalla fauna selvatica.
Merci.
Si dà atto che dalle ore 12,43 assume la presidenza il
Vicepresidente André Lanièce.
Lanièce (Presidente)
- Ha chiesto la parola per la
replica il Consigliere Nogara, ne ha la facoltà.
Nogara (UVP)
- Merci Président.
La ringrazio, Assessore, per la risposta. Volevo solo dire due
cose. Sono sicuro che, alla fine del 2013, quando calcoleremo i
danni dei cinghiali, quest'anno ce ne saranno sicuramente di più
rispetto agli anni passati. Le dico questo perché, proprio per mia
esperienza personale, io sono rientrato in stazione forestale a
novembre dell'anno scorso, e una delle prime cose che abbiamo fatto
è stato valutare la quantità di cinghiali presenti sul territorio.
Non ce n'erano, praticamente ce n'erano pochissimi: non si
rilevavano danni e non c'era niente, a marzo c'è stata
un'esplosione di questa popolazione. Come le avevo detto prima, il
fatto del controllo degli allevamenti fuori Valle era per questo
motivo, perché non è possibile che in una zona dove per mesi non si
è visto assolutamente niente, non si sono notati danni, di colpo si
è avuta un'esplosione di questo animale. Di conseguenza, ci sono
stati veramente molti danni un po' dappertutto.
Per quanto concerne la ghiandaia, io le dico che, secondo me, la
cosa migliore è senz'altro quello che hanno fatto nella stazione
forestale di Villeneuve, ma la cosa migliore è riuscire, nel
periodo della maturazione...e io qua, per esempio, ho il piano di
controllo quinquennale della Provincia di Ravenna, che va dal 2011
al 2015, dove l'ISPRA dà sempre la sua autorizzazione, perché tutta
l'Italia è gestita dall'ISPRA, sono autorizzati e sostengono il
fatto che, in questo periodo, nel periodo dove noi, per esempio,
abbiamo la caccia sospesa, bisogna aprire la caccia per
l'abbattimento delle ghiandaie, perché è proprio in questo momento
che arrecano il maggior numero di danni. Innanzitutto, io direi che
un lavoro grande che si dovrebbe fare è nella sensibilizzazione con
i cacciatori, perché proprio in questa caccia qua dovrebbero essere
loro...probabilmente anche avvantaggiandoli rispetto ad altri per
il pagamento del
carnet de chasse
, facendo degli sconti, al
limite, sul
carnet de chasse
se partecipano al controllo di
questi animali.
Quest'interpellanza l'ho voluta fare non per contestare un
qualcosa che l'Amministrazione ha fatto, perché devo dire che
l'Amministrazione in questi anni ha sempre fatto molto per il
controllo dei danni che provoca la fauna selvatica, però dico che a
questo punto bisogna intervenire pesantemente, perché altrimenti
andremo anche incontro - e sarà un ulteriore danno al mondo
agricolo valdostano - all'abbandono di quelle piccole attività
alternative che i nostri agricoltori avevano. Grazie.
Presidente
- Grazie. Punto 14 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK