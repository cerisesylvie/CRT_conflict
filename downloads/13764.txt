Consiglio Regionale della Valle d'Aosta - Oggetto del Consiglio n. 254 del 11 novembre 1993 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 254 del 11 novembre 1993 - Resoconto
OGGETTO N. 254/IX - Piano regionale di sfruttamento delle
acque a scopo idroelettrico. (Interpellanza)
Interpellanza - Tenuto conto della immensa potenzialità
idroelettrica di cui be­neficia la nostra regione;
Viste le numerose richieste di subconcessioni, avanzate da
pri­vati e da enti locali, per derivazioni d'acqua a uso
idroelettrico;
Considerato che il Consiglio regionale non ha mai approvato un
"Piano regionale" di sfruttamento delle acque né predisposto,
tantomeno, un Piano Energetico Regionale;
il sottoscritto consigliere regionale
Interpella
l'Assessore regionale competente per sapere:
- in base a quali criteri vengono autorizzate le istruttorie e
rila­sciate le subconcessioni di derivazioni d'acqua per la
produzio­ne di energia elettrica;
- se intende codesta Amministrazione regionale sottoporre
all'esame delle competenti commissioni consiliari e dell'assem­blea
regionale il "Piano regionale di sfruttamento delle acque".
F.to: Tibaldi
Presidente -
Ha chiesto la parola il Consigliere
Tibaldi.
Tibaldi (LN) -
La Regione Valle d'Aosta può, ai
sensi della legge 304/75, sub­concedere le acque relative a piccole
derivazioni idroelettriche ai comuni, ai loro consorzi, ai privati
o ad altri soggetti previsti dalla legge di nazionalizzazione
dell'ENEL. Questa è l'unica fonte normativa che conferisce alla
Regione una grande facoltà, che però non è mai stata approfondita o
specificata da altre norme di legge. Quindi, tutto il problema è
sempre stato rego­lamentato da atti amministrativi, o meglio, da
delibere di Giunta.
In particolare, nel 1989 la Giunta, in attesa che venisse
predi­sposto il piano generale di sfruttamento delle acque, ha
blocca­to il rilascio di subconcessioni relative a piccole
derivazioni idroelettriche. Mi sembra che questa sia stata una
scelta ovvia, perché mancava un indirizzo generale in materia, e
poi il rila­scio casuale e non programmato avrebbe potuto
pregiudicare il piano che era in cantiere. Però, già allora
risultava che l'Am­ministrazione regionale stava predisponendo il
documento d'indirizzo.
Nel 1990 è stata nominata una commissione di studio, che avrebbe
dovuto predisporre una proposta concreta per la di­sciplina e
l'utilizzazione delle acque ad uso idroelettrico, nel ri­spetto
delle competenze assegnate alla Regione dalla legisla­zione, e
nell'ambito di una convenzione-quadro che è stata sti­pulata con
l'ENEL, sempre lo stesso anno.
Nel 1991 viene sbloccata la procedura, ammettendo un rilascio di
subconcessioni di derivazioni d'acqua relative ad uso
idroe­lettrico con potenza inferiore a 220 kwatt. Quindi viene di
nuo­vo resa possibile l'istruzione di domande che erano state
pre­sentate dai diversi interessati e che si erano accumulate.
Nel 1992 viene approvato dalla Giunta uno studio del Prof.
Bof­fa, denominato: "Linee-guida per la redazione del piano
ener­getico regionale della Valle d'Aosta", con relativa appendice
integrativa. Nella medesima delibera si dà comunque mandato
all'Assessore ai lavori pubblici di valutare l'istruttoria delle
pratiche che sono state inoltrate. Questo mi sembra già un atto
fuori da una certa prassi, che avrebbe dovuto invece essere
se­guita. Come mai non è stata convocata una commissione, o il
Consiglio regionale, ad esprimersi su queste linee-guida, che sono
comunque un documento di indirizzo sul quale avrebbe dovuto
innestarsi l'elaborazione del piano regionale?
Quest'anno poi, 5 febbraio 1993, la delibera n. 1133 dà corso
all'istruttoria di alcune domande, in particolare quelle che sono
state presentate entro il 4 febbraio, cioè fino al giorno prima, e
allegato alla delibera c'è un elenco dove figurano 36 domande (34
nuove e 2 rinnovi). Vorrei sapere con quale criterio è stato
redatto questo elenco, quali sono stati i parametri presi a
rife­rimento per inserire determinati richiedenti in quell'elenco,
quindi ammetterli alla istruttoria, e per quali ragioni invece
altri siano stati esclusi.
L'istruttoria prende in considerazione solo le domande che non
interferiscono con il piano regionale di sfruttamento delle ac­que;
vorrei sapere a quale piano fa riferimento la Giunta, visto che non
è mai stato approvato alcun piano.
A distanza di 4 anni ancora non esiste un piano, benché sia
stata istituita una commissione tre anni fa che avrebbe dovuto
provvedere (infatti la commissione è stata completamente
di­menticata) e si è bloccata nuovamente la procedura di rilascio;
vorrei sapere in attesa di che cosa, questa volta.
Infine, le domande pervenute dopo la data del 4 febbraio 1993
dovranno essere sottoposte, prima di accedere alla pratica
d'istruttoria, alla previa valutazione di strategicità da parte
della Giunta regionale. Vorrei sapere in cosa consiste questa
valutazione di strategicità e chi ha conferito tale potere alla
Giunta regionale.
Presidente -
Ha chiesto la parola l'Assessore
all'industria, commercio ed ar­tigianato, Mafrica.
Mafrica (GV-PDS-SV) -
La ricostruzione fatta dal
Consigliere Tibaldi, anche se sinteti­ca, è corretta. Il problema
dell'utilizzazione di questa risorsa regionale ha oggi molta
importanza ed ancora di più ne avrà in futuro. Un elemento che
potrà servire a sbloccare in modo de­finitivo una politica
industriale regionale può essere rappresen­tato dall'entrata in
possesso, da parte della Regione, delle cen­trali idroelettriche,
oggi di proprietà della Cogne. Si tratta di centrali che hanno una
potenza rilevante e che hanno una pro­duzione di energia di oltre
200 milioni di kw/h, quindi possono rappresentare un volano
importante per un uso a fini indu­striali, a fini di sviluppo di
attività economiche, anche a van­taggio della popolazione.
Collegandomi alle comunicazioni del Presidente della Giunta, in
questa fase abbiamo la possibilità di proseguire tale discorso e
quindi di avere uno strumento che sarà importante, da valu­tare
ovviamente alla conclusione della intera vicenda e in ac­cordo con
il Consiglio regionale.
Per ciò che riguarda il piano energetico regionale, sono state
predisposte delle linee-guida, e proprio trattandosi di
linee-gui­da e non ancora del piano completo, si è ritenuto, in
concomi­tanza ad una fase di scioglimento del Consiglio regionale
ed in attesa del nuovo Consiglio regionale, di utilizzare queste
linee come supporto alle valutazioni della Giunta. Queste linee
erano state distribuite a tutti i consiglieri della precedente
legislatura e presentate ufficialmente in un convegno a
Saint-Vincent. Le stesse linee sono state inviate nel mese di
settembre alla IV Commissione; c'è la disponibilità ad esaminare le
stesse e anc­he ad una prosecuzione di questo esame in Consiglio
regionale.
Quali sono stati i criteri - si chiede - che hanno portato dalla
decisione del 1989 a quella del 1991, a quella del 1993?
Nel 1991, in presenza di un elevato numero di domande e di
interessi dal punto di vista economico complessivo a non tenere
bloccato per un periodo indefinito, in attesa che venisse
comple­tato il piano energetico regionale, essendo stata approvata
la legge sulla valutazione di impatto ambientale, che riconosceva
220 kwatt di potenza la soglia sopra la quale erano necessari
approfonditi studi e verifiche, si è stabilito di far proseguire
l'istruttoria alle domande di potenza inferiore ai 220 kwatt,
perché ritenute non sufficientemente incidenti dal punto di vi­sta
ambientale ed economico. Queste domande sono oggi in parte già
venute all'esame del Consiglio, ma l'istruttoria (come dimostrano i
tempi) è durata due anni; quindi, l'ultimo esame è comunque sempre
nei poteri del Consiglio regionale. Il potere di subconcessione è
nelle mani del Consiglio regionale.
Nel 1992 sono stati fatti degli studi significativi che hanno
portato (è stata dimenticata questa fase) ad una legge regionale
(la legge 62/93) che consente rilevanti interventi regionali ai
fini dello sviluppo di centrali idroelettriche. Questi studi sono
costituiti dalle linee-guida del piano energetico regionale e da
un'appendice sulla strategicità di una serie di possibili
deriva­zioni.
La strategicità è da intendersi come interesse generale della
Regione; il concetto di derivazione strategica è una derivazione
che riveste interesse generale, che quindi viene tenuta per
ini­ziative sotto il Governo ed il controllo della Regione.
Rispetto alle istruttorie consentite nel 1993 il criterio
utilizzato è stato di riferimento all'appendice delle linee-guida
predispo­sta dal Prof. Boffa e di natura del beneficiario. Cioè, si
sono ri­aperte le strade per le istruttorie che si riferivano a
soggetti aventi prevalente natura pubblica: comuni, comunità
montane, consorzi, e che riguardavano derivazioni che non
presentavano problemi di interferenza dal punto di vista
tecnico.
Esiste il problema delle domande presentate dopo e di alcune
ancora ferme: per definire questo tipo di discorso, si è messo al
lavoro un gruppo tecnico costituito da tecnici dell'Assessorato
all'industria, dei lavori pubblici e dell'ambiente, che valutino
sostanzialmente tre elementi.
I tre elementi sono: il problema del deflusso, vale a dire della
quantità di acqua necessaria per garantire il complesso delle
risorse idriche delle varie attività; il problema dei beneficiari
che è già stato definito con la legge 62 ma che può essere
ulte­riormente approfondito; la questione delle caratteristiche
tecni­che delle proposte di utilizzazione di tali derivazioni.
Crediamo che questo lavoro, che è iniziato, possa essere
conclu­so in tempi non lunghi e possa essere portato all'esame
delle commissioni e del Consiglio per una definizione puntuale di
questi criteri. I criteri utilizzati dal punto di vista tecnico
dall'Assessorato ai lavori pubblici sono relativi alle normative
oggi esistenti da parte del T.U. dello Stato e si riferiscono ad
accertamenti che richiedono tempi lunghi e numerosi passaggi.
Sul piano complessivo delle acque rimane la necessità di
arri­vare ad un piano di questo genere, perché non c'è solo
l'utilizzo idroelettrico che può essere visto nell'ambito di un
piano ener­getico; esiste anche una valutazione più complessiva
sulla qualità delle acque, sulle quantità minime necessarie alla
so­pravvivenza biologica nel corso d'acqua e sugli usi plurimi che
possono essere fatti di tali acque. Da parte dell'Assessorato ai
lavori pubblici c'è l'intendimento di organizzare un servizio e di
giungere ad una definizione complessiva di questo piano.
Presidente -
Ha chiesto la parola il Consigliere
Tibaldi.
Tibaldi (LN) -
Ringrazio l'Assessore per le
precisazioni che ha fornito, però viene sottovalutato un aspetto
molto importante: che la Giunta regionale sta decidendo, prima,
sull'istruttoria, e poi, sul rila­scio di subconcessioni ad uso
idroelettrico, senza però avere un piano che sia stato approvato
dall'organo di indirizzo, cioè dal Consiglio regionale.
Ciò significa che la Giunta, in questo momento, sta utilizzando
un potere che non le spetta. Ha fatto proprie le linee-guida
in­dicate dal Prof. Boffa, linee-guida contenute anche in
quest'ap­pendice integrativa, e le ha fatte proprie,
istituzionalizzando alcuni parametri, e sulla base di questi
decide. Mi sembra che in capo alla Giunta o agli assessori
competenti venga lasciata una notevole discrezionalità, la quale,
se non è espressamente conferita con atto del Consiglio, è una cosa
illogica.
É necessario che tale valutazione di strategicità - e
l'assessore ha specificato nell'interesse generale della Regione -,
non possa essere lasciata al libero arbitrio di poche persone, ma
debba es­sere conferita con un atto formale dalla Regione alla
Giunta.
Quindi il mio invito è quello di portare al più presto alla
com­missione competente e successivamente in quest'aula, l'oggetto
del piano di sfruttamento delle acque, perché le acque sono una
risorsa fondamentale della nostra Regione, una risorsa che de­ve
essere regolamentata, normata con criteri precisi e non così
labili.
In tempi non lunghi: è una risposta vaga, Assessore.
Personal­mente non sono soddisfatto, perché avrei preferito una
scaden­za magari anche un po' più in là, nel 1994, ma una scadenza
precisa.
Quanto al criterio che viene utilizzato, cioè la potenza
inferiore ai 220 kwatt per questioni di impatto ambientale, mi
dispiace contraddirla, ma ciò non è vero, perché ho visto delle
domande di rinnovo che sono anteriori, e sono inferiori a tale
potenza, che sono state respinte proprio perché si attende la
valutazione di strategicità.
É questo il controsenso: non possiamo noi con­siglieri
permettere che la Giunta, in assenza di un atto di indi­rizzo
preciso, su detto concetto di strategicità, molto vago, molto
politico, poco tecnico, decida sì queste concessioni, no queste
altre.
Il mio invito è che al più presto la questione venga regolata e
prima in sede di commissione, poi dall'organo assembleare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK