Consiglio Regionale della Valle d'Aosta - Oggetto del Consiglio n. 1785 del 4 maggio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1785 del 4 maggio 2011 - Resoconto
OGGETTO N. 1785/XIII - Interrogazione: "Tempi di
presentazione del piano regionale della sicurezza
stradale".
Interrogazione
Preso atto che il Consiglio dei Ministri del 7 aprile 2011 ha
approvato un disegno di legge che prevede interventi per
incentivare l'uso della bicicletta in contesti urbani e che, tra
l'altro, è previsto che, negli edifici adibiti a pubbliche
funzioni, con attività al pubblico, le amministrazioni riservino
apposite aree per le biciclette degli utenti, segnalandone sui
propri siti istituzionali l'esistenza e l'ubicazione;
Vista la legge regionale n. 7 del 2 marzo 2010 "Disposizioni
in materia di motorizzazione civile, di sicurezza stradale e di
mobilità";
Ricordato che l'Assessore Aurelio Marguerettaz ha detto in
Consiglio regionale che la Regione ha sottoscritto con il Ministero
delle infrastrutture e dei trasporti una specifica convenzione in
merito alle problematiche relative alla sicurezza stradale tra le
quali il "miglioramento sicurezza in area urbana della sicurezza
ciclo-pedonale con priorità alla creazione di aree protette
riservate solo a pedoni e ai ciclisti";
Ricordato che il 6 ottobre 2010, rispondendo ad
un'interpellanza, l'Assessore regionale al turismo, sport,
commercio e trasporti aveva dichiarato che "si prevede di avviare
il piano regionale della sicurezza stradale nei prossimi mesi, al
massimo ai primi del 2011";
i sottoscritti Consiglieri regionali
Interrogano
l'Assessore competente per sapere i tempi per la
presentazione del piano regionale della sicurezza stradale in
Consiglio regionale.
F.to: Rigo - Donzel
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Il collega Rigo pone l'attenzione
sulla presentazione del piano regionale della sicurezza stradale in
Consiglio regionale. È vero che parte da un ragionamento che
avevamo fatto soprattutto in merito all'utilizzo delle piste
ciclabili; in realtà, come sa bene, il tema del piano della
sicurezza stradale è molto più ampio e più complesso. Dopo la
sottoscrizione della convenzione con il Ministero delle
infrastrutture per l'attuazione del piano nazionale della sicurezza
stradale, ha preso avvio la formazione del piano regionale della
sicurezza stradale. Al momento attuale è in atto il censimento
degli interventi che a diversi livelli istituzionali e a diversi
livelli di maturità progettuale possono essere utilmente inseriti
nel piano. Sono inoltre in fase di svolgimento incontri con varie
strutture organizzative della Regione e con il Comune di Aosta per
raccogliere dati sull'incidentalità in Valle d'Aosta, analizzarne
il contenuto dal punto di vista storico, sociale e della
distribuzione territoriale, allo scopo di individuare un ventaglio
di interventi che potrebbero contribuire a diminuire
l'incidentalità stradale della regione. Prossimamente saranno
calendarizzati incontri con il CPEL, al fine di illustrare gli
obiettivi del piano e raccogliere eventuali proposte. Interventi
ammessi a finanziamento non necessariamente saranno solo di natura
infrastrutturale, ma potranno anche far parte di altri ambiti:
educazione, sensibilizzazione, prevenzione e controllo,
monitoraggio e gestione del traffico. Le procedure per la
definizione del piano stabilite nei programmi di attuazione del
piano nazionale - ricordo il finanziamento 50 percento Stato e 50
percento Regione - sono chiare e devono essere rispettate. Nel caso
della Valle d'Aosta, dove non ci sono le province, un caso anomalo
rispetto alle altre Regioni d'Italia, le procedure devono essere
rimodulate e concordate con il Ministero delle infrastrutture. È
pertanto prevista la redazione di un documento programmatico che
descriva le modalità di attuazione del piano nel contesto della
regione, soprattutto in merito al fatto che alcuni degli interventi
saranno realizzati direttamente dalle Regioni, mentre i programmi
di attuazione stabiliscono che le Regioni, attraverso procedure
concorsuali, selezionino le Province, ma qua, non essendoci,
saranno fatte direttamente. Tale documento sarà sottoposto
all'approvazione del Ministero. A seguito di ciò e dopo aver
raccolto gli interventi proposti da Regione e Comune, si procederà
con la fase di valutazione e di selezione degli interventi secondo
parametri definiti dal Ministero. I parametri hanno lo scopo di
premiare gli interventi che possiedono alcune caratteristiche
particolari, ad esempio la capacità di contrastare i fattori che
rendono particolarmente rischiose determinate zone del territorio,
oppure che migliorano la capacità di governare lo stato della
sicurezza stradale o che fanno intervenire i soggetti pubblici e
privati e che possono essere realizzati in tempi rapidi. Al
riguardo stiamo facendo dei ragionamenti sicuramente sulla
possibilità di intervenire nell'ambito delle piste ciclabili,
cercando di creare un collegamento, ma ancor di più sto
sollecitando le strutture del nostro Assessorato a verificare,
insieme alle strutture dell'Assessore Viérin, un tema che è molto
caro anche alla collega Fontana, ovvero gli attraversamenti sulla
statale a valle di Aosta, perché lì abbiamo una situazione molto
compromessa, perché abbiamo insediamenti, abbiamo l'università. È
chiaro che l'intervento che sta seguendo il collega Viérin è un
progetto all'interno della revisione dell'ANAS, quindi immaginare
di poter fare degli stralci non è una cosa così immediata, ma se
questo stralcio potesse essere fatto, io insisto per farlo. Se
riusciamo, dobbiamo farlo il prima possibile e creare dei
collegamenti, questi attraversamenti, queste pensiline. Non è una
cosa semplice, i dirigenti hanno sollevato delle perplessità ma,
dal punto di vista politico, stiamo insistendo per poter fare uno
stralcio e dare una risposta immediata, perché se aspettiamo che
tutto sia concluso, è un problema per il trasporto pubblico, per la
viabilità normale, quindi, prima si fanno questi attraversamenti, e
meglio è e se riusciamo a metterlo nel piano della sicurezza
stradale, diamo una risposta puntuale a questo argomento. Gli
interventi, oltre che con i parametri sopra descritti, saranno
selezionati in base alla distribuzione territoriale e alla
consistenza economico-operativa degli interventi stessi, in quanto
occorre evitare l'eccessiva frammentazione, privilegiando quelli
più efficaci in termini di utilizzo delle risorse e della capacità
di miglioramento della sicurezza stradale. Al termine di questo
processo sarà elaborata la bozza di piano da sottoporre al
Consiglio regionale, che, considerando tutte queste difficoltà,
sarà portata o per il secondo semestre del 2011, o addirittura per
il primo semestre del 2012. Si può quindi ragionevolmente
ipotizzare un lavoro importante in commissione nei prossimi mesi,
per arrivare a questo documento spero più condiviso possibile nel
2012.
Presidente
- La parola al Consigliere Segretario
Rigo.
Rigo (PD)
- Grazie Presidente.
Domenica prossima, 8 maggio, prenderà il via da Piazza della
Repubblica ad Aosta la classica manifestazione
Biciincittà
,
che quest'anno coincide con la
Seconda
Giornata
nazionale della bicicletta
, istituita con un disegno di
legge promosso dal Ministero dell'ambiente per sottolineare come
una mobilità alternativa ed ecocompatibile possa essere
effettivamente realizzabile. Il 7 aprile scorso, infatti, il
Consiglio dei ministri, dopo un iter durato un anno, ha
definitivamente approvato il disegno di legge recante: "Misure per
lo sviluppo della mobilità ciclistica", che prevede interventi per
agevolare l'uso della bicicletta in contesti urbani e che si
accompagna alla legge n. 366/1998: "Norme per il finanziamento
della mobilità ciclistica". Questi due avvenimenti, l'approvazione
del disegno di legge e la
Giornata
nazionale della
bicicletta
, hanno fatto nascere in noi la curiosità di
conoscere la situazione del nostro piano regionale della sicurezza
stradale, che l'Assessore Marguerettaz aveva previsto di portare in
Consiglio, come riportato nelle premesse all'interrogazione, entro
i primi mesi del 2011. Oggi abbiamo potuto conoscere lo stato
dell'arte e ne prendiamo atto, ma vorrei subito fare una
considerazione rispetto a quanto detto dall'Assessore.
L'Assessorato, d'intesa con l'Assessorato dei lavori pubblici, sta
lavorando per la sicurezza stradale, anche di quella riservata ai
ciclisti, anche perché il numero di coloro che usano la bici per
gli spostamenti è in aumento. Per questa ragione seguiremo l'iter
del piano che ci sarà presentato in commissione e per questo motivo
abbiamo letto in queste settimane leggi in materia approvate dalle
Regioni e numerose proposte di legge che giacciono -
bipartisan
, fra l'altro, di iniziativa dei deputati - in
Commissione trasporti, perché la Camera dei Deputati come ben
sapete ha ben altro da discutere! Tutte ovviamente si pongono la
finalità di maggiore sicurezza proprio con l'obiettivo di
incentivare l'uso della bicicletta e molte hanno caratteristiche
comuni, fra cui quella di definire un realistico piano regionale
della mobilità ciclistica all'interno del piano della sicurezza
stradale, per questo accennavo alle due cose, capendo bene che il
piano della sicurezza regionale stradale è una cosa molto più
complessa. Ci piacerebbe però che all'interno di questo piano ci
fosse questo, perché credo sia importante per la vivibilità delle
città, grandi o piccole come le nostre. Ci sono proposte diverse,
che cercano però di sperimentare azioni a favore della ciclabilità
e di perseguire il sostegno e lo sviluppo di servizi rivolti alle
persone che utilizzano la bici come mezzo di trasporto quotidiano,
il
bike sharing
che abbiamo anche ad Aosta e nel comune di
Gressan ed i parcheggi per citarne due. Alcune proposte sono
ricalcate da proposte già presenti in altri Stati membri
dell'Unione europea e introducono un premio incentivante in favore
dei lavoratori che utilizzano la bici come mezzo di mobilità per
recarsi sul posto di lavoro. Nella documentazione fornitami dagli
uffici ho potuto leggere che in alcuni Stati non solo il settore
pubblico, ma anche quello privato si avvalgono di vari strumenti
per incoraggiare i dipendenti ciclisti, come indennità al
chilometro, agevolazioni nell'acquisto di una bici, docce e
spogliatoi, bibite gratuite, tombole con premi speciali, viaggi per
esempio e via elencando. Possono forse apparire iniziative un po'
goliardiche, ma introdotte dopo studi economici che hanno
dimostrato risparmi e riduzione dell'assenteismo. Potrà far
sorridere, ma alcuni studi economici dimostrano il contrario. La
bicicletta è sinonimo di salute e di entusiasmo; un simbolo di
ecocompatibilità contrario alla società moderna. È anche una
filosofia che non salvaguarda solo il fisico di chi pedala, ma
anche rispetto di chi e di che cosa ci circonda. Credo che questa
sia una direttrice da perseguire e mi piacerebbe che nel piano
della sicurezza un capitolo grande o piccolo sia dedicato ad
interventi concreti rispetto a questa problematica.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK