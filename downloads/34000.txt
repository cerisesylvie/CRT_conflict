Consiglio Regionale della Valle d'Aosta - Oggetto del Consiglio n. 1969 del 21 settembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1969 del 21 settembre 2011 - Resoconto
OGGETTO N. 1969/XIII - Interpellanza: "Adozione di un
contratto collettivo regionale transitorio fra l'Amministrazione
regionale e alcuni settori della scuola relativo ai distacchi
sindacali".
Interpellanza
Appreso di un Contratto Collettivo Regionale Transitorio fra
Amministrazione regionale e alcune sigle del settore della Scuola
relativo ai distacchi sindacali, che discende da Direttive emanate
dal Presidente della Regione;
Constatato che rispetto al passato vi è una riduzione di tali
distacchi superiore al 50%;
Rilevato che questa misura draconiana si riferisce unicamente
al settore scuola e colpisce in modo particolare la
FLC-CGIL;
Considerato che l'accordo ha solo validità transitoria di un
anno;
Considerato altresì che il Contratto Collettivo Regionale del
2005 non è mai stato disdettato ed è sempre stato considerato
valido fino all'anno in corso;
Tenuto conto della fretta e dell'intempestività con cui si è
provveduto a sottoscrivere un nuovo Contratto che hanno provocato
un ritardo nelle assegnazioni degli insegnanti senza
precedenti;
Valutata poi la presenza nel CCR Transitorio della clausola
"Marchionne", che contempla benefici solo alle sigle
firmatarie;
il sottoscritto Consigliere regionale
Interpella
la Giunta regionale per sapere se intenda:
1) spiegare come mai in passato si erano adottati criteri
diversi da quelli attuali;
2) motivare le ragioni e i criteri che hanno ispirato la
scelta attuale;
3) esplicitare il ricorso alla clausola "Marchionne" come
grave precedente nella contrattazione dell'Amministrazione.
F.to: Donzel
Presidente
- La parola al Consigliere Donzel.
Donzel (PD)
- Egregio Presidente, cari colleghi, ci è
giunta notizia, grazie anche ad una grossa eco che ha avuto sulla
stampa locale, a seguito di dichiarazioni fornite da alcuni
rappresentanti sindacali, il fatto che sia stato stipulato un
contratto collettivo regionale transitorio - ecco, la parola
"transitorio" non me la sono inventata, ma è parte integrante della
dizione di questo contratto - fra l'Amministrazione regionale e
alcune sigle sindacali del settore della scuola che si occupa di
distacchi sindacali. Mi ha sorpreso notare il plauso di alcuni
rappresentanti sindacali rispetto a questa iniziativa, soprattutto
perché facevano riferimento alla grave crisi economica e quindi
dicevano: è giusto tagliare i distacchi sindacali perché c'è la
crisi economica. Allora, solo per far capire di cosa si sta
parlando, sarebbe come se un Consigliere regionale, a cui viene
garantito il posto nei prossimi cinque anni - quindi non va ad
elezioni, ma lui il posto ce l'ha - dicesse: sono d'accordo che si
dimezzi il Consiglio regionale. Tutti direbbero: sì, siamo
d'accordo, però tu mettiti in gioco come tutti gli altri! No,
questo sindacalista dice: io il posto ce l'ho, sono d'accordo che
venga tolto e dimezzato per gli interessi della collettività. È una
cosa piuttosto curiosa, uno si potrebbe anche risparmiare di fare
dichiarazioni di quel tipo! Oppure un altro che non beneficia di
questo distacco dice: sono d'accordo che venga tagliato agli
altri...sarebbe, anche qui, un esempio molto facile da fare; se
chiedessimo a qualsiasi cittadino per la strada se è d'accordo di
dimezzare il Consiglio regionale, direbbe: assolutamente, così
risparmiamo dei soldi! Mi sembra che queste affermazioni siano
parecchio demagogiche e, incuriosito da questa demagogia, ho
cercato di riflettere su quello che stava accadendo nel settore
della scuola, perché unicamente in questo settore si è fatta questa
"cura dimagrante".
La prima considerazione che bisogna fare è che in Valle d'Aosta
esiste una percentuale di insegnanti iscritti ai sindacati che è
superiore al 50 percento ed è la percentuale più alta in assoluto
in tutta Italia; quindi è una categoria che sente il bisogno di
avere una rappresentanza sindacale e, mentre in tutta Italia le
adesioni al sindacato sono inferiori al 50 percento, in Valle
d'Aosta l'adesione supera il 50 percento. Siccome la tessera
sindacale è una cosa che si acquisisce liberamente, bisogna pagare,
se la gente fa queste scelte è perché c'è un riscontro e va
riconosciuto a tutti i sindacati valdostani, di svolgere una
funzione di rappresentatività che non è svolta nel resto del
territorio italiano. Primo concetto fondamentale, da riconoscere in
questo settore.
La cosa poi che colpisce in modo particolare è che quando a
livello nazionale, non certo solo da parte delle sinistre, ma anche
della maggioranza, si è proposto di dimezzare il Parlamento, il
numero dei Parlamenti...avete visto che fine ha fatto quel
provvedimento, non se n'è fatto nulla! In questi giorni ho visto la
proposta di un esponente della maggioranza regionale, che ha
chiesto di ridurre a 21 il numero dei Consiglieri regionali...si è
detto: è demagogia, non va bene, è un'esagerazione...insomma, è
stata subito marginalizzata questa proposta!
Guardate che nel settore della scuola si è deciso dalla sera
alla mattina di ridurre del 50 percento i distacchi sindacali,
esattamente la metà. Allora la domanda è: ma che ci stavano a fare
questi distacchi negli anni passati? Nessuno si è accorto che
c'erano questi distacchi...come mai? Allora, o la maggioranza
regionale si dichiara inadempiente per il passato, chiede scusa e
restituisce ai cittadini il denaro, oppure dire che in passato sono
state fatte delle scelte e adesso ci sono altre ragioni, le andiamo
a rivedere...benissimo, ci può stare che si riveda, ma sicuramente
la modalità di questo taglio lascia qualche perplessità, perché -
cosa curiosa! - è un taglio che è non proporzionale, cioè ogni
sigla ci lascia proporzionalmente qualcosa, è un taglio che
colpisce in modo particolare una sigla che era più rappresentata e
che di colpo vede, indipendentemente da criteri di
rappresentatività oggettiva, ridotta la sua partecipazione. Faccio
un esempio per riuscire a capire cosa è successo: poniamo nel
nostro Consiglio regionale che si dica che tutti i partiti che
superano il 5 percento dei voti, hanno diritto ad entrare in
Consiglio regionale, poi ci dividiamo in parti uguali gli spazi qui
dentro. L'Union Valdôtaine sarebbe d'accordo? Sì, dice l'Assessore
Isabellon...io non credo proprio! È quello che si applica nel
settore della scuola, si mette una soglia minima e si divide poi in
parti uguali, ma è quanto di più antidemocratico possa esistere! Se
uno vale il doppio dell'altro, perché deve avere la stessa
rappresentanza? Questo è quello che è scritto in questo contratto,
che vi invito a leggere, colleghi di maggioranza! È un principio
abbastanza curioso quello che non tiene conto della rappresentanza
e della proporzionalità.
Dentro questo contesto già di per sé curioso, viene introdotto
un altro principio, che è quello che più mi ha colpito, perché
penso ancora ad una svista, ad un qualcosa che non ha funzionato,
come spesso accade nel dibattito, alle volte può sfuggire qualcosa.
Cioè nella storia della nostra Regione non ricordo di avere memoria
di una norma che preveda che un sindacato che non firmi l'accordo,
sia poi escluso dai benefici dell'accordo stesso...come dire: qua o
ci stai o stai a bocca asciutta. Mi sembra un modo di procedere
abbastanza perentorio di cui non ho memoria e spero che mi conforti
l'Assessore nel dire che probabilmente c'è un'interpretazione da
parte mia troppo rigida, non ho letto bene la norma, ma l'idea che
chi esprime un dissenso e lo esprime in modo forte, venga poi
escluso dalla partecipazione democratica perché ha espresso un
dissenso, è una cosa che come, Consigliere regionale, non mi sento
assolutamente di accettare. Ma tant'è.
In questo contratto che, ripeto, è transitorio...e anche questa
è una cosa abbastanza curiosa, perché normalmente un contratto ha
una durata minima di tre anni, addirittura non si mette neanche
l'indicazione e si dice "al momento in cui le parti ne diano
disdetta"...ma qui ci sono tutta una serie di equivoci che uno dei
sindacati, in particolare la CGIL, ha rilevato attraverso una
diffida molto forte, ovvero in pratica le procedure, anche per
arrivare a questo confronto, non sono state così lineari, c'è stato
un atto di imperio con questa clausola "chi non firma sta a casa",
per cui il sindacato che aveva tre distaccati si troverebbe a zero
e chi ne aveva uno si trova uno. È una cosa curiosa, no?
A pensar male, verrebbe da dire che uno degli spazi dove bisogna
riconoscere...anche in passato ci sono stati dei confronti, pure
forti, fra sindacato ed Amministrazione...in qualche modo si sia
deciso di colpirlo e di metterlo a tacere. Spero che non sia così,
perché tanti sono gli accordi firmati, tante sono state le cose
positive che l'Amministrazione, insieme ai sindacati, ha fatto per
la Valle d'Aosta, per la scuola valdostana, per la scuola autonoma
della Valle d'Aosta; pertanto sarebbe un peccato che tutto questo
non fosse preservato e si creasse una situazione davvero
insostenibile.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Merci M. le Président. Cercherò di
dipingere un quadro che non è proprio come è stato dipinto dal
collega Donzel, cercherò di fare chiarezza.
Innanzitutto mi preme ricordare che il contratto del 2005
inerente la materia era scaduto, quindi non era da disdettare, ma
era da stipulare nuovamente, e quindi lo stesso è rimasto in vigore
fino alla sottoscrizione nel mese di agosto del nuovo contratto
collettivo regionale, che ha fatto venir meno la clausola di ultra
attività prevista dall'articolo 1, comma 2, del contratto del
2005.
In merito alla questione della titolarità della sottoscrizione
per la parte pubblica del contratto collettivo regionale per la
definizione dei criteri e delle modalità per la determinazione e
l'assegnazione dei distacchi sindacali del personale scolastico,
nonché il contingente dei permessi sindacali retribuiti e la loro
modalità di ripartizione, la stessa è già stata affrontata subito
dopo la firma del contratto del 2005, in quanto l'individuazione
del Sovrintendente agli studi quale titolare alla sottoscrizione
fatta allora era dovuta ad un'estensione interpretativa di quanto
previsto dalla legge n. 23/1977, che demanda la competenza in
materia di personale scolastico all'Assessore all'istruzione, che a
sua volta aveva delegato il Sovrintendente.
La legge n. 23/1977 non affronta il tema dei distacchi
sindacali, in quanto, mantenendo il personale della scuola lo stato
giuridico del corrispondente personale statale, è - come è noto -
materia di contrattazione collettiva e non decentrata o di gestione
del personale, e men che meno di dotazione organica delle scuole,
che invece sono di competenza dell'Assessorato; quindi qui in certi
casi si è autonomisti in ambito scolastico, in certi casi fa comodo
rimanere in capo allo Stato...bisogna decidere!
I due pareri legali per quanto è della seconda questione,
richiesti dall'Amministrazione in merito al contratto del 2005
(essendoci questo limbo), concordano che la materia delle
aspettative dei permessi sindacali, anche per la scuola, deve farsi
rientrare nell'autonomia regionale, assegnando competenza all'ARRS
alla stipula degli stessi. I ragionamenti che hanno condotto a
sottrarre la materia dei distacchi sindacali del personale nelle
scuole valdostane alla competenza della contrattazione collettiva
nazionale ed a riconoscere l'ARRS quale unico soggetto legittimato
per la parte pubblica alla conclusione del relativo accordo,
mantengono la loro efficacia, pur essendo stata modificata
medio
tempore
con la legge regionale n. 22/2010 la disciplina
dell'organizzazione dell'Amministrazione regionale e degli enti del
comparto unico della Valle d'Aosta. Quindi anche la disciplina
delle relazioni sindacali, a seguito di questa legge, rimane
tracciata in questo modo, perché non sono intervenute nell'impianto
normativo complessivo novità tali da imporre un riesame della
questione.
La Regione, con l'articolo 46 della legge n. 45/1995, e in
applicazione dell'articolo 46, comma 13, del decreto legislativo n.
165/2001, ha istituito l'Agenzia regionale per la rappresentanza
negoziale degli enti e delle pubbliche amministrazioni (ARRS). Qui
c'è da ricordare che l'articolo 46 di detto decreto, con il quale è
stata istituita l'ARAN (Agenzia nazionale per la rappresentanza
negoziale delle pubbliche amministrazioni), al comma 13 prevede che
le Regioni a Statuto speciale e le Province autonome possono
avvalersi, per la contrattazione collettiva di loro competenza, di
agenzie tecniche istituite con legge regionale o provinciale,
ovvero dell'assistenza dell'ARAN, ai sensi del comma 2. La legge n.
22/2010 ha abrogato la n. 45/1995, ma ha ribadito che l'ARRS
esercita, a livello regionale, in rappresentanza degli enti di cui
all'articolo 1, comma 1 - Amministrazioni regionali, enti pubblici
non economici dipendenti dalle Regioni, enti locali e forme
associative - ogni attività relativa alle relazioni sindacali, alla
negoziazione dei contratti collettivi ed all'assistenza dei
medesimi enti, al fine dell'uniforme applicazione dei contratti e
degli accordi collettivi.
In Valle è l'ARRS ad avere competenza, e siamo stati in questo
caso premurosi di chiedere un parere. È l'ARRS alla quale compete
la contrattazione collettiva regionale. La legge n. 22/2010
statuisce che la contrattazione collettiva per il personale facente
capo agli enti di cui all'articolo 1, comma 1, è articolata su tre
livelli: di comparto, di settore e decentrato. La contrattazione
collettiva di comparto determina i diritti e gli obblighi
direttamente pertinenti al rapporto di lavoro e le materie che si
riferiscono alle relazioni sindacali. Per la disciplina dei
distacchi e dei permessi per attività sindacale vige la riserva in
favore della contrattazione collettiva, dove rappresentante della
parte pubblica è l'ARRS. L'articolo 56 della "22/2010" che
sostituisce l'articolo 48 della "45", prevede infatti che i
distacchi, le aspettative, i permessi e le altre prerogative
sindacali sono determinati con apposito accordo collettivo,
concluso fra ARRS e organizzazioni sindacali rappresentative, ai
sensi dell'articolo 54, il quale ne definisce i limiti massimi e le
modalità di esercizio. Questo per ricostruire l'iter per il quale
siamo arrivati a questo.
La competenza dell'ARRS vale in tale materia anche per il
personale della scuola. Infatti, a meno di eccezioni stabilite per
legge o nei contratti collettivi, la rappresentanza negoziale delle
pubbliche amministrazioni compete solo alle agenzie di cui
all'articolo 46 del decreto legislativo n. 165/2001, ARAN, e nelle
Regioni ove istituite, per la Valle, l'ARRS. Il fatto che l'ARRS
non si occupi della contrattazione collettiva generale - ecco
perché dico che a volte si è autonomisti altre volte no - relativa
al comparto scuola, è dato dalla circostanza che, in forza
dell'applicazione del DPR n. 861/1975 e dalla legge n. 23/1977, lo
stato giuridico ed il trattamento economico e di carriera del
personale appartenente ai distinti ruoli regionali del personale
ispettivo, tecnico e direttivo docente delle scuole elementari,
secondarie ed artistiche della Valle d'Aosta, sono i medesimi
applicati per il corrispondente personale degli istituti e delle
scuole funzionanti nel restante territorio dello Stato. Questa è la
famosa questione della regionalizzazione...una parte del
dossier...regionalizzazione o meno della scuola, in questo caso il
DPR del 1975, al quale per anni si è appellata una certa parte, sia
sindacale che scolastica, e che non vogliamo imporre, ma che
abbiamo cercato di intavolare con le organizzazioni sindacali
cercando di mettere in luce le parti positive rispetto alla
situazione esistente, è uno di quegli aspetti.
A seguito della privatizzazione del rapporto di lavoro alle
dipendenze delle amministrazioni pubbliche e della conseguente
contrattualizzazione del personale delle scuole valdostane, si
applicano - per tutto quello che riguarda lo stato giuridico, il
trattamento economico e di carriera, il trattamento assistenziale e
previdenziale, salve le persistenti riserve di legge - i contenuti
e le norme della contrattazione collettiva nazionale per la quale
la rappresentanza di parte pubblica è affidata all'agenzia
appositamente istituita.
È indicativo che quando si è trattato di entrare nella
regolamentazione di materia riservata alla contrattazione
collettiva, ma per sua natura speciale, quale quella della
definizione delle modalità e per le consultazioni elettorali per la
nomina delle RSU o per la definizione dell'indennità di bilinguismo
dei dirigenti scolastici, che non può non tener conto delle
peculiarità dei sindacati valdostani e della loro
rappresentatività, ci si è affidati all'ARRS. Ecco perché in linea
di principio si è passati all'ARRS anche per il settore della
scuola, e vorrei ricordare il testo concordato relativo alle
consultazioni elettorali per l'elezione delle rappresentanze
sindacali unitarie nel settore della scuola, n. 17/1999, concordato
fra i rappresentanti delle organizzazioni sindacali maggiormente
rappresentative dei dipendenti del settore scuola della Valle
d'Aosta, alla presenza dell'allora presidente dell'ARRS e di alcuni
componenti del comitato direttivo della stessa agenzia, in ordine
alla costituzione delle rappresentanze sindacali unitarie del
personale del settore scuola di ogni ordine e grado ed alla
definizione del relativo regolamento elettorale, e il testo di
accordo per la definizione dell'indennità di bilinguismo per il
personale dirigente scolastico appartenente ai ruoli regionali del
14 giugno 2007, che lei stesso ben ricorda, in quanto lei è uno dei
firmatari. Ecco il percorso che è stato ricostruito.
In conclusione, non è apparsa condivisibile dall'Amministrazione
la posizione di chi riteneva che il contratto del 2005 fosse
assolutamente legittimo e da confermare nella forma e nel merito,
ma, come Amministrazione, non è che qui si tratta di avere delle
interpretazioni o meno...abbiamo chiesto un'interpretazione
legale!
Per quanto riguarda la consistenza dei distacchi, la proposta
dell'Amministrazione ha contemplato sia la rappresentatività
sindacale, sia il contenimento della spesa, questo sì;
l'Amministrazione non ha tagliato posti di lavoro nel settore
scuola, anzi, ha continuato ad operare per la stabilizzazione del
precariato, non abbiamo fatto tanta pubblicità su questa cosa, ma
in questi anni abbiamo stabilizzato il precariato, per offrire alle
famiglie ed agli alunni un modello di scuola che ottenesse i
risultati eccellenti a livello nazionale ed internazionale, e che
nella salvaguardia dei plessi di montagna ha uno dei suoi
capisaldi.
La clausola "Marchionne": per quanto riguarda gli articoli 2 e 3
del contratto, si segnala che le direttive emanate
dall'Amministrazione non contenevano clausole di sorta, quindi il
contenuto del contratto è frutto della trattativa fra ARRS ed
organizzazioni sindacali, essendo la trattativa stessa stata
demandata a questi due soggetti e non all'Amministrazione.
Grazie.
Presidente
- La parola al Consigliere Donzel.
Donzel (PD)
- Per fortuna che nel Partito Democratico
abbiamo tre o quattro avvocati, perché ha citato più leggi e
commi...
La sostanza del fatto è che non si è capito il dato di fondo;
c'erano nove distacchi sindacali, adesso ce ne sono quattro e di
questi quattro la CGIL ne ha zero, pur essendo il sindacato più
rappresentativo, addirittura misurante il doppio di altri. Questi
sono i dati oggettivi: nove distacchi fino a ieri; oggi sono
quattro, CGIL zero, che ha il doppio degli iscritti e dei voti di
altri sindacati, questo è lo stato dell'arte. Lei mi dice che tutta
questa roba è competenza dell'ARRS, l'ARRS fa e disfa, speriamo che
l'ARRS non abbia fatto quel pasticcio che ha fatto al Comune di
Aosta che alla Giunta precedente tocca rimediare attraverso il
versamento in solido...vediamo di non trovarci in quel caso lì!
Siccome ha dato una risposta puntuale ed articolata, mi chiedo
perché non l'ha trasmessa a chi le ha mandato una diffida questa
risposta? A me risulta che la diffida ricevuta a luglio non abbia
mai avuto una risposta puntuale nel merito. Perché non dice quello
che ha detto qui, cioè che la CGIL è esclusa da questa
trattativa...lei dice: la Giunta se ne lava le mani, la norma
"Marchionne" l'ha scritta l'ARRS, questo ente misterioso, ed i
sindacati, e quindi è roba loro! Ma l'Amministrazione non ha
nessuna potestà di dirigere il lavoro dell'ARRS, non è un ente
strumentale? Se il mio ente strumentale scrive una clausola alla
"Marchionne", ho il dovere come Amministrazione regionale di
dirgli: quella roba è troppo forte, non scriverla! Questo è il
dovere di un'amministrazione, non di dire che questa roba se l'è
scritta l'ARRS! Lo so che l'ARRS questa norma se la dovrà
rimangiare o "di riffa o di raffa", ma non è normale che
l'Amministrazione scarichi sull'ARRS e sui sindacati una
responsabilità del genere!
A me pare che quello che conta di più è la sostanza e la
sostanza ci dice che negli anni, pur attraverso conflitti e
tensioni, eccetera, il rapporto ha prodotto una scuola, e lo ha
detto lei nella conclusione, che è migliore di quella nazionale,
una scuola che ha difeso posti di lavoro, una scuola che ha difeso
le scuole di montagna e con la firma dei sindacati! Non capisco
perché...o meglio, lo capisco, queste "simpatie" per il PdL stanno
dilagando a livello regionale...non capisco perché, e quindi
l'unica ragione che trovo è questo atteggiamento destroide che sta
spopolando in Valle d'Aosta: la ragione di espellere un sindacato
dalle possibilità di usufruire del distacco sindacale. È un fatto
gravissimo, colpire un pezzo dell'amministrazione pubblica, il
pezzo più sindacalizzato e che più partecipa...sembra proprio voler
dire: o vi rimettete in riga, cioè sparite nel silenzio totale
della Valle d'Aosta, altrimenti per voi "non c'è trippa per gatti"!
Questo atteggiamento non l'ho mai constatato in passato e questo
spiega perché qualche volta ho firmato anch'io degli accordi con
l'Amministrazione regionale, perché mai ho visto una cosa simile, e
penso che ci sia ancora margine per correggere questa aberrazione
di contratto sindacale transitorio!
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Merci M. le Président.
Non per controreplicare, solo per una precisazione anche per i
colleghi. La CGIL ha zero distacchi, perché non ha sottoscritto il
contratto, nel senso che se tutte le organizzazioni sindacali
giustamente sottoscrivevano il contratto...no, dalla risposta
sembrava che nelle previsioni non avessimo previsto la CGIL. Tutte
le organizzazioni sindacali erano previste, chi non ha sottoscritto
non è rappresentato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK