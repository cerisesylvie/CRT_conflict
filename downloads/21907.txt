Consiglio Regionale della Valle d'Aosta - Oggetto del Consiglio n. 1618 del 24 novembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Sanità veterinaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1618 del 24 novembre 2005 - Resoconto
OGGETTO N. 1618/XII - Ritiro di mozione: "Iniziative per il
sostegno di allevamenti colpiti da rinotracheite infettiva
bovina".
Mozione
Richiamato il Piano di Controllo e di Protezione della
"Rinotracheite Infettiva Bovina" (IBR) approvato con deliberazione
di Giunta n. 4759 del 20/12/04;
Rilevato che tale Piano non prevede la deradicazione ma il
controllo e la protezione;
Preso atto dell'ordinanza n. 83 emessa dal Presidente della
Regione in data 11/02/05;
Considerato che il settore zootecnico valdostano si trova in
una situazione molto delicata in quanto circa il 50% degli
allevamenti è colpito dall'infezione dell'"IBR";
Preso atto che in senso pratico la presenza anche di un solo
capo bovino positivo all'"IBR" crea per le aziende agricole di
allevamento il completo blocco della commercializzazione;
Rilevati i forti disagi che l'"IBR" sta provocando agli
allevatori valdostani che in molti casi stanno valutando la
definitiva chiusura delle loro aziende;
Preso atto che la cura del territorio è fondamentale per il
"Sistema Valle d'Aosta" e che la zootecnia svolge un ruolo
determinante per il raggiungimento di tale obiettivo;
Il Consiglio regionale
Impegna
la Giunta regionale e gli Assessori competenti ad assumere e
presentare entro 30 giorni al Consiglio regionale iniziative idonee
per sostenere gli allevamenti colpiti dall'infezione "IBR"
(Rinotracheite Infettiva Bovina).
F.to: Viérin Marco - Comé - Stacchetti - Lanièce
Président - La parole au Conseiller Viérin Marco.
Viérin M. (SA) - L'iniziativa è un po' stagionata, nel senso che
sebbene il problema esista ancora, l'iniziativa è stata presentata
circa 2 mesi fa, a quell'epoca aveva un valore maggiore e oggi noi
abbiamo verificato che alcune iniziative sono già state intraprese
dalla Giunta.
Nella nostra mozione siamo stati molto chiari e chi si occupa di
agricoltura credo che possa condividere le premesse della mozione.
Affermiamo che il problema esiste, che il problema tocca molti
agricoltori e allevatori, perché avrete sentito sicuramente
l'intervista ai dirigenti dell'Assessorato dell'agricoltura e
quando si parla di un 50% di allevamenti e di un 21% di tutti i
capi bovini presenti in Valle d'Aosta, vuol dire che il problema
esiste e che va affrontato. Va affrontato certamente nel miglior
modo possibile e nell'
"impegna"
chiediamo che gli Assessori
competenti assumano al Consiglio regionale, ormai questi 30 giorni
sono passati, misure idonee per sostenere gli allevamenti colpiti
dall'infezione.
Per essere pratici, per chi conosce poco il problema, abbiamo
avuto una situazione in questi ultimi 2 anni... si andavano ad
aiutare gli allevamenti che non avevano la presenza di capi bovini
infetti, cioè davamo i 50 euro a chi non aveva in stalla un capo
bovino infetto... ma dove sta il problema? Il problema sta proprio
lì, perché chi oggi, da un anno a questa parte, ha questo problema
in stalla, ha dei problemi finanziari collaterali, perché? Perché
se è vero - come diceva l'allora Assessore Vicquéry - che la
normativa regionale non impone un blocco amministrativo delle
stalle, da un punto di vista commerciale e funzionale, quindi
materiale per chi lavora la terra, il blocco c'è, in quanto è
sufficiente avere un capo bovino con questa infezione che
l'allevamento è materialmente bloccato. Infatti non ci sarà più
alcun allevatore che andrà a comprare capi bovini in quella stalla,
perché alla fine questi capi possono solo essere macellati al costo
di macellazione, quindi vanno prese misure per trovare una via di
uscita.
Alcune misure che sicuramente illustrerà l'Assessore, non sto io
ad anticiparle, sono già state prese dalla Giunta, ma secondo noi
bisognerebbe fare qualcosa in più; quindi la nostra richiesta è di
cercare ulteriori provvedimenti che portino a creare una
compensazione a questa situazione, altrimenti veramente rischiamo
che soprattutto gli allevamenti dove i capi infetti sono più di
uno, hanno una sola via di fuga: macellare tutti i capi risultati
positivi, dopodiché o chiudere definitivamente l'allevamento e non
fare più quell'attività con quel che ne consegue anche per la
comunità, oppure andare a sostituire tutti i capi o solo quelli che
sono stati abbattuti: questa è la situazione attuale. So che è
stata presa la deliberazione n. 3720 dell'11 novembre, che potrei
illustrare, ma aspetto che lo faccia lei, perché il dibattito si
potrà affrontare anche in seconda istanza, ma queste sono le
motivazioni che stanno alla base di questa nostra iniziativa. Dopo
l'intervento dell'Assessore, mi riservo di fare le mie
considerazioni.
Président - J'ouvre la discussion générale.
La parole à l'Assesseur à l'agriculture et aux ressources
naturelles, Isabellon.
Isabellon (UV) - Il collega Viérin nell'illustrare la mozione ha
già anticipato quello che volevo premettere anch'io, nel senso che
questa iniziativa è stagionata, cioè in un mese e mezzo o due dal
momento della prima presentazione sono intervenuti dei passaggi,
non legati solo alla situazione in sé, ma legati alle iniziative
che nel frattempo sono state intraprese.
C'è da premettere che il problema era già stato affrontato in
precedenza, dove, con apposita deliberazione n. 4759/2004, la
Giunta aveva approvato un piano di controllo e di protezione sulla
base di proposte del comitato, di cui alla legge regionale n.
3/2002. Il piano prevedeva verifiche e revisioni e prevedeva
comunque delle scadenze che vanno a collocarsi esattamente in
questo frattempo, dal momento in cui era stata presentata la prima
volta la deliberazione ad adesso.
Il comitato, nello svolgimento della sua attività, aveva fatto 2
riunioni: un, l'11 di ottobre e, l'altra, il 17 ottobre, quindi una
prima e l'altra dopo la presentazione della mozione in cui aveva
proposto delle iniziative, sulla base della verifica di quanto in
quel momento era stato fatto. Qui c'è un'azione comune fra Sanità e
Assessorato all'agricoltura, per cui anche adesso si procede in
questo modo; pertanto parlerò anche a nome del collega Fosson.
Il problema della rinotracheite è un problema di non facile
soluzione, è un problema che tocca in maniera estesa gli
allevamenti della Valle d'Aosta. Infatti nel monitoraggio
effettuato nel 2004 aveva evidenziato la positività di oltre il 20%
dei capi provati e la presenza di capi positivi nel quasi 50% degli
allevamenti. Gli allevamenti con risultati positivi fra l'altro
hanno mediamente maggiori dimensioni e il numero globale dei
positivi è concentrato negli allevamenti più grossi; quindi, già
alla luce di queste considerazioni, un eventuale piano che
prevedesse vincoli stretti e severi avrebbe paralizzato l'attività
zootecnica regionale sia in termini di commercializzazione, di
movimentazione e di monticazione degli animali. Dico questo per
dire che detto problema si colloca nella nostra realtà tipica
regionale, dove gli animali, durante l'anno, in condizioni normali
di aziende normali, hanno a volte delle situazioni di commistione
legati al sistema di gestione delle aziende; prova ne sia che la
monticazione prevede il contatto fra animali provenienti da aziende
diverse. Non solo, ci sono poi le manifestazioni di tipo
tradizionale e gli eventi legati alle rassegne, che favoriscono il
contatto fra gli animali.
Andare a prevedere un sistema di biosicurezza rigido già nel
primo piano era stato escluso per cercare di non penalizzare la
normale attività zootecnica sul nostro territorio. Questo era già
stato fatto in occasione della predisposizione del primo piano. Il
piano aveva previsto nella fase iniziale alcune misure parziali e
preliminari: in particolare, un programma vaccinale obbligatorio
differenziato a seconda della classe di appartenenza
dell'allevamento, dove erano state previste 6 classi e questo già
di per sé ha comportato una situazione di difficile comprensione da
parte degli allevatori, perché il fatto di andare a suddividere un
numero così ampio di sottosituazioni aveva creato qualche
difficoltà nel recepimento di queste situazioni fra di loro
diverse. Erano poi state previste due tornate vaccinali con vaccini
riconoscibili ai test, uno in primavera 2005 e successivo richiamo
in autunno; con vaccini diversi a seconda delle classi di
appartenenza dell'allevamento (vaccino intero, vaccino vivo
attenuato, vaccino spento); poi era stato predisposto in
monitoraggio sierologico nella primavera 2005, nel divieto di
introduzione da altre Regioni di capi positivi all'IBR, formazione
e informazione degli allevatori, incentivazione degli allevatori
con un contributo per gli animali negativi e per gli allevamenti
con tutti i capi negativi. Qui il discorso era legato a queste due
tipologie di situazioni, quindi gli aiuti erano rivolti ad
impostare come obiettivo un percorso di tipo virtuoso. Questo
secondo me è stato un percorso positivo, che è quello di fare in
modo di andare nella giusta direzione e non scegliere di andare ad
aiutare principalmente delle situazioni dal punto di vista della
malattia negative; quindi, con difficoltà, ma si va nella giusta
direzione.
Il piano era nato da una richiesta dell'AREV che aveva rilevato
la crescente difficoltà di collocazione di animali da allevamento
in altre Regioni, perché tutte queste iniziative devono collocarsi
anche nei confronti dei rapporti con altre Regioni. I risultati
dell'azione della terapia vaccinale non sono stati evidenziati nel
monitoraggio della primavera 2005, in quanto vi è necessità di
tempi lunghi per avere le risposte immunitarie necessarie. Il
monitoraggio primaverile ha rifatto la fotografia della situazione
epidemiologica. Si rileva che l'allevamento con capi positivi non
aveva e non ha divieti di commercializzazione, e io credo che il
collega Viérin si riferisse a delle ricadute che ci possono essere,
ma bisogna premettere anche questo aspetto. Sicuramente il piano ha
fatto lievitare le quotazioni degli animali negativi. Dico tutte
queste cose, perché saranno la premessa delle azioni che in parte
sono state intraprese, in parte si intendono intraprendere.
Per quanto attiene la chiusura degli allevamenti, bisogna tener
conto di un fenomeno fisiologico così come sottoriportato, che non
necessariamente è legato al problema specifico in esame. Do qualche
dato: il 2003 ha visto la chiusura di 173 allevamenti; il 2004, 165
allevamenti; il 2005, 85 allevamenti... questo è ancora un dato
parziale in considerazione del fatto che nella maggior parte dei
casi la cessazione dell'attività avviene a fine anno per motivi di
tipo fiscale. I capi allevati hanno subito una diminuzione negli
ultimi 3 anni del 7% circa, significativa è la diminuzione dei capi
giovani, non introduzione... dell'11%, capi al di sotto dei 2 anni,
mentre per le vacche la diminuzione è del 3,3%. Questi dati
dimostrano che ormai è in atto una riorganizzazione aziendale con
una forte diminuzione della rimonta - questo legato al dato degli
animali giovani -, una diminuzione dei capi non produttivi nella
consistenza aziendale che comporta una chiara diminuzione dei costi
di produzione, con un aumento dell'utile lordo di stalla. In
conclusione, la chiusura delle aziende è dettata anche da limiti
aziendali e di età: tutto questo si inserisce in un contesto che
deve tener conto di altre concomitanze, legate per un certo numero
di aziende anche al diverso tipo di situazione che in questi ultimi
anni si è venuta a creare.
Prima, quando dicevo del voler adottare dei percorsi virtuosi...
i percorsi virtuosi sono già stati adottati, non chiaramente in
sede delle ultime deliberazioni, ma in sede di applicazione della
deliberazione 2004. Cosa significa? Con il piano di sviluppo
rurale, quando era Assessore Perrin - credo che se lo ricordi molto
bene - è stato un passaggio molto difficile quello di far cambiare
mentalità al modo di gestire gli aiuti che in quel momento c'erano,
perché quando non è più stato possibile riconoscere certi
automatismi legati a degli allevamenti di quantità più che di
qualità, legati a dei premi che andavano a riconoscere la
possibilità di abbattimenti per fine carriera e per situazioni che
in quel momento erano perseguibili, ha fatto rimodulare la
percentuale di presenza di animali giovani e improduttivi nelle
stalle. Altra considerazione è legata ai rapporti fra numero di
animali presenti in stalla e superfici aziendali, perché le norme
europee del piano di sviluppo rurale avevano introdotto dei limiti
entro i quali bisognava rimanere, come rapporto "UBA-ettaro", e
questo ha fatto sì che le aziende tenessero a riportarsi entro
questi limiti, rapporti "UBA-ettaro" legati anche alle necessità -
con la maggior parte del latte trasformato in fontina - di
rispettare il disciplinare della fontina. C'è quindi un aspetto di
tipo fisiologico nella riduzione del numero di capi allevati e
anche il numero di allevamenti. Il comitato, durante questo
periodo, visto che c'era la scadenza del 30 ottobre - qui torniamo
al discorso legato al fatto che c'è una coincidenza con i lavori in
corso dal momento in cui è stata presentata la mozione ad oggi - ha
fatto delle proposte, facenti seguito alle riunioni dell'11 e 17
ottobre, che portano alla previsione di un piano di azione.
Se avessimo affrontato la mozione in concomitanza alla prima o
alla seconda presentazione, probabilmente qualche discorso diverso
si sarebbe fatto, perché nel frattempo sono stati fatti dei passi.
Comunque qui è stata adottata una deliberazione per quel che
riguarda l'aspetto sanitario, in questo caso alla luce di queste
proposte del Comitato tecnico è stata individuata la necessità di
correggere il piano, pur mantenendo l'indirizzo di percorso
virtuoso, nel senso che si cerca di andare, compatibilmente con la
nostra realtà e le ricadute, nella buona direzione.
La correzione del piano ha portato anzitutto a riconoscere
queste proposte, che sono: andare ad operare una semplificazione
delle classi, quindi una riduzione; sempre riconoscendo la
difficoltà di applicare sistemi di biosicurezza non compatibili con
la realtà zootecnica regionale, problema alpeggi, rassegne, la
proposta di modificare le linee guida su cui basare l'azione del
piano (questa è la deliberazione citata da Viérin proposta
dall'Assessorato della sanità), prevedendo l'attivazione delle
azioni che vado a citare:
- esecuzione di un programma vaccinale obbligatorio nelle
aziende ove si evidenzia la presenza di risposte positive ai test
"IBR", indipendentemente dalla prevalenza della malattia, da
realizzarsi mediante impiego di personale veterinario a ciò
dedicato;
- l'applicazione del divieto di utilizzazione in tutto il
territorio regionale di vaccini vivi attenuati, questo alla luce
dell'esperienza acquisita durante la prima applicazione del piano
precedente, in quanto questo creava problemi di
riconoscibilità;
- esecuzione di un controllo sierologico su tutto il patrimonio
bovino di età superiore ai 12 mesi, con le indicazioni dei
risultati sul passaporto di ogni singolo animale, con l'obiettivo
di avere la maggiore tracciabilità della situazione per quel che
riguarda i passaggi di proprietà degli animali. Il controllo
sierologico sarà effettuato nel periodo ottobre-gennaio 2006 per
tutti i capi, dal momento dell'applicazione della deliberazione,
dal servizio veterinario dell'USL relativamente ai prelievi dalla
sezione di Aosta dell'Istituto zooprofilattico sperimentale del
Piemonte, Liguria, Valle d'Aosta, per quanto attiene l'esecuzione
dei test, e dall'Ufficio servizi zootecnici dell'Assessorato
dell'agricoltura per la registrazione dei risultati sul
passaporto;
- esecuzione dei test "IBR" su tutti gli animali posti in
commercio, con l'indicazione degli esiti del test sul passaporto
dell'animale, in modo da rendere edotto l'acquirente della
situazione sanitaria del capo acquistato (sempre nell'ottica della
massima trasparenza per quanto attiene la gestione del
fenomeno);
- esecuzione del controllo sierologico per tutti i tori
impiegati nella monta naturale sia pubblica sia privata, questo è
un fattore di rischio per quel che riguarda il contagio; divieto di
introduzione negli allevamenti valdostani di animali positivi al
test "IBR".
Con questa deliberazione si è andati ad approvare queste linee
guida per quanto riguarda il piano di controllo e protezione della
rinotracheite infettiva bovina in Valle d'Aosta.
Altre azioni: anche qui, il collega Viérin ha ricordato che già
in precedenza si andavano a riconoscere degli incentivi per gli
animali che erano risultati negativi al monitoraggio precedente, in
questo caso si riconferma la concessione di incentivi agli
allevatori per un importo di 50 euro per ogni capo risultato
negativo al monitoraggio primaverile 2005 e anche qui si è
mantenuto un incentivo di ulteriori 160 euro per ogni allevamento
con tutti i capi "IBR" negativi, sulla base di un elenco nominativo
allegato alla deliberazione che è stata citata. Poi un'altra azione
è l'acquisizione da parte dell'Associazione nazionale allevatori
bovini di razza (ANABORAVA) di colostro "IBR FREE", da fornire agli
allevatori detentori di madri di toro, per una spesa di 7.200,00
euro: questo va a completare l'incentivo al percorso virtuoso. Al
momento è quanto è stato fatto.
Abbiamo ancora un paio di deliberazioni che andremo ad approvare
al più presto, una che prevede il programma per il periodo novembre
2005-agosto 2006, presentata dall'Istituto zooprofilattico
sperimentale del Piemonte, Liguria, Valle d'Aosta, depositata
presso l'Ufficio servizi zootecnici, per il piano di monitoraggio,
nell'ambito del piano di controllo e di protezione per l'"IBR", con
relativo impegno di spesa; l'individuazione all'Associazione
regionale éleveurs valdôtains (AREV) del soggetto attuatore
dell'azione relativa all'acquisizione delle dosi di vaccino
necessarie per il trattamento di tutti i capi presenti negli
allevamenti, nell'ambito del piano di controllo e di protezione
della rinotracheite. Soprattutto si è pensato, per portare sollievo
alle aziende interessate da questo problema, di incentivare la
sostituzione dei capi con un incremento dal 15 al 25% dei capi
sostituibili positivi presenti in azienda per ogni campagna, e di
ammettere comunque la sostituzione di tutti i capi per allevamenti
con solo uno o due capi "IBR" positivi, a prescindere dalla
percentuale, e di prevedere - visto che potrebbero esserci sul
mercato non sufficienti capi negativi disponibili - la possibilità
di sostituzione con un incentivo parziale con la rimonta interna,
naturalmente con delle regole legate al rispetto degli "UBA"
presenti in stalla, quindi con l'eliminazione del capo positivo e
la sostituzione con rimonta interna con un contributo aggiuntivo,
che non è quello corrispondente all'acquisto esterno, ma che va ad
incentivare l'azione meritoria di quegli allevamenti che fanno
selezione e fanno un'azione già in proprio di valorizzazione
dell'allevamento. Indicativamente, la proposta sarà quella di
riconoscere un valore dell'animale in sostituzione nella misura
massima non più del 40%, ma fino al 70%, compatibilmente con le
disponibilità finanziarie.
La proposta che è stata fatta in sede di predisposizione del
bilancio è stata quella di andare a dedicare una particolare
attenzione, pur nella situazione contingente di alcune difficoltà
legate alle possibilità di azione per aspetti di carattere
generale, di mantenere una particolare attenzione mantenendo delle
risorse per poter dare una risposta in questa direzione. Il 70%
significa avere un incremento del 30% sul valore, quindi andare a
compensare certe situazioni di difficoltà di tipo economico che
possono derivare dagli allevamenti che hanno queste problematiche.
La stessa cosa per quel che riguarda la rimonta interna,
naturalmente il possibile intervento, una volta riconosciuto questo
avvicendamento in sede di stalla, della differenza fra il 40% e il
30% che vale per tutti i capi. Quindi è comunque un incentivo
all'azienda, per mettersi nella giusta direzione, senza andare ad
incentivare le situazioni di positività. Questa credo che sia una
linea tracciata già nel piano precedente e noi manterremo una linea
di rigore e una linea che va nella buona direzione, compatibilmente
con le difficoltà del caso.
Detto questo, visto che le azioni in parte le abbiamo fatte e in
parte chiediamo di farle, noi chiediamo ai proponenti il ritiro
della mozione.
Président - La parole au Conseiller Viérin Marco.
Viérin M. (SA) - Ho ascoltato con interesse la relazione che ha
fatto l'Assessore. Diciamo che lui si è richiamato ad iniziative
già fatte, ma qui non stiamo a volerci lustrare le medaglie fra chi
ha fatto prima e chi dopo; sta di fatto che ad inizio ottobre
avevamo già presentato questa iniziativa e il comitato si è riunito
qualche giorno dopo, ma io credo che il comitato sarebbe venuto lo
stesso, anche perché il vecchio piano finiva a fine ottobre, quindi
sarebbe dovuto venire lo stesso.
Diciamo che condivido tante cose che ha detto l'Assessore; ci
sono però alcuni piccoli punti oscuri che è bene dire, perché un
domani speriamo che spariscano. Quando l'Assessore dice che si è
partiti per fare un piano ottobre 2005-agosto 2006, e con tutta
onestà ci ha detto: "in merito ai monitoraggi fatti nel 2004-2005
non è stato possibile fare delle considerazioni chiarificatrici",
questo mi preoccupa perché se faccio un monitoraggio, questo lavoro
mi dovrebbe servire per...; dall'altra parte va riconosciuta anche
la correttezza dell'Assessore di aver detto queste cose, come è
stato molto serio l'allora Assessore Vicquéry, quando sulla passata
campagna ci disse che qualche dubbio sui vaccini utilizzati c'era
stato. L'Assessore si ricorderà che quasi il 100% dei capi positivi
è stato oggetto di una vaccinazione di un certo tipo; allora qui
sorgono i dubbi, cioè bisogna capire se il Servizio veterinario ha
fatto il suo lavoro appieno oppure no! Spero che questo in futuro
non accada più e che questa campagna ottobre 2005-agosto 2006 ci
porti ad avere dei dati di un certo rilievo. Sul discorso degli
allevamenti l'Assessore condivide la nostra preoccupazione,
d'altronde i dati ci sono: 50% di allevamenti che hanno queste
positività e il patrimonio zootecnico che è stato colpito per il
21% dei capi, quindi dati importanti.
L'altra cosa che non condividiamo è il discorso della
commercializzazione, perché non è vero che non ci siano divieti
alla commercializzazione, è vero da un punto di vista virtuale:
virtualmente non ci sono, materialmente ci sono, eccome, anche
perché, sempre Vicquéry, la volta scorsa ci disse che addirittura
il Piemonte e altre Regioni già nel 2004 avevano vietato l'entrata
nelle loro Regioni di capi positivi all'"IBR", e nella
deliberazione di 10 giorni fa che voi avete adottato viene ribadito
che anche in Valle d'Aosta non sarà più possibile importare capi
positivi all'"IBR", giustamente, quindi ci siamo adeguati alle
altre Regioni.
È chiaro che le aziende che hanno queste situazioni sono
bloccate e si possono sbloccare con alcuni meccanismi; qui
concordiamo appieno su uno degli obiettivi che deve essere ancora
deliberato, cioè incentivare la sostituzione dei capi sia in
acquisto esterno che con la rimonta interna. Questo lo condividiamo
appieno, il ragionamento della sostituzione dei capi è giusto,
perché ci saranno minori capi che potranno essere commercializzati
all'esterno della Valle d'Aosta per quello che abbiamo detto prima,
perché nelle altre Regioni i vitelli provenienti dal 50% dei capi
infetti non potranno più andare fuori Valle materialmente.
Condividiamo anche il fatto che non vi sia la sostituzione piena,
perché il mondo dei furbi non deve esistere, come è esistito in
passato su altre malattie, quindi riteniamo che sia giusto mettere
una percentuale massima di sostituzione perché bisogna fare un
discorso serio.
Noi saremo più contenti che si calchi la mano nelle prossime
deliberazioni sulla rimonta interna, perché oggi c'è un fenomeno
che abbiamo più nascite negli allevamenti e queste nascite in più
devono essere vendute; allora tanto vale che cerchiamo di tenere i
nostri capi e farli crescere qui, che possono andare in alpeggio,
anche in quegli alpeggi che ormai sono quasi abbandonati e dove
possono andare solo i capi di uno o due anni. Su questa misura
concordiamo appieno.
Sul discorso dell'ARER, che dovrebbe provvedere per quanto
riguarda i vaccini, magari ci spiegheremo meglio a voce
successivamente, perché non so se questa volontà è per scaricare
alcune responsabilità del passato o ha altre finalità. Dico che
l'ARER deve essere supportata perché hanno già pagato gli
allevatori le scelte di vaccini poco affidabili e non vorremmo che
la cosa si ripetesse; quindi chiediamo all'Assessore che stia molto
attento a questo passaggio. La questione vaccini fatti prima o
fatti dopo sui capi positivi è una questione delicata e
importante.
Onestamente diciamo che abbiamo avuto delle risposte abbastanza
positive; abbiamo detto le cose che non condividiamo, abbiamo detto
quello che ci preoccupa e cioè il monitoraggio non è servito a
farci avere dati più chiari. Speriamo che in questa campagna
ottobre 2005-agosto 2006 il monitoraggio serva a darci dei dati
significativi, per poter prendere delle contromisure, altrimenti
non serve a niente. In base a questo, Assessore, le riponiamo la
fiducia da qui ad agosto su questo aspetto; saremo vigili che
quanto lei ha detto oggi, in aula, vada avanti e vada avanti
soprattutto il discorso del riacquisto; se questo non avverrà, ci
troveremo nel prossimo autunno a fare un esame di questa
campagna.
Accettiamo l'invito di ritirare su queste intenzioni, in parte
espletate 10 giorni fa e in parte che verranno entro fine anno -
ribadisco, la sostituzione sia per l'acquisto che per la rimonta
interna - e, se questo non avverrà, torneremo sull'argomento nei
primi giorni dell'anno nuovo.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK