Consiglio Regionale della Valle d'Aosta - Oggetto del Consiglio n. 2477 del 22 novembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2477 del 22 novembre 2016 - Resoconto
OGGETTO N. 2477/XIV - Interpellanza: "Acquisizione di
ulteriore documentazione e informazioni in merito alla "Collezione
Righetti"".
Rosset (Presidente) -
Punto n. 12 dell'ordine del giorno.
Ha chiesto la parola il Consigliere Bertin per l'illustrazione; ne
ha facoltà.
Bertin (ALPE) -
Torniamo sulla "Collezione Righetti".
Come ricordavamo nella primavera scorsa, abbiamo sollevato questa
questione perché questa collezione di materiale ferroviario
acquistato dall'Amministrazione regionale diversi anni fa è
sparita; era inserita in un convoglio ferroviario e non si trova
più né il convoglio, né la collezione:
desaparecida
! Ci
chiedevamo pertanto, a distanza di ormai sei o sette mesi dalla
primavera scorsa, se vi erano aggiornamenti rispetto a questa
collezione. All'epoca ci si era impegnati a ricercarla
ulteriormente, e di per sé è una situazione tragicomica.
Volevamo sapere se c'erano o meno notizie su questa collezione
dispersa, se vi erano ulteriori informazioni ad essa collegate e se
vi fossero delle responsabilità rispetto a questa eventuale perdita
di una collezione acquistata dall'Amministrazione regionale, che
aveva come obiettivo la valorizzazione di una serie di elementi
riguardanti un periodo storico in particolare (fine
Ottocento-inizio Novecento) e riferiti alla tratta ferroviaria
della Valle d'Aosta. Volevamo quindi fare il punto della situazione
per sapere se c'erano novità su questo ormai famoso caso della
Collezione Righetti.
Presidente -
Ha chiesto la parola l'Assessore Bianchi per
la risposta; ne ha facoltà.
Bianchi (UV) -
Sicuramente bisogna evidenziare che stiamo
parlando della famosa "Collezione Righetti", che è una collezione
acquistata dall'Amministrazione regionale quasi vent'anni fa,
quindi in questa seduta non starò a ripetere la cronistoria dei
fatti; ho già avuto modo di spiegare nel corso delle sedute dell'11
e 25 maggio di cosa si trattava. Da allora le strutture del mio
Assessorato, quelle dell'Assessorato dell'istruzione e cultura, e
quelle dell'Assessorato del turismo, sport, commercio e trasporti
si sono coordinate per ricercare eventuale documentazione agli atti
e per prendere contatto con gli uffici di Trenitalia e di Rete
ferroviaria italiana. La ricerca documentale presso gli uffici
regionali non ha prodotto un esito positivo, né alcun elemento
utile ad individuare l'attuale ubicazione del vagone. Il confronto
con gli uffici di Trenitalia e di Rete ferroviaria italiana ha
consentito di determinare che l'ultima posizione nota del vagone
fosse all'interno di un ricovero gestito da Rete ferroviaria
italiana e che tale mezzo è stato spostato verso una destinazione
che Rete ferroviaria italiana sta tuttora cercando di determinare.
Al momento si è dunque in attesa di notizie da parte del
gestore.
Per quanto riguarda l'individuazione di possibili responsabilità
circa la perdita dei beni della Collezione Righetti, questa
attività sarà certamente avviata nel momento in cui si raggiungerà
la certezza che tale bene non sia più recuperabile. I prossimi
passi saranno pertanto quelli di sollecitare una risposta
definitiva da parte del gestore e di avviare la procedura del caso:
recupero del bene, se c'è, oppure denuncia per scomparsa.
Presidente -
Ha chiesto la parola il Consigliere Bertin
per la replica; ne ha facoltà.
Bertin (ALPE) -
Siamo sostanzialmente rimasti a questa
primavera. L'ultimo avvistamento del convoglio risale, stando a
quanto ci aveva riferito tempo fa, a Châtillon; da allora in poi
del convoglio non si sa più nulla! Non insisto, perché questa
questione è già sufficientemente comica così. Restano ormai
soltanto due scelte: o si ritrova questa collezione o evidentemente
scatta la denuncia e si andrà alla ricerca delle responsabilità su
questa perdita. Francamente è una situazione comica, perché
dimostra tutta la superficialità e l'inefficienza con la quale si
affrontano questioni come queste, che meriterebbero molta più
attenzione. Sarà un po' perché i trasporti ferroviari in Valle
d'Aosta sono stati di fatto abbandonati, ma certo una situazione
del genere è paradossale, evidenzia una mancanza di attenzione. Non
si può acquistare una collezione di questa portata per valorizzare
la rete ferroviaria valdostana e riuscire a perdere non soltanto la
collezione, ma anche un intero convoglio, il treno che la
custodiva. Francamente siamo in una situazione ridicola.
Ritorneremo sulla questione, perché da quello che percepisco non
finirà rapidamente. Sollecitavo scherzosamente di mettere una
taglia sul treno disperso, ma, al di là delle taglie, è il caso che
ci si dia seriamente un obiettivo e lo si raggiunga: o si trova
questa collezione o altrimenti bisogna passare inevitabilmente alla
denuncia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK