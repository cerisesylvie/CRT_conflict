Consiglio Regionale della Valle d'Aosta - Oggetto del Consiglio n. 1422 del 27 luglio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1422 del 27 luglio 2005 - Resoconto
OGGETTO N. 1422/XII - Affidamento a soggetti terzi di servizi ed
attività relativi alla Casa da gioco di Saint-Vincent.
(Interrogazione)
Interrogazione
Creduto opportuno avere maggiori informazioni sulla gestione
del Casino de la Vallée ed, in particolare, sull'esternalizzazione
dei servizi e delle attività che, secondo gli Amministratori della
Casa da Gioco, andrebbe incrementata (il Piano di Sviluppo
esaminato prevedeva infatti il "ricorso all'esternalizzazione di
alcune attività non strettamente legate al ciclo
produttivo");
il sottoscritto Consigliere regionale
Interroga
l'Assessore competente per sapere:
1) quali servizi e attività relativi alla Casa da gioco di
Saint-Vincent (o comunque connessi alla sua attività) sono oggi
affidati a soggetti terzi;
2) con riguardo agli anni 2002-2003-2004, quali sono stati i
costi affrontati dal Casinò relativamente ai singoli servizi e
attività forniti da terzi.
F.to: Curtaz
Président - La parole au Président de la Région, Caveri.
Caveri (UV) - Mi rendo conto che il collega Curtaz potrà non
riprendersi dal dolore del fatto che sia l'Assessore Marguerettaz a
rispondergli, peraltro questo è il fascicolo che mi ha consegnato
l'Assessore Marguerettaz. Visto che si tratta di avere contezza dei
servizi, se il collega è d'accordo, fornirei l'intera
documentazione. Forse sarebbe stata più adatta un'interrogazione
con risposta scritta, peraltro non vorrei avventurarmi in una
lettura puntuale, servizio per servizio, per cui, se il collega è
d'accordo, gli fornirei la documentazione. Mi segnalava l'Assessore
Marguerettaz che una parte della documentazione è già a conoscenza
di questo medesimo Consiglio, perché nei bilanci della Gestione
straordinaria, che già sono stati sottoposti all'approvazione del
Consiglio, esistevano tali parti, però l'elenco è aggiornato a
questo ultimo anno, quindi credo che sia una documentazione molto
utile. Non vorrei aggiungere altro, mi limiterei a consegnare
questo fascicolo.
Président - La parole au Conseiller Curtaz.
Curtaz (Arc-VA) - Non posso dichiararmi soddisfatto né della
risposta, né dell'iniziativa, che è quella di portarmi qualche
"chilo di carta" e dire: "guardatela". Dal punto di vista formale,
sarà tutto molto corretto, ma ha l'aria di essere un qualcosa che è
a metà strada fra un'iniziativa goliardica e un atteggiamento
punitivo nei confronti di un Consigliere di opposizione che chiede
dei dati. Io mi sarei aspettato e anche accontentato di dati di
sintesi, comunque leggeremo; forse, più di lei, l'Assessore
Marguerettaz, di cui sono note le iniziative e gli atteggiamenti un
po' provocatori, voleva stimolarmi ad approfondire il tema. Troverà
"pane per i suoi denti" perché tornerò su questo tema, anche perché
è un tema abbastanza interessante, in quanto nella bozza di piano
di sviluppo c'era una frase significativa: il consiglio di
amministrazione ad un certo punto indicava la necessità di
ricorrere ancora e di più all'esternalizzazione di alcune attività
non strettamente legate al ciclo produttivo. Ora, questa è una cosa
molto importante e cerco di spiegarlo in due parole: possiamo tutti
ritenere che il numero di dipendenti del Casinò... è adeguato alle
necessità, se però si continua verso la strada di esternalizzare i
servizi, un problema si pone perché ulteriori costi di una casa da
gioco che già in questo momento ha difficoltà a far quadrare i
bilanci vengono rivolti all'esterno, perché i servizi vengono fatti
altrove, ed è una cosa, almeno per quanto mi riguarda in prima
battuta, apparentemente contraddittoria con il dato dei dipendenti
che, come sappiamo, è piuttosto cospicuo in riferimento ad altre
realtà analoghe. Sarebbe stato interessante avere dei dati di
sintesi, di insieme per fare un ragionamento su tale materia, ma ci
preoccuperemo di leggere la documentazione fornita dagli uffici e
di ritornare su questa materia.
Président - La parole au Président de la Région, Caveri, pour
une précision.
Caveri (UV) - Scusi, Consigliere, io accetto tutte le critiche,
però, se lei guarda le domande poste, sono:
"quali servizi e
attività relativi alla Casa da gioco di Saint-Vincent sono oggi
affidati a soggetti terzi"
e
"con riguardo agli anni
2002-2003-2004, quali sono stati i costi affrontati relativamente
ai singoli servizi e attività forniti da terzi"
. Devo dire
quindi che, dalla lettura dell'interrogazione, non si evince questa
caratteristica di tipo generale che lei esprime, per cui capisco
che sia stato buon costume dell'Assessore quello di prepararle un
rapporto corposo, proprio perché vi è questo termine "singoli
servizi". Fosse stato un termine più generale. Comunque credo che
non ci sarà problema per l'Assessore, qualora lei lo richieda, di
preparare anche un rapporto di sintesi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK