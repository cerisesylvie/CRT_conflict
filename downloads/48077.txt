Consiglio Regionale della Valle d'Aosta - Oggetto del Consiglio n. 4218 del 19 dicembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 4218 del 19 dicembre 2024 - Resoconto
OGGETTO N. 4218/XVI - Interrogazione a risposta immediata:
"Strategia di smaltimento delle liste d'attesa nella sanità
regionale".
Bertin (Presidente)
- Punto 4.12. Consigliere
Marquis.
Marquis (FI)
- Migliaia di valdostani sono costretti ad
aspettare mesi, e in tanti casi più di un anno, per una prestazione
sanitaria differibile. Le liste d'attesa sembrano non finire mai.
Oggi addirittura su 69 tipologie di prestazioni, su ben 15 sono
aperte delle liste di galleggiamento con tempi indefiniti. Per fare
un esempio, una visita diabetologica 350 giorni, le TAC-risonanza
150 giorni.
A questo riguardo, abbiamo sentito che si sta facendo quello che
si può, è un problema che non ha soluzione sul breve periodo e che
tocca tutto il Paese. Noi ci siamo posti una domanda: ma come è
possibile che la politica non riesca in qualche modo a trovare
delle soluzioni quando i soldi non mancano? Non possiamo aspettare
che il sistema sanitario nazionale si riorganizzi e che arrivino
nuovi medici. Ci vorranno anni per apprezzare i primi
risultati.
Crediamo che sia arrivato il momento di poter dare delle
risposte che siano concrete. La salute dei cittadini non può
aspettare, è un diritto che deve essere garantito, lo deve essere
nei tempi previsti dal sistema sanitario nazionale che prevede che
le risposte debbano essere date nel giro di 30-60 giorni.
Allora cosa fare? A nostro giudizio, sul breve termine,
nell'immediato, la soluzione può essere solo una: potenziare il
rapporto con la sanità privata perché, se il pubblico non è in
grado di rispondere in tempi ragionevoli, crediamo che si debba
trovare una soluzione per ridurre le attese e i disagi.
Per questa ragione interroghiamo il Governo regionale e
chiediamo se abbia intenzione di mettere in atto una strategia per
combattere l'emergenza liste d'attesa con potenziamento dei
rapporti col privato e mediante eventuali
voucher
soggettivi
per acquisire prestazioni sanitarie specialistiche e
diagnostiche.
Presidente
- Per la risposta, l'assessore Marzi.
Marzi
(SA)
- Purtroppo, per trattare un tema che
abbiamo politicamente affrontato già nel corso della discussione
del bilancio, su un
question time
ci sono soltanto tre
minuti.
Allora, collega Marquis, io credo che sia anche plausibile
politicamente il fatto di scegliere di inserirsi all'interno di un
tema ampiamente dibattuto. Credo anche che uno possa anche
scegliere politicamente di affrontare un argomento trattato più
volte, però credo che ci siano due cose che a mio modesto avviso
vadano scisse tra loro. La prima: non rifarsi a dichiarazioni di
stampa che abbiamo già avuto l'occasione di rappresentare la
settimana scorsa, grazie tra l'altro anche a delle
istituzionalmente corrette iniziative da parte del suo collega di
gruppo, il collega Baccega, col quale abbiamo già potuto
chiaramente evidenziare che inserire all'interno di un question
time delle dichiarazioni prendendole da titoli di giornali che non
ha scritto lei ma non ho scritto neanche io, sinceramente parlando,
lo trovo assolutamente scorretto, probabilmente fuorviante. Non è
sicuramente la sua volontà, ma, di fatto, visto che questo è il
tema che nell'ultimo anno e mezzo - ma possiamo andare avanti nei
lustri e nei decenni - viene trattato, per quanto riguarda la
sanità pubblica valdostana, da sempre, perché il problema delle
liste d'attesa, a detta di persone che lavorano nella sanità da
30-40 anni, è un problema legato a 30-40 di vita lavorativa, per
cui chiunque abbia ricoperto il ruolo di Assessore, Consigliere,
Presidente di Commissione di riferimento, Ministri in Italia da
circa 50 anni si occupa del tema delle liste d'attesa; per cui io,
con i miei 20 mesi di storia, non posso sicuramente essere colui il
quale, come dire, schioccando le dita risolve i problemi.
Per cui, uno: io non ho mai detto quello che lei richiama nel
question time e lo ripeto per l'ennesima volta. Io e un mio
omologo, l'Assessore alla sanità della Regione Piemonte, abbiamo
chiaramente detto solo una cosa e cioè che le liste d'attesa sono
una sintesi perfetta della tempesta perfetta che oggi è il problema
della sanità pubblica e che quindi rendono evidenti alcuni problemi
che in questo momento non hanno una soluzione. Non hanno una
soluzione perché il principale problema delle liste d'attesa è la
mancanza di professionisti sia nel pubblico che nel privato. Un
esempio? La Valle d'Aosta. La Valle d'Aosta si sta preparando ad
approvare per volontà statale, di difficile comprensione, per
l'ennesima volta, l'adeguamento del tariffario del nomenclatore che
tariffa le prestazioni nel privato entro la fine di quest'anno.
Soltanto nel 2024 questa scelta del Governo nazionale è stata
procrastinata tre volte. Tre volte, perché? Perché questa scelta
abbasserà le tariffe. La Valle d'Aosta si è permessa, in linea col
suo question time, di prevedere delle prime visite pagate nel
privato accreditato a 50 euro, invece che ai 22 che vengono
previsti a livello nazionale. Anche con tariffe più alte anche il
privato accreditato è nella difficoltà di poter garantire e trovare
dei professionisti per dare delle risposte di questo tipo.
Per cui, nella presentazione del suo question time c'è già una
parte della risposta e cioè non è una questione di fondi: è una
questione di mancanza di professionisti. Da questo punto di vista,
nel 2023 abbiamo migliorato i flussi, sul 2024 sulle chirurgiche
stiamo migliorando ed è l'obiettivo del 2025 per la sanità pubblica
della Regione autonoma Valle d'Aosta.
Presidente
- Consigliere Marquis, ne ha facoltà.
Marquis (FI)
- Caro Assessore, lei non ha risposto alla
domanda, ma non ci sorprende questo fatto. Si continua con gli
alibi: le altre Regioni hanno gli stessi problemi, lo Stato non ci
aiuta, c'è carenza di medici, c'è bassa attrattività. Sempre la
stessa filastrocca. Invece di fare vittimismo, vogliamo invece
tirarci su i pantaloni ed essere concreti? Esercitando la nostra
autonomia che ci consente di organizzare... Dal momento che
finanziamo il servizio sanitario possiamo organizzare, possiamo
mettere dei fondi aggiuntivi. Non è questione di rivolgersi al
privato accreditato, ci si rivolge al privato dando la possibilità
di istituire dei
voucher
, così come ha fatto la Sardegna. Ci
sono già delle iniziative che sono messe in atto, è una questione
di buona volontà. Ci rendiamo conto che comunque il
question
time
non può esaurire la discussione dell'argomento, pertanto
depositeremo una risoluzione sull'argomento e abbiamo convocato
oggi una conferenza stampa per darne conto, perché qui non c'è la
volontà politica da parte sua di affrontare l'argomento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK