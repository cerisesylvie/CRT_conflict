Consiglio Regionale della Valle d'Aosta - Oggetto del Consiglio n. 905 del 6 ottobre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 905 del 6 ottobre 2021 - Resoconto
OGGETTO N. 905/XVI - Interrogazione: "Notizie in merito allo
studio di interventi per la mobilità a idrogeno previsto nella
legge regionale 18/2021".
Marguerettaz (Presidente) -
Punto 10. La parola al
presidente Lavevaz.
Lavevaz (UV) -
Si chiede con questa interrogazione "se
prima di schierarsi a sostegno della proposta di legge in questione
- che sarebbe la legge 18 - ha condotto un'istruttoria sulla
legittimità della stessa e a quali uffici tale istruttoria è stata
affidata".
Abbiamo già avuto modo di parlare di questo argomento in
Commissione, durante un'audizione sul disegno di legge di modifica
della legge 18, e già all'occasione avevo avuto modo di
sottolineare come la legge 18 fosse nata da una proposta di legge,
quindi una proposta d'iniziativa consiliare e non un disegno di
legge della Giunta e che quindi ovviamente non è soggetta ai pareri
e alle istruttorie delle strutture della Giunta regionale.
La seconda domanda invece è " i motivi per cui non sono state
tenute in considerazione le osservazioni dei Consiglieri che
avevano evidenziato la mancanza di copertura finanziaria della
proposta di legge Restano", cioè si chiede quali siano i
motivi.
Nell'intenzione del legislatore, riguardo questa proposta di
legge, non erano previste nuove spese per questo studio, e quindi
le risorse andavano, così come poi è stato fatto, individuate
all'interno dei fondi presenti nel bilancio regionale, quindi in
capitoli esistenti e tale passaggio si dava per assodato potesse
essere fatto con un semplice atto amministrativo.
Con le osservazioni fatte dalle strutture del legislativo del
Governo sostanzialmente è stato evidenziato come ci sia la
necessità d'individuare una norma di tipo finanziario all'interno
di questa legge; questo è il motivo per cui la Giunta ha proposto
un disegno di legge che è al vaglio della Commissione, quindi si
tratta sostanzialmente di un intervento legislativo meramente di
ordine tecnico-procedurale perché i soldi, le finanze comunque
erano individuate all'interno dei capitoli del bilancio,
semplicemente viene richiesto che all'interno della legge stessa ci
sia una disposizione finanziaria che vada a definire dove questi
fondi devono essere reperiti.
La terza domanda è "se sia stato stabilito in modo preciso se lo
studio che dovrebbe scaturire dalla legge approvata e da quella in
itinere si occuperà anche della tratta Ivrea-Aosta o soltanto della
tratta Aosta-Pré-Saint-Didier".
Allora, per rispondere, partirei dalla formulazione finale della
legge 18 che dice testualmente, leggo: "Uno studio di interventi
per la mobilità a idrogeno finalizzato alle verifiche economiche,
ambientali e di integrazione tra i diversi vettori energetici,
fermi restando i già previsti interventi di elettrificazione della
tratta Aosta-Ivrea in corso di progettazione da parte di Rete
Ferroviaria e indicati in allegato al piano nazionale di ripresa e
resilienza, relativamente alla riapertura della tratta ferroviaria
Aosta-Pré-Saint-Didier, lo studio deve contenere la valutazione
costi-benefici dell'utilizzo del vettore energetico idrogeno come
opzione ulteriore rispetto a quelle oggetto di valutazione per tale
tratta".
Quindi, come è specificato - perché poi d'accordo che il D.L.
attualmente in Commissione non va a modificare una virgola
sostanzialmente del contenuto della legge 18, quindi diciamo nella
sua volontà... - si conferma che è uno studio di ampio spettro
sulla mobilità a idrogeno in tutte le sue declinazioni, su ferro,
su gomma, trasporto pubblico, trasporto privato, ci sono però due
precisazioni: la prima è che la tratta Aosta-Ivrea sarà
elettrificata e per la tratta Aosta- Pré-Saint-Didier deve essere
effettuato un approfondimento.
Come peraltro specificato in questo testo che le ho ricordato
adesso, leggendo: l'introduzione di un vettore energetico nuovo
all'interno della mobilità regionale non può ovviamente prescindere
da un'analisi molto più ampia dei suoi potenziali sviluppi, dei
suoi potenziali utilizzi in tutti i settori - come dicevo prima -
compresi i bus del TPL, piuttosto che il trasporto merci, piuttosto
che il trasporto privato, in modo da poter definire anche qual è
poi l'effettiva esigenza del territorio sia in termini di reti, sia
in termine di produzione e quindi di distribuzione.
Quindi questo è un argomento che sarà trattato all'interno di
questo studio, ma peraltro è anche all'analisi in queste settimane
di confronti anche con regioni vicine o meno vicine a noi che sono
un pochettino più avanti rispetto a questi argomenti.
C'è stato un sopralluogo qualche settimana fa in cui hanno
partecipato i tecnici dell'Assessorato insieme all'assessore
Bertschy nelle Provincie autonome di Bolzano e di Trento per
valutare gli aspetti che altri hanno già sperimentato prima di
noi.
Quindi è importante avere una visione complessiva degli aspetti
legati all'introduzione di un vettore di questo tipo.
Inoltre il bando, anche questo ho avuto modo già di
anticiparvelo in Commissione, proprio per sfruttare appieno le
competenze del futuro affidatario, prevede due fasi: una prima fase
all'interno della quale vengono definiti i macro schemi dello
studio, dando poi la possibilità all'Amministrazione regionale di
dare degli indirizzi più di dettaglio all'affidatario sulla
prosecuzione dello studio e quindi sui dettagli successivi.
L'ultima domanda è "se il bando, già emanato, e la procedura già
avviata per l'indicazione dell'affidatario dello studio, pur
essendo avvenuti sulla base di una legge imperfetta, priva
d'indicazioni di copertura finanziaria, rimangono validi o se la
procedura dovrà essere riavviata".
Sostanzialmente credo di aver già risposto: nella sostanza la
legge non modifica nulla, siamo nel contenuto e nelle finalità
della legge 18, quindi anche nella definizione di cosa deve essere
fatto o cosa è richiesto più che altro da questo studio.
Si è ritenuto più efficiente - visti anche i tempi comunque
ristretti previsti in legge che sono di sei mesi, che sono i
termini di restituzione di questo studio al Consiglio regionale -
procedere comunque ma anche perché, come è specificato molto
chiaramente, questo avviso non è in nessun modo vincolante per
l'Amministrazione regionale e quindi, come dicevo prima, andiamo a
modificare soltanto all'interno della legge una questione
prettamente di ordine procedurale e non andiamo a toccare in nessun
modo le finalità dello studio.
Presidente -
La parola alla collega Minelli per la
replica.
Minelli (PCP) -
Prima, con la proposta di legge per lo
studio di applicazione dell'idrogeno in ferrovia, perché si
trattava di una proposta di legge di quel tipo, poi, con il disegno
di legge proposto adesso dalla Giunta, si è stabilito probabilmente
un record per quanto riguarda le gaffes legislative.
Il primo ottobre il Presidente di Commissione, al termine della
Commissione che ha votato il disegno di legge, ha anche detto che
sarebbe andato all'esame e all'approvazione di questo Consiglio,
ecco che poi ieri è arrivata la convocazione per il parere della II
Commissione che non era stata sentita. Questa volta, Presidente,
non è una proposta di legge che non deve seguire un iter,
un'istruttoria che segue la Presidenza, la Giunta, ma si tratta di
un disegno di legge. Poi lei ci dice che non è prassi che gli
uffici della Presidenza seguano il percorso di una proposta di
legge, può essere così, ma, in questo caso, visto che si trattava
di un tema particolare e anche molto dibattuto, a me sembra una
prassi poco logica.
Sulle altre risposte, lei dice: il legislatore non riteneva che
fosse necessario, al momento dell'approvazione della legge,
indicare la copertura, poi però c'è stata un'osservazione da parte
del Governo nazionale.
Io rilevo ancora una volta che in sede di discussione era stata
più volte richiamata la necessità di coprire questo vuoto in
qualche maniera, ma c'è stata una superficialità che in tutta
questa vicenda ha regnato sovrana e che, a mio avviso, è stata
compagna della fretta, e quindi l'esito di tutto il percorso non è
stato positivo.
Vengo alla terza risposta, che è sostanzialmente la più
importante: lei ha letto il testo, io avevo chiesto
un'interpretazione già in aula di quell'emendamento, perché, nel
momento in cui l'abbiamo votato, il proponente aveva un'opinione
diametralmente opposta alla mia, cioè io dicevo: "bene, è stato
inserito un emendamento che è, a mio avviso, positivo perché
definisce che l'elettrificazione ci sarà", mi era stato detto: "no,
lo studio prevederà anche un'alternativa alla
elettrificazione".
Quindi ora lei ci dice una cosa diversa.
La tratta sarà elettrificata, di conseguenza io immagino che se
si darà corso a quanto previsto - e me lo auguro - nel piano
nazionale di ripresa e resilienza, sulla tratta Ivrea-Aosta non si
valuterà questa questione.
Rimane un po' nebuloso quello che lo studio alla fine dovrà dare
alla Regione: perché lei ci dice che non è vincolante, ci sono i
due step, ci ha spiegato i macro schemi e poi gli indirizzi che la
Regione dovrà dare...mah...
Questo bando secondo me continua a essere, qualche cosa di non
così chiaro né per chi deve fare le offerte - e qualcuno me l'ha
fatto notare - né poi per chi dovrà valutare.
In ultimo, ha spiegato che l'avviso, appunto, non è vincolante,
che il bando è stato emanato e non c'è necessità di rifare tutta la
procedura, io mi auguro che nessuno sollevi vizi di legittimità in
questo senso, anzi: più che "Mi auguro", "Le auguro".
In ogni caso, nel momento in cui ci saranno le offerte e verrà
in qualche modo scelto un affidatario, speriamo di poter vedere,
capire esattamente che cosa sarà previsto in questo studio.
Dalle ore 16:02 assume la Presidenza il presidente
Bertin.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK