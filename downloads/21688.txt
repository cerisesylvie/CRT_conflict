Consiglio Regionale della Valle d'Aosta - Oggetto del Consiglio n. 1421 del 27 luglio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1421 del 27 luglio 2005 - Resoconto
OGGETTO N. 1421/XII - Problematiche concernenti il traffico
veicolare su una strada del Comune di Champorcher.
(Interrogazione)
Interrogazione
Rilevato che varie questioni ambientali riguardanti il
territorio del Comune di Champorcher vengono affrontate in modo
inadeguato;
Appreso, in particolare, che è tuttora irrisolto il problema
del traffico veicolare lungo la strada sterrata La Cort-Dondena che
interferisce negativamente su chi cammina a piedi;
Appreso altresì che alla recente riunione dei proprietari di
terreni compresi della parte di Champorcher del Parco del Mont Avic
ci sarebbe stata una partecipazione estremamente ridotta;
il sottoscritto Consigliere regionale
Interroga
Gli Assessori competenti per sapere:
1) quali accordi sono stati presi con il Comune di
Champorcher al fine di limitare il traffico veicolare sulla strada
sterrata La Cort-Dondena, soprattutto nel periodo di più intensa
attività escursionistica;
2) il numero dei proprietari di terreni nel Parco del Mont
Avic che ha partecipato alla riunione del 12 luglio scorso, chi è
stato nominato come rappresentante dei proprietari, quanti hanno
votato e con che esito;
3) quali sono i motivi della scarsa partecipazione di
proprietari dei terreni alla riunione di cui al punto 2.
F.to: Riccarand
Président - La parole à l'Assesseur à l'agriculture et aux
ressources naturelles, Isabellon.
Isabellon (UV) - Innanzitutto vorrei fare alcune considerazioni
sul tipo di strada con cui si ha a che fare, in quanto la strada,
pur essendo sterrata, è una strada di competenza
dell'amministrazione comunale. Nel tratto la Cort-Dondena è
classificata comunale, pertanto non vi sono limitazioni al
traffico, a meno che non vengano previste dall'amministrazione
stessa. Sempre in merito alla strada, che peraltro risulta esterna
al Parco naturale del Mont Avic, e quindi non è considerata nel suo
comprensorio, anche a seguito dell'ampliamento che recentemente è
stato realizzato per il Parco del Mont Avic, la regolamentazione
potrà essere prevista nella pianificazione del comune. In sede di
conferenza istruttoria per l'esame della proposta di ampliamento
del parco - questa conferenza è del 13 dicembre 2002 -, la
conferenza stessa auspicava che l'Amministrazione comunale di
Champorcher, nell'ambito della propria pianificazione territoriale
con l'adeguamento al piano regolatore, al PTP e alla legge
regionale n. 11/1998, valuti opportunamente le modalità di accesso
all'area protetta in modo da conciliare le esigenze legate alla
fruizione del parco con la tutela delle aree limitrofe.
Dall'abitato di Dondena in poi la pista diventa poderale, il
traffico è regolamentato dalla legge regionale n. 17/1985. È stato
inoltre sentito il Comandante della stazione forestale di
Pontboset, che ha riferito che il Comune di Champorcher non ha
preso provvedimenti volti a limitare il traffico veicolare sulla
strada nel tratto de La Cort-Dondena.
Bisogna dire che, in merito alla fruizione dell'area per quel
che riguarda gli accessi pedonali, abbiamo a che fare con 2
alternative per i turisti che vogliono recarsi all'abitato di
Dondena e oltre e nello stesso tempo non essere disturbati dal
passaggio delle macchine. Le 2 alternative sono: una, dall'abitato
di Chardonney, che si trova a una quota più bassa rispetto alla
Cort - quota 1.461 -, si prende il sentiero dell'alta via n. 2, che
giunge a Dondena senza intersecarsi con la pista in questione;
l'altra, dall'abitato di Chardonney percorrere la strada reale fino
alla località Champlong e da qui continuare sul percorso dell'alta
via n. 2, quindi vi è un'intersecazione e la possibilità di avere 2
opzioni nel primo tratto, anche in questo caso non si transiterebbe
sulla pista comunale. Evidentemente questi percorsi partono da una
quota più bassa: 1.461 metri, mentre La Cort, località dove inizia
la pista comunale per Dondena, è situata a 1.800 metri sul livello
del mare. Queste piste sono segnalate opportunamente anche sulle
cartografie turistiche per chi vuole fruire di percorsi alternativi
e per chi vuole cimentarsi in percorsi un po' più impegnativi. Tali
percorsi alternativi comportano un disagio a quelle persone che
intendono intraprendere una passeggiata meno impegnativa e con
un'esposizione più soleggiata; questo in merito alla strada.
Per quel che riguarda le procedure di composizione del consiglio
di amministrazione, è stata fatta recentemente una riunione sia a
Champorcher che a Champdepraz, la convocazione della riunione con
nota prot. n. 11652 del 17 marzo 2005, il Servizio aree protette ha
richiesto al Comune di Champorcher l'elenco dei proprietari di
terreni e relativi indirizzi inseriti nel Parco naturale Mont Avic.
L'amministrazione comunale è stata coinvolta per fornire degli
elenchi di proprietari con relativi indirizzi, vi sono stati dei
solleciti telefonici, una nuova richiesta inviata con nota prot. n.
23794 del 23 maggio 2005 e il Comune di Champorcher non aveva
fornito questi dati. Considerato che non era disponibile questo
elenco, l'assemblea è stata convocata per il 12 luglio alle 20,30
con le modalità previste dall'articolo 9, comma 3, legge regionale
n. 18/1999. Sono le analoghe modalità di convocazione che erano
state attuate nel 2000 per quel che riguarda la zona di
Champdepraz.
Per quel che concerne la divulgazione, la convocazione è stata
divulgata con i seguenti mezzi: pubblicazione sul BUR del 28 giugno
2005, affissione convocazione presso la sede del parco e gli albi
pretori del Municipio di Champorcher e della Comunità montana Mont
Rose, diffusione di comunicato stampa e divulgazione sui principali
mezzi di comunicazione regionali, affissione manifesti nel Comune
di Champorcher dislocati sul territorio. Scopo dell'assemblea era
la designazione del rappresentante dei proprietari di terreni
inclusi nel Parco del Mont Avic, in seno al consiglio di
amministrazione del parco per il quinquennio 2005-2010, analoga
convocazione è stata effettuata nella zona di Champdepraz. Questo,
ai sensi della legge regionale n. 16/2004, articolo 5, comma 1,
lettera f), legge che nel 2004 ha previsto le modifiche per quel
che riguarda la regolamentazione del Parco del Mont Avic. Hanno
partecipato i seguenti proprietari: Vuillermoz Luisa, proprietaria
in rappresentanza della società "Dondena"; Bonin Eliseo, erede di
Giovanni Bonin; Savin Rosa, erede di Savin Mario; Barletti
Marcello, erede di Gontier Luigia; Savin Celestino in
rappresentanza del Comune di Champorcher, proprietario. Nel caso,
ho anche tutti gli elenchi dei mappali. Totale complessivo: ettari
591,62 pari al 27% del territorio di Champorcher, incluso nel Parco
naturale Mont Avic. Hanno votato tutti i proprietari presenti; il
risultato delle elezioni è il seguente: Vuillermoz Renzo voti 3,
Barletti Marcello voti 2. I motivi della scarsa partecipazione sono
da ricercarsi in primo luogo nella difficoltà a contattare i
proprietari e nella mancanza di collaborazione da parte del comune.
È altresì vero che si tratta della prima riunione e anche nel
Comune di Champdepraz la partecipazione è aumentata nel corso degli
anni. Basti pensare che, in occasione del precedente rinnovo del
Consiglio di amministrazione del parco, i partecipanti erano 11,
mentre all'ultima riunione sono intervenuti ben 18 proprietari. Per
il futuro è auspicabile un maggior coinvolgimento e
l'Amministrazione regionale valuterà l'eventualità di individuare
altre modalità di reperimento dei dati.
Président - La parole au Conseiller Riccarand.
Riccarand (Arc-VA) - Ringrazio l'Assessore per la puntuale
risposta alle domande poste dall'interrogazione. Non posso non
evidenziare il comportamento quanto meno censurabile da parte
dell'Amministrazione comunale di Champorcher sia per quanto
riguarda le vicende del traffico veicolare sulla strada sterrata da
La Cort a Dondena, sia per quanto riguarda la riunione dei
proprietari dei terreni che ricadono nel Parco del Mont Avic.
Per quanto concerne la questione della strada, già lo scorso
anno questo problema era stato evidenziato anche in numerose
lettere anche da parte di escursionisti e turisti e vi era stato un
impegno affinché per la stagione turistica del 2005 vi fosse un
minimo di regolamentazione, quanto meno da metà luglio a metà
agosto, nel periodo di più intensa frequenza turistica, per evitare
che un eccesso di traffico veicolare danneggiasse quegli
escursionisti che da La Cort vogliono proseguire a piedi. Succede
invece che vi è una fastidiosa commistione fra questo traffico
veicolare e l'attività degli escursionisti, cosa che è stata più
volte evidenziata e continua ad essere oggetto di dibattito
all'interno dell'amministrazione comunale, ma il comune non ha
assunto nessuna decisione.
Riteniamo che da parte dell'Amministrazione regionale dovrebbe
esserci una sollecitazione, affinché si trovi una soluzione al
problema perché attualmente la situazione non è assolutamente
accettabile.
Per quanto riguarda la partecipazione dei proprietari dei
terreni all'assemblea, per indicare i rappresentanti del Consiglio
di amministrazione nel Parco del Mont Avic, a noi sembra che si sia
persa un'occasione importante. Il fatto che il comune, di fronte ad
un avvenimento così importante: la prima assemblea per formalizzare
la partecipazione ad un organismo di amministrazione del parco, si
rifiuti perfino di fornire l'elenco dei proprietari dei terreni, in
modo che possa essere inviata a casa una comunicazione, ci sembra
un fatto fortemente censurabile. Non si capisce per quale motivo vi
sia questo disinteresse e il risultato è stato poi che hanno
partecipato 4 proprietari più il sindaco, per cui la valenza di
questa designazione e le modalità sono discutibili ed
inaccettabili. Chiediamo quindi che su questo da parte degli uffici
competenti dell'Assessorato regionale che segue le aree protette vi
sia un'azione più forte nei confronti del comune, affinché vengano
forniti questi elenchi dei proprietari, affinché possano essere
avvisate tutte le persone, perché sappiamo che un avviso messo in
una bacheca non ha lo stesso effetto di una comunicazione che
arriva puntualmente a casa dei proprietari, per cui la gente si
rende conto di cos'è la riunione, di quali sono i punti in
discussione e viene favorita una partecipazione. Riteniamo che
l'ampliamento del territorio del Parco del Mont Avic sul Comune di
Champorcher sia un'occasione molto importante per valorizzare
quella zona, bisogna che il comune faccia la sua parte e la Regione
deve avere una funzione di stimolo sia per quanto riguarda la
gestione della mobilità, sia per quanto concerne la partecipazione
dei cittadini alla gestione dell'area protetta regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK