Consiglio Regionale della Valle d'Aosta - Oggetto del Consiglio n. 3943 del 19 settembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3943 del 19 settembre 2024 - Resoconto
OGGETTO N. 3943/XVI - Interpellanza: "Posizione della Regione
rispetto ad alcuni dossier delicati definiti dall'accordo di
collaborazione transfrontaliera tra Valle d'Aosta e il Dipartimento
francese Haute Savoie".
Bertin (Presidente) -
Riprendiamo i lavori del Consiglio.
Punto n. 44. Si è prenotata la consigliera Minelli a cui passo la
parola.
Minelli (PCP) -
A fine giugno avevamo appreso da un
comunicato dell'Ufficio stampa della Regione che il 3 e il 4 luglio
si sarebbero dovuti svolgere due importanti eventi a Courmayeur a
Saint-Gervais per la firma di un accordo di collaborazione
transfrontaliera tra la Valle d'Aosta e il Département de la Haute
Savoie, eventi che poi sono stati annullati, lo sappiamo, a causa
dell'alluvione che ha colpito la nostra Regione, ma che ha
interessato in parte anche l'Alta Savoia.
Per sottolineare la rilevanza istituzionale di quell'evento, era
prevista - e io immagino che in qualche modo l'impostazione sarà
poi confermata quando ci sarà la nuova data - la presenza delle
massime autorità della Regione Valle d'Aosta e del Département
Haute Savoie, nonché di vari Amministratori dei Comuni dei due
territori interessati.
Sulla testata
on-line
"Nos Alpes", avevamo letto, cito la
frase: "L'accordo è passato all'esame dei rispettivi organi
decisionali ed è stato portato in consultazione alle
Amministrazioni centrali". In effetti abbiamo verificato che il
mandato al Presidente della Regione a firmare la
déclaration
pour une collaboration renforcée
è stato dato con la
deliberazione di Giunta regionale 1319 del 20 novembre 2023. Gli
ambiti della collaborazione definiti da questa
déclaration
sono tanti: il turismo, il cambiamento climatico, i giovani,
l'educazione e l'inclusione sociale, la cultura, il patrimonio, lo
sviluppo sostenibile, le relazioni istituzionali, la francofonia.
Si tratta di temi tutti di grande rilevanza e noi lo diciamo con
chiarezza: è bene che ci sia un organismo transfrontaliero
strutturato in cui Valle d'Aosta e Alta Savoia ragionino su temi
che riguardano entrambi i versanti delle Valli del Monte Bianco e
che hanno una forte importanza.
Ci sono però alcuni aspetti critici che vogliamo evidenziare e
avremmo potuto farlo anche nei mesi precedenti all'estate se
fossimo stati informati della
démarche
che era in corso.
Il primo rilievo è che dalla citata deliberazione che dà mandato
al Presidente della Regione per la firma dell'accordo non emerge
nessun coinvolgimento del Consiglio regionale o delle Commissioni
consiliari nell'elaborazione del testo dell'accordo, che pure ha
una notevole rilevanza istituzionale, tant'è vero che c'è
l'intenzione di celebrare la firma di quell'accordo con un apposito
evento pubblico.
Il secondo aspetto è che nel testo quei temi sono appena
accennati, sono enunciati e non sappiamo - soprattutto è il
Consiglio non lo sa - come la Regione Valle d'Aosta nei rapporti
con il Département de la Haute Savoie intende gestire dei
dossier
che sono delicati: la modificazione della politica
turistica in conseguenza dei cambiamenti climatici, il
miglioramento della qualità dell'aria nelle due vallate, il
contrasto all'eccesso di traffico dei TIR, la tempistica dei lavori
nel Tunnel del Monte Bianco, lo sviluppo delle ferrovie locali e
via di questo passo. Sono tutti degli argomenti su cui sarebbe bene
ci fosse la definizione di una linea di comportamento collaborativa
con l'Alta Savoia, altrimenti si rischia magari anche di avere
degli elementi di contrasto significativi e di non affrontarli.
In terzo luogo l'accordo intercorso che verrà firmato prevede
un'ampia collaborazione transfrontaliera su tanti temi rilevanti,
ma non abbiamo visto, non c'è, l'individuazione di un tavolo o di
una struttura o di un organismo di coordinamento. Si parla di
pragmatismo e di un incontro una volta all'anno per fare il punto,
però, secondo noi, questo è un po' poco rispetto a tutti i temi e
alla pregnanza di quei temi che sono evidenziati. Ci vuole, a
nostro avviso, un nucleo, un organismo che coordini, altrimenti si
rischia di avere un accordo che rimane senza gambe. È vero che sui
singoli progetti ci sono già gli organismi preposti dalla
cooperazione transfrontaliera, ma se l'intenzione è quella di
puntare, di mirare a un'azione più complessiva, più strategica,
allora, secondo noi, manca un pezzo fondamentale, appunto un
organismo di coordinamento.
Lo scopo quindi dell'interpello al Governo è di conoscere se ci
sono stati e quali sono stati gli atti con cui la Giunta ha
coinvolto il Consiglio e le Commissioni nel corso dell'iter di
definizione del documento d'intesa fra la Regione e il Département
de la Haute Savoie, perché forse a me sono sfuggiti; quali
Amministrazioni centrali - e ho riportato quello che ho letto sul
giornale che ho citato - italiane e francesi sono state consultate
nel corso dell'iter per la definizione dell'accordo; infine, ma è
anche la domanda in qualche modo più importante, qual è la
posizione che la Regione Valle d'Aosta intende esprimere nelle
interlocuzioni con la Savoia rispetto a
dossier
delicati,
quali, come dicevo, la modificazione della politica turistica sul
cambiamento climatico, il miglioramento della qualità dell'aria, il
contrasto all'eccesso del traffico dei TIR, la tempistica sul
Tunnel del Monte Bianco e lo sviluppo delle ferrovie locali.
Presidente -
Risponde l'assessore Caveri.
Caveri (UV) -
Ogni tanto nei suoi atti ispettivi sembra
di sentire Bartali: tutto è sbagliato, tutto è da rifare. Qualunque
argomento dello scibile umano che lei tratta nelle sue
interpellanze e interrogazioni è una sorta di imbranataggine, di
incapacità da parte del Governo regionale di fare le cose. Io sono
ammirativo di questo suo atteggiamento.
Ovviamente non siamo ancora riusciti a firmare per la semplice
ragione che lei ha evocato: le vicende drammatiche a Cogne e al
Breuil-Cervinia, lo stesso presidente dell'Haute Savoie, Martial
Saddier, quel giorno, ancora prima che noi interloquissimo con lui,
ci ha detto che non sarebbe stato possibile immaginare di firmare
in un momento così di emergenza della nostra Valle. Dopodiché ci
siamo trovati di fronte la chiusura del Traforo del Monte Bianco,
quindi abbiamo rinviato, ma con l'intenzione di fare appena
possibile, la firma di questo nostro documento.
Certo che se lei trae le informazioni da cosa ha scritto un
giornale
on-line
, "Nos Alpes", è chiaro che poi le cose sono
distorte, perché è sufficiente leggere la delibera che lei stessa
ha citato per capire che si tratta di una dichiarazione politica
che serve per conoscersi meglio e per sviluppare delle relazioni
nei
domaines
che sono elencati, che sono le competenze del
Département
. Noi non potremmo immaginare di stipulare
qualche cosa con un
Département
francese che andasse al di
là delle materie delle competenze che sono proprie, dove lei parla
del Traforo del Monte Bianco, come lei sa, non è una competenza,
neppure della Regione Auvergne-Rhône-Alpes, è una competenza, come
esattamente in Italia, strettamente nelle mani dei Governi
nazionali, perché questo avviene sulla base di accordi binazionali
che devono essere trattati, in questo caso da Roma e da Parigi. Io
immagino che lei strumentalmente inserisce la questione del Monte
Bianco nella speranza che il
Département
si esprima in
qualche maniera, io immagino contro il raddoppio, ma è del tutto
evidente che nessuno, lato francese, andrebbe a occuparsi di
vicende che non ricadano strettamente nel potere e nelle competenze
che vengono assegnati ai
Départements
. Questo documento che
è stato predisposto, questa dichiarazione politica, fa parte di una
progettualità e di un ragionamento. Noi abbiamo oggi strumenti
vecchi, come la cooperazione transfrontaliera, che risale agli anni
Novanta e che ci consente di avere ormai una familiarità sulle
progettualità che sono possibili rispetto ai periodi di
programmazione e agli obiettivi che vengono fissati dall'Unione
europea e naturalmente lo si fa anche in collaborazione con il
Département
. Esiste poi un livello ulteriormente diverso,
che è quello dell'Euroregione Alpmed, che ha avuto mille
vicissitudini e mille difficoltà, speriamo di poter nuovamente
riaprire questo tavolo che era stato aperto nel 2005 e fa parte di
un
jack
,
quindi di una struttura istituzionale ben
precisa.
Abbiamo poi la collaborazione, all'interno della Macroregione
alpina di cui facciamo parte, assieme alle Regioni francesi, poi
c'è la collaborazione con Région Sud, come si chiama oggi
Provence-Alpes-Côte d'Azur, e ancora di più con
Auvergne-Rhône-Alpes, tra l'altro, c'è stato un passaggio di
testimone e oggi il nuovo presidente di Auvergne-Rhône-Alpes si
chiama Fabrice Pannekoucke, sindaco di Moûtiers, che è gemellato
con Verrès, persona con cui abbiamo dei rapporti di amicizia ormai
da molto tempo.
Il ragionamento che è stato fatto è che era necessario andare al
di là dei finanziamenti comunitari e nelle politiche, che nel
nostro caso sono sicuramente più vaste di quelle di un
Département
, abbiamo ritenuto utile scrivere questa
progettualità, quest'accordo, che ovviamente non è stato
sottoposto, perché non ce n'era bisogno, alle autorità nazionali,
io sono stato Sottosegretario che si occupava anche di questa
materia e della cooperazione transfrontaliera, si presentano al
Ministero delle questioni molto più ampie e più articolate.
In questo caso è un accordo di tipo politico e ci apprestiamo a
predisporre un documento analogo, in collaborazione con Hervé
Gaymard, che è presidente della Savoia, perché riteniamo che questi
siano strumenti più piccoli che ci consentono di poter lavorare
anche al di là della semplice Cooperazione transfrontaliera e in
fondo la Fête des Alpes, che si è svolta pochi giorni fa, è già la
dimostrazione di qualche cosa che non rientra in Alcotra, ma in un
rapporto che, tra l'altro, nel caso della Savoia, ha anche una base
di tipo storico.
Sfugge per quale motivo sarebbe stato necessario un
coinvolgimento del Consiglio o delle Commissioni consiliari, non
essendo un atto normativo programmatico ma un atto politico,
espressione della volontà del Governo regionale, nei rapporti con
l'organo esecutivo dell'Alta Savoia visto che, come lei sa, questo
documento sarà firmato dal Presidente della Regione e naturalmente
dal presidente del
Département
Saddier.
Tourisme, en particulier face aux changements climatiques,
les jeunes, l'éducation, l'inclusion sociale, la culture, le
patrimoine, le développement durable, les relations
institutionnelles et la francophonie
: questi sono i temi che
corrispondono grosso modo alle competenze che lei può ritrovare, se
va a vedere il sito dell'Alta Savoia, quelli che sono i compiti del
Conseil départemental
.
Io credo che ci sarà la possibilità, nei mesi a venire di
concretizzare, da una parte, come dicevo, le abitudini, le
consuetudini e i rapporti oramai stretti che noi abbiamo con i
nostri cugini francesi e, dall'altra, ma anche nuove tematiche;
questa è un po' l'ambizione che stiamo trasferendo nei rapporti
reciproci, anche su materie, che naturalmente sono quelle che ho
elencato, che talvolta sfuggono al nuovo periodo di programmazione
di Alcotra e che - e questa è la considerazione finale - rientrano
invece nel famoso Trattato del Quirinale. Se uno va a scorrere le
materie del Trattato del Quirinale, si rende conto di come
l'ambizione italo-francese, incarnata dall'ottimo documento, che è
stato, tra l'altro, ratificato dai rispettivi Parlamenti, che è il
Trattato del Quirinale, potrebbe consentire in un quadro vasto
certamente, ma anche in un quadro più ristretto, una serie di
collaborazioni: penso a un settore che sicuramente a lei è caro che
è quello della scuola, per la prima volta noi abbiamo la
consapevolezza che dobbiamo aumentare il gradiente di rapporti con
il mondo francese per l'Università, e le Università della Savoia,
che sono le più vicine, abbiamo visto che c'è un interesse da parte
loro di capire che cos'è questo bilinguismo, quindi un
apprentissage
reciproco delle lingue.
Credo che il cantiere sia aperto e mi dispiace che lei, in
qualche maniera, non abbia colto lo spirito positivo che anima la
scelta di fare quest'accordo e che, tra l'altro, rientra anche in
una necessità politica, molto politica, che noi avevamo, perché
l'impressione, con il presidente Saddier in particolare, è che ci
potesse essere da parte sua un certo scetticismo nei confronti
della cooperazione transfrontaliera che anima anche questo
documento, invece devo dire che i rapporti interpersonali, che sono
spesso alla base della politica, consentono oggi di avere un cielo
sereno e molte cose da fare insieme.
Presidente -
Per la replica, la parola alla consigliera
Minelli.
Minelli (PCP) -
Assessore, comincio subito con il dirle
che è un onore per me essere paragonata in qualche maniera a Gino
Bartali, che ricordo essere stato insignito con la medaglia d'oro
al valor civile, è un giusto fra le Nazioni, tra il settembre 1943
e il giugno 1944 ha contribuito al salvataggio di 800 persone,
quindi essere in qualche modo - e ovviamente non per queste
questioni ma per altre immagino - paragonata a una persona così
importante, è assolutamente onorevole.
Devo poi dirle che evidentemente lei non ha letto bene, come ha
fatto prima il suo collega, le premesse dell'interpellanza, o
comunque non ha ascoltato quello che io le ho detto e non è la
prima volta, perché lei è concentrato su come deve demolire qualche
cosa e non ascolta quello che viene detto...
(intervento dell'assessore Caveri fuori microfono)
...sì, lo dico io, certamente, e lo ribadisco. Io le ho detto,
nel corso del mio intervento, che si tratta, a mio avviso, di un
importante documento, questa
déclaration
contiene talmente
tanti argomenti e di grande significato che quello che io ho
lamentato, se vogliamo, è un mancato coinvolgimento del Consiglio,
quindi non ho detto assolutamente che tutto, come dice lei, è da
rifare ed è tutto sbagliato. No, io ho detto che ci sono delle
questioni su cui non siamo stati interpellati e mi fa specie, anche
per quello che poi lei ha detto nel suo intervento. Lei ha detto
che la
déclaration
fa parte di una volontà di andare nella
direzione di una progettualità e di una collaborazione in qualche
modo definiamola minore rispetto ai grandi progetti come Alcotra,
ma che ha un suo significato. Rilevo però che ha tenuto un profilo
un pochino basso nel definire questo, ha detto: "Non si è deciso di
coinvolgere il Consiglio, ci sfugge la necessità di sottoporre
questo documento al Consiglio". Non è la prima volta che il
Consiglio viene bistrattato su argomenti che forse hanno poi
un'importanza ancora più grande, anzi, sicuramente più grande, però
dico che c'è una contraddizione tra questo profilo un po' basso che
viene tenuto adesso e il fatto che era stata ipotizzata - e
immagino che sarà poi riproposta - una cerimonia di alto livello,
il 3 e il 4 luglio, in cui era prevista un'ampia e qualificata
partecipazione. Spalmavamo la celebrazione di questa cosa
addirittura su due giorni, la firma doveva essere posta, sarà
posta, in luoghi emblematici, quali il Pavillon allo Skyway e sul
colle francese dove si arriva con il Tramway.
Lei dice che ho inserito strumentalmente la questione del Tunnel
del Monte Bianco nell'iniziativa; non so che cosa intenda lei in
questo caso con "strumentalmente", ma, visto che si parla di
collaborazione transfrontaliera e di temi - e li ha rielencati lei
- che sono importanti: la collaborazione sulle politiche turistiche
in relazione ai cambiamenti climatici, sono tutti quegli elementi
di collaborazione, credo che c'entri benissimo anche la questione
del Tunnel del Monte Bianco, perché lo sappiamo tutti che è quello
l'elemento di raccordo e che ci permette questa collaborazione
transfrontaliera da un punto di vista dei collegamenti.
In conclusione però quello che io vorrei dire è questo... e mi
dispiace davvero che lei abbia polemizzato in questo senso, quello
di cui noi prendiamo atto è che si intende rafforzare la
collaborazione con il
Département
Haute Savoie e su questo
diamo un giudizio positivo. Quello che abbiamo criticato è lo
strumento, uno strumento che non ci pare così adeguato proprio
perché non è nemmeno previsto un organismo che si occupi poi di
sostenere tutto quello che avete intenzione di fare ed è chiaro che
l'intenzione va bene, ma periodicamente su tutti quei temi che sono
enunciati nell'accordo - e che sono temi importanti su cui un
coinvolgimento di questo povero Consiglio regionale forse ci
starebbe - chiederemo quello che si sta facendo e i passi avanti
che si compiono.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK