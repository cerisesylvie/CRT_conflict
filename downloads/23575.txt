Consiglio Regionale della Valle d'Aosta - Oggetto del Consiglio n. 2653 del 17 aprile 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2653 del 17 aprile 2007 - Resoconto
OGGETTO N. 2653/XII - Diffusione sul digitale valdostano dei
segnali delle emittenti radiotelevisive francesi e svizzere.
(Interpellanza)
Interpellanza
Vista la legge 482/1999, "Norme in materia di tutela delle
minoranze linguistiche storiche", che prevede particolari
opportunità per quanto riguarda la lingua e la cultura delle
popolazioni germaniche e di quelle parlanti in francese e il
franco-provenzale, ed in particolare all'art. 12 prevede una
convenzione tra il Ministero delle comunicazioni e la società
concessionaria del servizio pubblico radio-televisivo affinché, nel
conseguente contratto di servizio, siano assicurate condizioni per
la tutela delle minoranze linguistiche nelle zone di appartenenza,
nonché convenzioni tra le regioni interessate e la stessa società
concessionaria, o emittenti locali, per trasmissioni nelle lingue
ammesse a tutela;
Ricordato il comma 2 lett. h dell'art. 3 della legge
regionale n. 47 del 1998, "Salvaguardia delle caratteristiche e
tradizioni linguistiche e culturali delle popolazioni walser della
valle del Lys", che prevede il sostegno alla realizzazione e
diffusione di programmi inerenti alle tradizioni linguistiche e
culturali walser, anche con la ricezione di programmi radiofonici e
televisivi in lingua tedesca;
Constatato che con l'attivazione del digitale terrestre, pur
a fronte di un numero di canali disponibili cinque volte superiore
al segnale analogico, non vi è la ritrasmissione sul territorio
della Valle d'Aosta né di programmi francofoni, come France 2 e
Tsr, già presenti su segnale analogico, né programmi in lingua
tedesca;
Tenuto conto che appare avviato lo spegnimento di segnali
analogici anche di competenza Rai, società concessionaria del
servizio pubblico, con la conseguente scomparsa dei segnali di
France 2 e Télévision Suisse Romande;
i sottoscritti Consiglieri regionali
Interpellano
il Governo regionale per conoscere se intenda:
1) attivarsi perché le convenzioni tra il Ministero delle
comunicazioni e la Rai, e tra la Regione e tale concessionaria
comprendano la diffusione, nel più breve tempo possibile, sul
segnale digitale valdostano, i segnali delle emittenti
radiotelevisive pubbliche francesi e svizzere;
2) attivare degli accordi con emittenti locali valdostane o
francesi e svizzere della regione del Monte Bianco, per la
ritrasmissione di programmi in francese e tedesco sul territorio
valdostano.
F.to: Sandri - Fontana Carmela
Presidente
- La parola al Consigliere Sandri.
Sandri (GV-DS-PSE)
- Tale interpellanza "capita a
fagiolo", perché da ieri non c'è più il segnale di "Rai 2" e "Rete
4" sulla "Plaine d'Aoste" e tutti hanno potuto apprezzare questa
vocazione autonomista della Valle d'Aosta, non ritrovando sul
digitale né "France 2", né la "Télévision suisse romande". Credo
che il nostro Assessore abbia fatto "tombola" in termini di
bilinguismo, non le cito, ma la rinvio a vedere la sua posta
elettronica, quanto un noto commentatore francofilo oltre che
francofono che manda dei "bulletins" per via informatica a tutti i
Consiglieri regionali, ha scritto in materia. Ritengo sia
importante riconoscere che, in base a specifiche norme di legge, di
cui era stato promotore ed artefice l'attuale Presidente Caveri,
ossia la legge n. 482/1999 e la legge regionale n. 47/1998, dove
prevede la salvaguardia della minoranza linguistica walser, oltre
che del francoprovenzale... credo che vi siano tutte le motivazioni
affinché la Giunta si attivi per ottenere delle convenzioni fra il
Ministero delle comunicazioni e la "Rai" e fra la Regione e la
"Rai", affinché si consenta la diffusione sul digitale, oltre che
sull'analogico, di emittenti radiotelevisive francesi e svizzere
francofone. La stessa cosa ovviamente si può fare grazie alla
stessa normativa: la n. 482/1999, anche con emittenti locali sia
per quanto riguarda il francese e il francoprovenzale, sia per
quanto riguarda il tedesco.
Ritengo vi siano 2 cose da riconoscere: questo "strumento" di
"France 2" e della "Télévison suisse romande" credo abbia avuto un
grande merito in questi anni a mantenere un po' di evidenza della
lingua francese in Valle d'Aosta, per tanti di noi è stato
strumento non solo per appassionarsi del rugby, che è lo sport
tipico di "France 2", ma anche per poter seguire ciò che
capita...
(interruzione dell'Assessore Marguerettaz, fuori
microfono)
... "France 3" non la trasmette, Assessore, quando trasmetterà
"France 3", lo vedremo anche su quella emittente.
Credo vi sia la possibilità di mantenere alto questo esperimento
sicuramente positivo per mantenere anche un'assonanza con il
francese che si parla in Francia e in Svizzera, che non si rischi
che il nostro francese prenda una deriva poco collegata con il
francese internazionale. Per tali motivi credo che la ripresa con
vigore dell'iniziativa a favore della ritrasmissione di queste
emittenti sia fondamentale, anzi allargandola a tutte quelle
pubbliche, quindi "France 2" e "France 3", la "TSR 1" e "TSR
2".
La stessa questione... qui è un po' una sfida visto che il
vostro Capogruppo stamani ribadiva nella riunione dei Capigruppo la
grande tradizione di difesa delle minoranze da parte del suo
movimento, se avete davvero rispetto per la legge n. 47/1998... e
quindi la ritrasmissione su tutto il territorio regionale delle
emittenti germanofone della Svizzera o di altre Nazioni -Germania o
Austria - in modo che tutti abbiano anche fisicamente la percezione
che esiste in Valle d'Aosta la minoranza walser; oggi non è così
perché, se accendi la tivù, qualcosa di tedesco non esiste. Credo
che il primo ammettere l'esistenza della minoranza walser è proprio
per fare in modo che nella nostra Regione il walser ovunque abiti
possa avere a disposizione tale servizio, dall'altra parte gli
altri Valdostani attraverso questo prendere contatti con una
cultura diversa, ma altrettanto utile, ripetendo il successo che ha
avuto "France 2" e la "TSR" nei 30 anni passati.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Ringrazio di cuore il collega Sandri,
intanto per l'interpellanza che ci dà il modo di fare il punto
della situazione, oltre a dare una risposta ai quesiti, poi perché
è anche un apprezzamento, finalmente il collega Sandri comprende la
filosofia che ha portato il Ministero delle comunicazioni, la "Rai"
e la Regione ad intraprendere un percorso europeo. Diciamo che è "a
metà del guado": ha capito questo discorso, ossia ha capito che vi
è un miglioramento dell'offerta, vi sono dei canali in più, vi è un
arricchimento sensibile, giustamente dice: "dove c'era un canale è
possibile ora averne 5".
Sicuramente il collega Sandri va ancora aiutato... ma anche lì
abbiamo fatto un accordo con il Centro servizi di volontariato, che
è un centro che raccoglie coloro che devono aiutare soggetti che
hanno delle difficoltà e, rispetto a questo, vi è la possibilità di
dare una risposta al Consigliere Sandri e a chi ci scrive su
"internet", affinché possa gestire in modo semplice il segnale
digitale e il segnale analogico, perché con questo aiuto il
Consigliere Sandri scoprirebbe che il segnale di "France 2" e di
"TSR" non è sparito, ma è sull'analogico, per cui tutti gli utenti
che ieri ricevevano le 2 televisioni francofone oggi continuano a
riceverle, hanno solo da fare un'operazione - ma il Centro servizi
di volontariato ha dato una mano e ha fatto un corso a coloro che
vogliono fare volontariato - e può gestire 2 pulsanti su un
telecomando per passare da un segnale all'altro senza particolari
problemi.
Rispetto alla filosofia, sottoscrivo il pensiero del Consigliere
Sandri "in toto", tanto che il protocollo sottoscritto il 23 giugno
dal Ministro e dal Presidente della Regione Caveri ha un passaggio
puntuale, dove si dice:
"incentivare la collaborazione
transfrontaliera per la ripetizione dei programmi trasmessi nei
diversi versanti alpini"
, non solo: vi è stata una lettera che
abbiamo scritto il 7 febbraio, di cui avevo dato copia nel
precedente Consiglio alla collega Squarzino, e il 9 febbraio il
Ministro Gentiloni mi riscrive sottolineando che sarà sua cura
organizzare, tramite il Ministero, degli accordi internazionali per
favorire questo discorso. Ho citato il Ministro Gentiloni, ma per
"par condicio" cito anche il Ministro Landolfi, che aveva definito
un arricchimento l'avere una collaborazione internazionale. Vi è
quindi una precisa volontà non solo nello scritto, ma il Ministro
Gentiloni ancora 10 giorni fa ha detto che è imprescindibile
procedere a un accordo internazionale per poter sfruttare questa
ampiezza di banda, per dare informazioni e servizi che portano dei
vantaggi. Ha ragione anche sulle emittenti in lingua tedesca,
rispetto a questo abbiamo avviato degli approfondimenti, ma lei
capisce che non è solo una questione tecnologica in quanto, sotto
tale aspetto, sarebbe sufficiente ricevere dal satellite il segnale
della televisione e poi in tecnica digitale trasmetterlo; il
problema sono i diritti, gli accordi, ma questa è una competenza
degli Stati.
Detto questo, credo possa essere interessante oggi fare il punto
della situazione, verificare che per adesso le operazioni di
transizione non hanno dato problemi, quindi anche in questioni
terminologiche non direi che ieri si è spenta "Rete 4" o "Rai 2",
ma al contrario ieri sono state accese "Rete 4" e "Rai 2" in
digitale. Vi è quindi un altro aspetto: che da ieri sono visibili 4
canali di televisione pubblica disponibili gratuitamente a tutti i
60.000; abbiamo una televisione da parte della "Rai" che si occupa
di sport, una che si occupa di notizie "H24", una che si occupa di
documenti e una che si occupa di servizi e approfondimenti. Abbiamo
quindi fatto un grosso passo avanti e tale passo avanti è chiaro
che non è stato fatto senza un impegno da parte della Comunità
valdostana. Rispetto a tante altre iniziative, su questo il Governo
e il Ministero ha fatto la sua parte sia in termini finanziari, sia
in termini di risorse, colgo l'occasione per ringraziare il
Ministro Gentiloni e il Segretario generale del Ministero, dott.
Fiori, che ha passato 3 giorni in Valle d'Aosta per seguire
puntualmente la transizione. Ringrazio anche la "Rai", che non ha
fatto mancare nulla...
(interruzione del Consigliere Sandri, fuori
microfono)
... anche la "Fondazione Bordoni", la quale tuttavia è a
servizio del Ministero... quindi, quando ho ringraziato il
Ministero, ho ringraziato tutti. Devo ringraziare anche "Mediaset",
è vero, perché anche "Mediaset" ha fatto i suoi sforzi; ringrazio
anche "La7", che si vede benissimo. "La7", fra l'altro, Consigliere
Sandri, siccome lei è un appassionato di rugby, è stata
lungimirante: aveva sponsorizzato e trasmesso tutte le partite
della Nazionale italiana, quindi lei è un francofilo e un
francofono e segue sulle televisioni francesi, ma avrà qualche
elettore che parlerà italiano e quindi avrà seguito su "La7" le
partite di rugby. Può darsi che su "Rai sport H24", come
trasmettono le partite di poker, faranno un accordo con lei per
trasmettere le partite di "belote" organizzate da "Le Travail".
Rispetto a questo, può ampliare l'offerta e il digitale le verrà
incontro quanto alla diffusione di attività che lei sta seguendo
con tanta attenzione; anche l'attività fatta dal "call center"
credo abbia dato delle risposte.
Per concludere:
"la Valle d'Aosta ad oggi è..."
- sono le
parole del dott. Fiori -
"... la Regione più all'avanguardia di
Europa, l'85% riceve una televisione in digitale, ossia sia
digitale terrestre, sia satellite, sia via cavo"
. Devo dire che
dopo mesi, anni di polemiche finalmente abbiamo rispettato degli
obiettivi: la gente finalmente sta avendo dei risultati e questo ci
lascia ben sperare. Ritengo che con gli ulteriori sforzi che faremo
grazie al Ministero riusciremo a dare piena attuazione al
protocollo e quindi tanti canali di cui una buona parte in
francese, perché no tutte le televisioni pubbliche francesi e anche
le televisioni tedesche, credo che nel corso del 2007 già avremo
delle importanti novità. Grazie, Consigliere Sandri!
Si dà atto che dalle ore 18,29 presiede il Vicepresidente
Lanièce.
Presidente
- La parola al Consigliere Sandri.
Sandri (GV-DS-PSE)
- Evidentemente nella fase di attesa
della giornata di domani il clima è sereno, però credo che
l'Assessore abbia esagerato. Capisco che è riuscito a sopravvivere
a ieri e questo è un fatto positivo, ma credo sia molto ammaccato,
non c'è bisogno di nascondere le difficoltà. Primo: lei si è
rifiutato di rispondere a uno dei 2 dati fondamentali della nostra
interpellanza, che era quello: "ma a livello di tivù e radio locali
cosa abbiamo fatto?". Niente, perché non ha risposto, mentre questo
potrebbe essere un grande elemento per "togliere delle castagne dal
fuoco" al collega La Torre, perché, quando si pensa di dare una
mano alle società valdostane, al posto di pensare sempre di dare
soldi, che è anche qualcosa di poco chiaro dal punto di vista dei
rapporti, date dei servizi alle emittenti locali di poter accedere
al digitale terrestre, per poter vedere "Rete Saint-Vincent",
piuttosto che altre emittenti. Potete fare in base alla legge n.
482 accordi con le emittenti locali senza bisogno di passare dal
Ministero; visto che la legge l'ha scritta l'On. Caveri,
applicatela! Anche perché tutti questi contenuti in più... ma
sapete cosa sono? Che avete la possibilità di sentire la radio e la
televisione, grande conquista, ossia voi comprate la televisione
con il "monitor" per sentire solo l'amplificatore e sulla radio
cosa abbiamo? Tenetevi forte: "radio 1", "radio 2" e "radio 3",
ossia dei canali che sono presenti su qualunque radiolina da 8 euro
e che potete sentire portandovela dietro, mentre la televisione non
ve la potete portare dietro. Questa è la novità? D'altra parte,
anche questa cosa del "CSV" è al limite del ridicolo, perché vedo
tanti Valdostani, anzitutto persone anziane, che hanno qualche
difficoltà, da ieri sono lì con 2 telecomandi... se vedi "La7", che
non si vede dall'emittente che c'è sopra Roisan... devi puntare
dall'altra parte...
(interruzione del Presidente della Regione, fuori
microfono)
... non ho il televisore, quindi non c'è problema... bisogna
puntare dalla parte di Pila... la spiegazione mi è stata data, ma
non l'ho capita bene, ma in una parte del territorio "illuminato"
dei 17 Comuni non c'è "La7" e neppure "MTV". Tutta questa grande
novità qual è? È che avete la possibilità di vedere un programma
sportivo che mi dicono trasmetta ottimi sport, ma del tutto minori,
può essere che in futuro ci sarà anche la "belote". Mi chiedo: già
abbiamo solo 2 occhi e la possibilità di vedere un programma per
volta, ma soprattutto quanti Valdostani erano lì che aspettavano la
possibilità di vedere del poker in televisione? Tutti i Valdostani
cioè dicevano: "se l'Assessore Marguerettaz non ci dà il poker in
televisione come faremo a sopravvivere?". Cerchiamo allora di "non
far ridere i polli"! E questa cosa dei 2 telecomandi la vedo come
una situazione ridicola. Il fatto è che siete arrivati allo "switch
off" senza consentire ai Valdostani di avere un prodotto
accettabile, ossia un telecomando, vedere una televisione che sia
analogica o digitale non importa, non deve importare all'utente,
deve importare avere la comodità di poter vedere quello che si
vedeva prima e qualcosa in più di utile, ma lei l'ha vista "Rai
Utile"? Queste sono delle attività promozionali esclusivamente per
fornire prodotti a pagamento, infatti lei furbescamente ha detto:
"ma questi sono dei canali gratuiti"
, ma perché quelli fino
adesso cos'erano? Erano tutti gratuiti! Si pagava una volta l'anno
il canone e finita lì. Adesso il problema è che lei ha asservito la
Regione agli interessi di "La7", di "Mediaset", di tutti quelli che
vogliono vendere oggi il calcio e domani anche i telegiornali! La
prospettiva è questa, altro che libertà dell'informazione! È il
controllo, la capitalizzazione dell'informazione, è l'utilizzo a
livelli economici... lo sfruttamento dell'informazione e lei se n'è
fatto tramite! Speriamo non sia stato fatto solo perché è
incompetente e non per altri motivi! Il problema grosso è che qui
siete fuori di ogni regola, non siete stati capaci a fare il
passaggio, a dare una risposta positiva, ma la "ciliegina" è che
oggi non avete nessuna data per poter dire: "Valdostani, sul
digitale troverete France 2 e TSR". Credo che, da questo punto di
vista, bisognerebbe capire chi paga i diritti di "France 2" e
"TSR", chi li ha pagati fino ad oggi, allora basta continuare a
fare come si faceva prima, se si può; se non si può, lo si dica che
prima "si è ciurlato nel manico" e che oggi non siete capaci a
mettere a posto le cose!
Il problema è che vi siete preoccupati più di convincere i
Valdostani di spendere i soldi per comprarsi il "decoder" e
accettare il digitale per finire a dover pagare le tesserine,
piuttosto che dare ai Valdostani quello che avrebbero diritto ad
avere: ossia un'informazione locale forte. Non vi è importato
niente né delle radio, né delle tivù locali, neanche considerate...
- ho parlato con alcuni operatori che mi dicono che nessuno ha
chiesto loro niente -; in secondo luogo, di avere quei servizi che
avevano prima come minimo: "France 2" e "TSR", 2 elementi
essenziali che sono stati in questi anni di presenza della
francofonia in Valle d'Aosta. Quelle sono le "cose" della vostra
parte politica, vi "riempite la bocca" di autonomia e francofonia,
ma non fate niente per difendere questi valori! Questa è una cosa
che ricadrà grossa come una casa su di voi, perché il "Dio denaro"
vi ha abbagliato e questa ne è la dimostrazione!
Marguerettaz
(fuori microfono)
- ... lei non ha
bisogno del "Dio" per essere abbagliato!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK