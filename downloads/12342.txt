Consiglio Regionale della Valle d'Aosta - Oggetto del Consiglio n. 3258 del 23 aprile 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3258 del 23 aprile 1992 - Resoconto
OGGETTO N. 3258/IX Motivi del ritiro del disegno di legge n.
362, concernente la disciplina delle cave di marmo in Valle
d'Aosta.
(Interrogazione)
PresidenteDo lettura dell'interrogazione presentata dal
Consigliere Riccarand:
Interrogazione Appreso, dalle comunicazioni del Presidente
del Consiglio regionale nell'adunanza del 1° aprile 1992, che la
Giunta regionale, in data 16 marzo 1992 ha ritirato il disegno di
legge n. 362 presentato il 13 novembre 1991, concernente la
disciplina delle cave di marmo in Valle d'Aosta;
rilevato che è la seconda volta che la Giunta regionale, su
pressione dell'associazione dei cavatori del marmo, ritira un
Disegno di legge di disciplina delle attività di estrazione del
marmo in Valle d'Aosta;
ricordato che dal giugno 1990 è all'esame della competente
commissione consiliare una proposta di legge del Gruppo Verde
Alternativo per disciplinare le cave di marmo e che tale proposta
di legge non è mai stata esaminata in attesa del disegno di legge
della Giunta;
evidenziati i gravi danni che provoca all'ambiente ed ai
cittadini della Valle d'Aosta l'assenza di una disciplina per le
cave di marmo;
ritenendo vergognoso il comportamento della Giunta regionale
chiaramente determinato da preoccupazioni elettorali;
Il sottoscritto Consigliere regionale del Gruppo Verde
Alternativo
Interroga
l'Assessore ai Lavori Pubblici per conoscere:
1) quanti voti sono stati promessi dall'associazione dei
cavatori del marmo alla lista "Dolchi-Fosson" in cambio del ritiro
del Disegno di legge n. 362;
2) l'elenco dettagliato di tutti i contributi erogati dalla
Giunta regionale a favore di imprese che svolgono attività di
estrazione del marmo e delle pietre affini per uso ornamentale, ai
sensi della legge regionale 17 giugno 1988, n. 51.
Presidente
Ha chiesto di parlare l'Assessore ai Lavori
Pubblici Martin, ne ha facoltà.
Martin (ADP)
Risponderò soltanto per quanto riguarda i
motivi di questo ritiro anche se non sono stati chiesti in maniera
chiara in interrogazione, in quanto al primo punto penso sia
inutile rispondere, penso sia una constatazione del tutto personale
del Consigliere Riccarand che non ci ha trovati d'accordo. Alla
seconda domanda risponderà l'Assessore Mafrica.
Volevo solo dire che l'associazione delle cave di marmo ha in
effetti presentato da alcuni mesi, un progetto di legge piuttosto
complesso, piuttosto completo che interessa diversi assessorati,
sia quello all'ambiente, sia l'industria, commercio, artigianato,
sia quello dei lavori pubblici per le diverse competenze che questi
assessorati esplicano.
Stiamo esaminando questo progetto di legge che è stato
presentato anche al Presidente della prima commissione, il quale ha
chiesto alla Giunta se non era il caso di rivedere tutta quanta la
materia e di cercare di coordinare le tre proposte che a questo
punto ci sarebbero, una presentata a suo tempo dal Consigliere
Riccarand, un'altra presentata dalla Giunta regionale, ed una terza
che per altri aspetti esamina questo problema, presentata appunto
dall'Associazione cave di marmo.
L'intenzione è di arrivare ad un testo coordinato, con una
disciplina per tutta la materia, quindi anche per le cave di marmo,
ma visto che l'ultimo progetto di legge è sotto esame, si è pensato
che fosse bene ritirare la nostra proposta di legge e dare la
possibilità agli uffici interessati dei tre assessorati di valutare
questa nuova proposta, e dare alle commissioni consiliari la stessa
possibilità di fare questo lavoro per arrivare quanto prima ad un
coordinamento delle tre proposte e quindi poter portare avanti, una
volta per tutte, questo delicato problema.
Questo è l'unico e vero motivo per cui questa proposta di legge
è stata momentaneamente ritirata, e posso anche dire in questa sede
che quanto prima verrà ripresentata con le modifiche che dovranno
essere apportate.
Presidente
Ha chiesto la parola l'Assessore
all'Industria, Commercio, Artigianato e Trasporti Mafrica, ne ha
facoltà.
Mafrica (PCI-PDS)
Io ho l'elenco dei contributi che
sono stati dati in base alla legge 51. La procedura è la seguente:
vengono presentate le domande, le domande vengono esaminate dagli
uffici, un tecnico verifica che gli impianti a cui si fa
riferimento siano stati acquistati, verifica le fatture e la
congruità tra la domanda e l'esistenza degli impianti e
successivamente un comitato tecnico, sulla base dell'istruttoria,
da il parere sui contributi da erogare.
Consegno l'elenco al Consigliere Riccarand.
Presidente
Ha chiesto la parola il Consigliere
Riccarand, ne ha facoltà.
Riccarand (VA)
Questa interrogazione è stata
presentata subito dopo la comunicazione in aula, fatta dal
Presidente del Consiglio nell'adunanza del 1° aprile 1992, in cui è
stato annunciato che per la terza volta, la normativa relativa alle
cave di marmo e pietre affini, perché non riguarda solo le cave di
marmo, la normativa per disciplinare le procedure di autorizzazione
per queste cave era stata ritirata dalla Giunta regionale. Ed è
stata ritirata con delle modalità e in periodo che rendono
inequivocabili i motivi reali per cui questo provvedimento è stato
ritirato.
Non c'è nessun dubbio che qui ha prevalso la preoccupazione di
tipo elettorale e la necessità di un accordo che comportasse una
sorta di scambio, di ritiro da una parte e di voti dall'altra.
Io però voglio dire questo: è dal 1989 che ci stiamo trascinando
con questa vicenda che è veramente indecente. Nel 1989 abbiamo
fatto una legge quadro generale per quanto riguarda
l'autorizzazione sulla disciplina e l'attività di cava.
La legge che venne fatta allora era il frutto di una fusione di
due testi, uno presentato dalla Giunta e uno presentato dal nostro
gruppo, e la fusione venne fatta attraverso un sottogruppo
sostanzialmente coordinato da un consulente della Giunta regionale
che era l'avvocato Sartorio, che era stato incaricato proprio di
fare questo lavoro.
Io ricordo benissimo che l'avvocato Sartorio, perché ne abbiamo
parlato in sede di questo gruppo che seguiva la vicenda, era
contrario allo stralcio della normativa dalla normativa generale,
della parte riguardante le cave di marmo e di pietre affini, diceva
che la normativa doveva riguardare tutti quanti, evidentemente
doveva avere una valenza generale, e quello venne deciso così nel
gruppo di lavoro, venne deciso così in commissione, il testo arrivò
completo in aula.
All'ultimo momento, in aula, dietro la pressione
dell'associazione dei cavatori del marmo, venne stralciata la parte
del marmo con l'impegno da parte della Giunta nell'arco di pochi
mesi, di presentare una normativa ad hoc per le cave di marmo.
Sono passati tre anni e questa normativa non c'è. E non so se ci
sarà entro la fine di questa legislatura, una normativa su questo
aspetto.
Tutte le volte che si è arrivati al dunque, tutte le volte c'è
stato un intervento dell'associazione dei cavatori del marmo che ha
fatto annullare qualsiasi sforzo. Così è successo nel 1989, nel '90
noi abbiamo presentato una nostra proposta di legge specifica per
disciplinare questa materia, non si è mai potuto discutere in
commissione perché la Giunta ha continuato a dire che stava
presentando un proprio disegno di legge, cosa che poi è avvenuta
soltanto nella primavera del '91.
E' stato presentato un disegno di legge, quando siamo arrivati
in commissione per esaminare il disegno di legge la Giunta l'ha
ritirato e dopo alcuni mesi ha presentato il nuovo testo che poi è
stato ritirato in campagna elettorale.
Questa è la vicenda. Nel frattempo, in tutta una serie di zone
della Valle d'Aosta, ci sono cave di marmo e di pietre affini su
cui ci sono proteste di abitanti, proteste di comuni, situazioni
evidentemente di disagio e di danno ambientale che non si riescono
a controllare perché la Regione non ha disciplinato questo settore
con una propria legge e quindi rimane in vigore una normativa di
carattere statale.
Io credo che questa situazione sia veramente una situazione
indecente.
Anche recentemente, dopo l'ultimo testo presentato dalla Giunta
regionale, era il disegno di legge n. 362 del 13 novembre 1991,
siamo arrivati a discuterne in commissione, è stata invitata
l'associazione dei cavatori del marmo a venire a esporre le sue
considerazioni, non si è presentato nessuno.
E' dal 1990 che ho presentato una proposta di legge, ho sempre
fatto presente questa situazione, che ero disponibile a qualsiasi
incontro, a esaminare qualsiasi proposta, non ho mai avuto una
proposta di incontro, non ho mai avuto la proposta di un testo.
In commissione nessun testo è mai stato consegnato, e anche
questa proposta a cui fa riferimento Martin, l'Assessore ai lavori
pubblici, riguarda più che altro sicuramente non una normativa
specifica per la disciplina e l'autorizzazione, ma più che altro
normativa di carattere generale per il settore, che é una cosa
diversa dalle procedure autorizzative per una cava, che devono
essere disciplinate.
Il problema è che qui ci troviamo di fronte ad una situazione
che è insostenibile perché abbiamo tutti gli altri settori
dell'escavazione che sono disciplinati con una legge regionale, e
abbiamo questo settore in cui, diciamo così, vige il principio
della cava selvaggia.
Io credo che sia ora di chiudere questa vicenda e quindi di
arrivare a una conclusione. Il mio giudizio sul comportamento della
Giunta regionale è un giudizio molto negativo.
In commissione è comunque giacente la proposta di legge che io
ho presentato fin dal 1990. La settimana prossima ritornerà in
commissione e io chiederò a questo punto che andiamo avanti su quel
testo perché mi sembra indecente che si vada avanti senza arrivare
a nessuna conclusione su un settore così importante.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK