Consiglio Regionale della Valle d'Aosta - Oggetto del Consiglio n. 1759 del 20 aprile 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1759 del 20 aprile 2011 - Resoconto
OGGETTO N. 1759/XIII - Interpellanza: "Problematiche relative
al personale assunto con contratto di lavoro a tempo determinato
presso la Casa di riposo J.B. Festaz".
Interpellanza
Vista la delibera n. 300 del 14 febbraio 2011 del Direttore
Generale dell'USL riguardante la Gara per l'affidamento della
gestione del servizio di assistenza infermieristica e di supporto
presso la struttura RSA/UAP/NRD all'interno della Casa di riposo
J.-B. Festaz ed il relativo bando pubblicato sui siti dell'USL e
della Regione;
Ricordate le sentenze pronunciate dal Giudice del Lavoro in
data 1° aprile 2011 che hanno riconosciuto l'illegittimità dei
contratti di lavoro di quattro dipendenti a tempo determinato e
condannato la Casa di riposo J.-B. Festaz al risarcimento di venti
mensilità pro capite, oltre a interessi ed alla condanna alle
spese;
Ricordata la legge regionale 23 dicembre 2004 n. 34
(Disciplina delle istituzioni pubbliche di assistenza e
beneficenza, trasformate ai sensi dell'articolo 37 della legge
regionale 15 dicembre 2003, n. 21 (Legge finanziaria per gli anni
2004/2006). Abrogazione della legge regionale 12 luglio 1996, n.
18;
i sottoscritti Consiglieri regionali
Interpellano
L'Assessore competente per conoscere:
1) quali conseguenze potrebbe avere la pronuncia di altre
sentenze di risarcimento danno, considerato l'importante numero di
personale con rapporto di lavoro a termine "utilizzato" presso la
Casa di Riposo (circa 70/80 unità) potenzialmente interessato ad
agire e quindi a radicare ulteriori giudizi;
2) se, in conseguenza delle sentenze di cui sopra, è
intenzione della Giunta regionale intervenire, in virtù
dell'articolo 10, comma 4 della L.R. 34/2004, sul consiglio di
amministrazione Casa di Riposo Festaz;
3) se nell'analisi relativa all'economicità della scelta di
affidare la gestione dei servizi di RSA, UAP e NRD attraverso la
gara d'appalto rispetto all'attuale gestione in convenzione da
parte della Casa di Riposo è tenuto in debita considerazione il
potenziale costo derivante dal risarcimento del danno liquidabile a
tutti i lavoratori precari della Casa di Riposo stessa;
4) se la Giunta regionale sia a conoscenza del fatto che il
Vice Presidente del consiglio di amministrazione della Casa di
Riposo J.-B. Festaz rivesta anche l'incarico di consigliere della
Fédération des Coopératives risultando così incompatibile rispetto
alla discussione che si sta svolgendo sull'esternalizzazione della
gestione dei servizi con possibile affidamento proprio alla
Cooperazione sociale.
F.to: Patrizia Morelli - Bertin - Giuseppe Cerise - Chatrian
- Louvin
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Ritorniamo su un'altra questione di cui abbiamo già discusso in
Consiglio regionale a più riprese: l'esternalizzazione di alcuni
servizi all'interno della casa di riposo Jean Boniface Festaz.
Ritorniamo su questa vicenda, perché è notizia di poche settimane
or sono l'accoglimento da parte del giudice del lavoro di un
ricorso promosso da quattro lavoratrici nei confronti della casa di
riposo. Le quattro lavoratrici, come ci risulta, sono state assunte
dal Festaz dapprima con contratti Co.co.co. e poi a tempo
determinato, prorogati poi più volte contravvenendo alla normativa
che prevede che gli stessi possono essere stipulati per far fronte
soltanto ad esigenze temporanee. La casa di riposo avrebbe dovuto
bandire i concorsi per il tempo indeterminato e permettere ai
lavoratori di accedervi e, in caso di superamento, di uscire da
questa situazione di precariato. Il giudice del lavoro ha
condannato la casa di riposo a risarcire le lavoratrici con il
pagamento di 20 mensilità, che per le infermiere - che sono tre -
ammontano a oltre 50.000 euro e per le ADEST - una, in questo caso
- a quasi 40.000 euro.
Quindi la nostra domanda è: la Giunta ha svolto un'indagine per
appurare se altre vertenze analoghe sono prevedibili? Nell'ipotesi
in cui le altre persone ricorressero, quali conseguenze
comporterebbe questa gestione in fondo poco accorta dei rapporti di
lavoro da parte della casa di riposo sulle casse della casa stessa?
Pensiamo che sia giusto chiedervi come si pone la Giunta regionale
di fronte a questa mancanza di accortezza, ricordando che ben tre
dei sette membri del consiglio di amministrazione del Festaz sono
nominati dalla Giunta e che, in virtù dell'articolo 10, comma 4,
della legge regionale n. 34/2004 (che trasformava il Festaz in una
APS) si dice che la Regione è tenuta al controllo degli atti e può
al limite disporre lo scioglimento del consiglio di
amministrazione.
La terza domanda riguarda le ragioni dell'esternalizzazione dei
servizi, e qui vorrei aprire una piccola parentesi, perché durante
la discussione della precedente iniziativa non era ancora stato
pubblicato il disciplinare di gara, che poi ho avuto modo di
leggere successivamente; riguardo all'oggetto
dell'esternalizzazione il disciplinare dice testualmente:
"L'intendimento di questa USL è di ottenere un adeguato livello
di assistenza infermieristica presso la RSA...."
, eccetera;
"per garantire ai propri ospiti un'assistenza infermieristica in
grado di soddisfare pienamente i bisogni assistenziali è stato
deciso di indire una gara d'appalto a procedura aperta, che tenga
conto tanto degli aspetti economici quanto di quelli qualitativi
del servizio, in ottemperanza a quanto previsto..."
, eccetera,
quasi a sottintendere che precedentemente il servizio non fosse
così adeguato. Questa cosa ci stupisce, perché a noi risulta - e
l'Assessore stesso ha affermato - che il servizio fosse di ottima
qualità. Riguardo all'economicità della scelta, di cui vorremmo
avere alcune delucidazioni rispetto all'effettivo risparmio,
chiediamo se nell'analisi di questa presunta "economicità" si è
tenuto conto del potenziale costo derivante da eventuali
risarcimenti di danni dovuti ad altri eventuali ricorsi.
Infine, quarta domanda, che potrebbe sembrare un dettaglio, ma
che ha una sua incidenza nelle decisioni, siamo giunti a conoscenza
di una situazione di incompatibilità di un membro del consiglio di
amministrazione rispetto alla discussione che si sta svolgendo
sull'attribuzione di servizi ad una cooperativa, in quanto ci
risulta che lo stesso membro del CdA del Festaz sarebbe anche
membro del consiglio di amministrazione della Fédération des
Coopératives. Le chiediamo chiarimenti in merito a queste
questioni.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. È occasione questa per
tornare sulla "questione Festaz", che ci ha già visto più volte
dibattere in Consiglio ed in Commissione.
Per quanto riguarda il primo punto, sicuramente siamo a
conoscenza e teniamo in considerazione tutto quello che sta
succedendo per quanto riguarda le sentenze di risarcimento. Occorre
precisare che le motivazioni delle sentenze non sono ancora
arrivate e, di conseguenza non sono ancora note, quindi occorre
fare una valutazione in questo senso. L'impatto di un'eventuale
estensione delle richieste di risarcimento danni tenendo in
considerazione la posizione non univoca dei sindacati da questo
punto di vista, quindi anche per quanto riguarda questo aspetto c'è
un confronto di cui parlerò al punto 3 con le organizzazioni
sindacali. Pertanto siamo a conoscenza dell'impatto che potrebbe
avere una richiesta a cascata per quanto riguarda queste
sentenze.
Per quanto riguarda il punto 2, se, in conseguenza delle
sentenze di cui sopra, è intenzione di intervenire sul consiglio di
amministrazione, bisogna dire che il consiglio di amministrazione è
in carica dal 2010 e la quasi totalità delle sentenze si riferisce
ad un periodo che è da considerare sotto la passata amministrazione
per quanto riguarda il consiglio di amministrazione. Si tratta
soprattutto di responsabilità tecnico-gestionali, quindi di chi
aveva la gestione del personale; da questo punto di vista noi
abbiamo preso atto che c'era tutta una serie di attività che non
erano state portate avanti correttamente, e purtroppo adesso
dobbiamo cercare di risolvere questo problema che è emerso negli
anni. Quindi il consiglio di amministrazione, che si è appena
insediato, da questo punto di vista non ha nessuna
responsabilità.
Per quanto riguarda il punto 3 - credo sia il punto più
importante, e quello che si sta facendo con le organizzazioni
sindacali penso sia un corretto modo di approccio da questo punto
di vista -, è del tutto evidente che la valutazione di economicità
di una gara è effettuata prima dell'emissione del bando e sono
presi in considerazione parametri e fattori complessi, ma non
riferibili ad eventi esterni come quelli di cui ho parlato prima.
Questo non esime l'Amministrazione regionale, in particolare
l'Assessorato, ad effettuare - come si sta facendo - valutazioni
complessive sul futuro dell'attività sanitaria attualmente svolte
presso la casa di riposo, che tengano conto dei fatti successivi
alla pubblicazione della gara. È stato a tal fine informalmente
istituito un tavolo di lavoro tra Assessorato, Casa di riposo,
Azienda USL e Organizzazioni Sindacali, per raccogliere ulteriori
dati relativi ai costi dei servizi, che lunedì ha concluso il
lavoro e ha permesso di fare un raffronto ed un confronto su tutti
i dati di gestione. Adesso, in tempi brevissimi, provvederemo a
fare una valutazione di quale sarà la soluzione migliore,
soprattutto per garantire la qualità. Io, in tempi non sospetti,
avevo risposto che sulla casa di riposo volevamo puntare sulla
qualità, quindi per quanto riguarda il bando di gara non è
assolutamente escluso che noi potremmo anche fare un passo
indietro, e quindi valutare altre soluzioni che prevedano l'impiego
del personale, in particolare la gestione, o come sta avvenendo
adesso o comunque a capo dell'USL, soprattutto tenendo in
considerazione il fatto della professionalità delle persone che
hanno lavorato finora nella struttura. Come ho detto prima, la
qualità dei servizi è quello che ci interessa prioritariamente.
Per quanto riguarda l'ultimo punto, ci sembra non rilevante il
fatto che il Vicepresidente dalla Casa di Riposo sia Consigliere
della Fédération des Coopératives in qualità di rappresentante
delle cooperative elettriche, e ancor meno che quest'ultimo sia
incompatibile con la partecipazione a discussioni e rilevazioni di
dati dalle quali scaturiscano proposte di soluzione. Peraltro è
stato importante anche avere in questo gruppo di lavoro la presenza
del Vicepresidente, per avere la possibilità di raccogliere
totalmente i dati a disposizione; questo ci ha permesso di avere
finalmente un quadro completo su tutti i dati relativi alla
gestione completa del personale.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Assessore, mi pare che lei abbia risposto in modo chiaro. In
sede di replica mi sembra opportuno fare alcune precisazioni, anche
per fugare eventuali dubbi o equivoci o possibili confusioni di
ruoli. ALPE non è un sindacato, è ben conscio del ruolo di
ciascuno, sono i sindacati che tutelano i singoli lavoratori, a
seconda delle decisioni che entrambi prendono liberamente. ALPE è
un movimento politico e, come tale, si occupa del lavoro in quanto
diritto garantito dalla Costituzione, ancora recentemente ricordato
dal Papa, ed un lavoro dignitoso che dia prospettive di vita più
sicure, non il precariato che lascia i lavoratori in balia della
politica. Altra cosa che mi sembra corretto chiarire, ALPE non ha
niente contro le cooperative, anzi, è stato anche portatore di una
proposta di legge sulla cooperazione e ritiene che
l'associazionismo cooperativistico sia una risposta ideale in molti
ambiti.
Siamo però contrari all'esternalizzazione di un servizio
esistente, collaudato, che funziona, che si avvale di
un'organizzazione del lavoro che si è consolidata negli anni, di
competenze professionali che si sono formate grazie ad investimenti
pubblici e che non vanno assolutamente sprecate. Siamo contrari ad
un'esternalizzazione di cui l'economicità non è ancora dimostrata e
che - ripetiamo -, se dovesse avvenire, provocherà sicuramente dei
disagi quanto meno nella fase di avvio ai pazienti e ai
familiari.
Detto questo, torno alla sua risposta, e non so dirle se in me
prevalga il sollievo per un eventuale ripensamento dovuto a questo
tavolo tecnico che sta lavorando e che lei ha annunciato, o se
prevalga invece la perplessità - quanto meno riprovevole - per
l'improvvisazione con cui tutta la vicenda è stata gestita. È una
vicenda che ha causato grandi preoccupazioni, tensioni all'interno
del personale, preoccupazione fra gli anziani ed i familiari, e
riteniamo che non sia corretto; non si tratta di cataste di legna,
ma si tratta di accudire delle persone, e quindi crediamo che un
pochino più di attenzione e di cautela siano necessarie. Ricordo
che la precarietà del settore socioassistenziale non riguarda solo
il Festaz, ma riguarda centinaia di altri lavoratori, e quindi
auspichiamo che un piano di stabilizzazione sia concretizzato con
tempi precisi al più presto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK