Consiglio Regionale della Valle d'Aosta - Oggetto del Consiglio n. 2890 del 5 dicembre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
Finaosta
ZONA FRANCA
Precedente
Successivo
Resoconto integrale del dibattito dell'aula
Oggetto del Consiglio n. 2890 del 5 dicembre 2002 - Resoconto
OGGETTO N. 2890/XI Risultanze di uno studio affidato a Finaosta
concernente la ricerca di soluzioni alternative alle tessere per
generi contingentati. (Interrogazione)
Interrogazione Premesso che:
- con deliberazione di Giunta n. 285 del febbraio 2000 veniva
conferito a Finaosta un incarico volto alla realizzazione di uno
studio concernente la ricerca di soluzioni alternative al sistema
delle tessere per la gestione dei generi contingentati in esenzione
fiscale;
- anche per il prossimo anno verranno ancora distribuite le
tessere cartacee;
i sottoscritti Consiglieri regionali
Interrogano
l'Assessore al Commercio per sapere:
1) a quali conclusioni è pervenuto l'incarico di cui in
premessa;
2) se esiste un progetto alternativo alle tessere e nel caso
quali siano i costi e i tempi di realizzazione;
3) quanto costa annualmente alla Regione la gestione del sistema
a tessere e qual è il controvalore complessivo dell'esenzione
fiscale;
4) quante siano le tessere che nell'ultimo anno sono rimaste a
giacenza e qual è il loro controvalore complessivo in relazione
all'esenzione fiscale.
F.to: Frassy - Tibaldi - Lattanzi
Président
La parole à l'Assesseur à l'industrie,
à l'artisanat et à l'énergie, Ferraris.
Ferraris (GV-DS-PSE)
Questo argomento era già stato
oggetto di una precedente interrogazione nel gennaio dello scorso
anno, pertanto ricapitolerei alcune delle questioni e, rispondendo
all'interrogante, dirò anche cosa è stato fatto nel frattempo.
Lo studio fatto dalla Finaosta prevedeva l'approfondimento per
superare le criticità che attualmente ci sono per quanto riguarda
la gestione amministrativa dei generi contingentati partendo dal
presupposto che il sistema di distribuzione delle tessere
progressivamente nel tempo incontra una minore utilizzazione da
parte sia dei cittadini valdostani, che dei turisti e dei
lavoratori non residenti in Valle che hanno diritto all'utilizzo
della tessera.
Nello studio della Finaosta erano state individuate diverse
soluzioni, le soluzioni considerate praticabili e su cui si è fatto
un approfondimento erano: una, quella di concentrare su un unico
soggetto l'intera commercializzazione dei generi contingentati, con
l'obiettivo di trasferire al consumatore la maggior parte del
vantaggio derivante dall'esenzione; una seconda ipotesi, quella su
cui si è fatto un ulteriore approfondimento, è quella
dell'introduzione di un sistema informatico basato sull'utilizzo
dei POS a carte a microprocessore fino all'artigiano o agli altri
piccoli utilizzatori, quindi non al consumatore finale, ma al
dettagliante; una soluzione radicale, ma politicamente di difficile
soluzione, sarebbe quella di andare ad una revisione della legge
nazionale n. 623/1949 e concentrare il vantaggio fiscale su pochi
beni ma, stante il tema, immagino che il Consiglio si renda conto
delle difficoltà - per usare un eufemismo - in questo periodo e non
solo in questo che tale soluzione incontrerebbe.
In risposta alla prima domanda, la conclusione è quella di
approfondire l'ipotesi di un utilizzo dei POS per la distribuzione
dei generi contingentati extra carburanti.
Per quanto riguarda la questione posta al punto 2, è stato
chiesto alla Finaosta di procedere ad un ulteriore approfondimento
sulla soluzione che indicavo precedentemente, quindi l'utilizzo dei
POS da parte dei grossisti e dei trasformatori di beni in esenzione
fiscale. Questo consentirebbe di effettuare una tracciatura dei
prodotti introdotti in esenzione fiscale fino al dettagliante o
l'artigiano individuato come momento di immissione al consumo in
Valle d'Aosta e successivamente effettuare una vendita libera dei
prodotti stessi, tenuto conto del fatto che è un prodotto in
esenzione fiscale, quindi deve essere venduto a prezzi inferiori ad
altri generi che invece hanno l'imposizione fiscale.
L'approfondimento è stato condotto con un'analisi operativa, che ha
valutato i principi base su cui si potrebbe costruire il sistema,
adottando modalità simili a quelle attualmente utilizzate per
l'amministrazione del contingente a carburante e quindi con
l'individuazione dei soggetti coinvolti e delle caratteristiche di
base da mantenere per la gestione di ogni genere in esenzione.
L'alternativa considerata assicura un pieno controllo
amministrativo della qualità dei beni contingentati, fino al
livello del dettagliante o piccolo utilizzatore, con relativa
semplicità e costi contenuti e prevede l'immissione in consumo dei
beni a vendita libera, come attualmente avviene per l'olio, per le
automobili o per i motori. Al fine di assicurare che il vantaggio
fiscale transiti al consumatore finale, si ritiene opportuno
prevedere un sistema di monitoraggio dei prezzi con periodica
analisi dei prezzi stessi e quindi di poter avere un controllo
affinché questa operazione sia favorevole all'utilizzatore finale.
Sono stati fatti con la Finaosta ulteriori approfondimenti sia
relativamente alla fattibilità tecnica del sistema, sia della
compatibilità dell'alternativa proposta con i limiti fissati
dall'Unione europea in tema di aiuti di Stato. Come sapete, parte
dei prodotti in esenzione fiscale riguardano l'alcol e questo viene
trasformato dalle aziende valdostane, così come lo zucchero.
Per quanto riguarda il che cosa si è fatto ulteriormente, il
Dipartimento del sistema informativo nel settembre di quest'anno ha
incaricato l'INVA. di uno studio di fattibilità per realizzare la
soluzione ipotizzata. Questo studio definirà quali sono i costi,
compreso l'acquisto dei POS e di tutta la strumentazione
informatica. È uno studio ovviamente impostato su uno sviluppo del
sistema, orientato all'utilizzo del Web, quindi alle transazioni
on-line utilizzando anche le linee internet. Lo studio di
fattibilità dovrebbe concludersi nel gennaio 2003 e sulla base dei
risultati sarà possibile fare delle valutazioni per le azioni
future da intraprendere.
Nel rispondere alla terza questione, non posso che ripetere -
aggiornandoli - i dati che già erano stati forniti: il costo delle
tessere nel 2001 è stato di 61.824 €, questo per la stampa delle
tessere, di 50.529 € per il 2002 e di 47.406 € per il 2003.
Per quanto riguarda i costi indiretti per il personale addetto
alla gestione del sistema delle tessere, delle contabilizzazioni
dei bollini, considerato che, successivamente alla risposta che
avevo già dato al Consigliere Frassy sulla materia, c'è stata una
razionalizzazione nell'utilizzo delle risorse, l'utilizzazione
delle risorse attualmente è di 4 unità, quindi c'è stata una
riduzione rispetto al dato 2001, e queste si aggirano intorno ad un
costo di 116.000 € all'anno. Per sintetizzare, il costo di
realizzazione complessivo di oneri diretti e indiretti di ogni
tessera è stato nel 2000 di circa 0,82 € per ogni tessera, nel 2001
di 0,88 € e nel 2002 di circa 0,86 € per ogni tessera. I costi
totali, per quanto riguarda il 2000, sono di 177.824 € a fronte di
228.500 tessere stampate, nel 2001 di 166.529 € a fronte di 198.500
tessere stampate, nel 2002 di 163.463 € a fronte di 200.500 tessere
stampate. L'anno di spesa è l'anno precedente: le spese del 2003
vengono sostenute nel 2002 e questo vale per gli altri anni. Come
si può vedere, c'è una riduzione nell'acquisto del numero delle
tessere e c'è stata anche nel corso degli anni, siccome la
predisposizione delle tessere viene messa a gara, una riduzione dei
costi di stampa dovuta al fatto che il costo unitario della
tessera, sulla base dei bandi di gara che sono stati fatti, si è
ridotta.
Per quanto riguarda il valore dell'esenzione fiscale, questa
dipende dalla tipologia della tessera, perché il valore della
tessera varia dal fatto che questa sia destinata ad un residente
maggiorenne piuttosto che a uno minorenne, a un turista maggiorenne
piuttosto che minorenne o a un lavoratore non residente. Io do il
dato di carattere generale, che è quello legato al residente
maggiorenne che ha un'esenzione totale di 7,16 €, quindi
un'esenzione pari a circa poco più di 13.000 lire.
Per quanto riguarda il valore complessivo, non posso che
confermare i dati che erano stati forniti in merito alla passata
interrogazione: i benefici ai residenti ammontano in questo caso in
lire a 1.250 milioni.
Per quanto riguarda poi l'utilizzo delle tessere, va detto che
le tessere che sono state consegnate ai comuni nel 2000 e 2001 -
del 2002 non disponiamo ancora di dati - sono state ritirate dalla
popolazione per il 70 percento, nel 2001 sono state ritirate dalla
popolazione per il 67 percento. È però rientrato al Servizio
contingentamento - le tessere effettivamente utilizzate, per
capirci - nel 2000, il 40 percento delle tessere; nel 2001, il 36
percento. Questo dimostra come la tessera sia sottoutilizzata, di
qui l'urgenza di modificare…
(interruzione del Consigliere Frassy, fuori
microfono)
… facciamo un esempio concreto: nel
2000 sono state ritirate dalla popolazione 128 mila tessere, di
queste però sono rientrate al Servizio contingentamento, quindi
effettivamente utilizzate, 90 mila tessere. Questo vuol dire che
delle tessere distribuite ai comuni, il 40 percento è stato
utilizzato, ovviamente sul totale delle tessere consegnate ai
comuni, che sono 223 mila tessere, comunque vi consegnerò le
tabelle affinché possiate esaminarle. Questo dato dimostra come ci
sia la necessità di intervenire. Da questo punto di vista abbiamo
avuto dei ritardi dovuti al fatto che c'è stato un cambiamento del
responsabile dirigenziale dell'ufficio e questo ha comportato un
rallentamento dell'attività che era stata intrapresa.
Infine, ultima domanda, le tessere che sono rimaste in giacenza
nel 2002 sono 67.980 per un valore complessivo di tessere giacenti
equivalenti a 235.896,00 €.
Sono dati che dimostrano, ripeto, la necessità di modificare il
sistema e riconosco che ci sono stati dei ritardi nell'applicazione
di quanto eravamo orientati a fare e ho motivato anche per quale
motivo.
Président
La parole au Conseiller Frassy.
Frassy (FI)
Devo ringraziare l'Assessore per la dovizia di
dettagli nella risposta, perciò, da un punto di vista
dell'acquisizione dei dati, posso esprimere soddisfazione in quanto
l'Assessore ha dato una risposta articolata, puntuale, senza
lasciare zone d'ombra. Sicuramente in riferimento all'argomento,
ossia rispetto allo stato dell'arte su questa materia, esprimo
minor soddisfazione.
Su questo argomento d'altronde l'Assessore stesso ha
riconosciuto che ci sono stati dei ritardi, perciò questo non fa
che avvalorare questo giudizio che diamo sulla gestione dei generi
contingentati. I dati che sono emersi dimostrano che c'è l'esigenza
di cambiare sistema, perché è un sistema complesso come apparato ed
è un sistema che ha degli oneri, che alla fin fine sono maggiori
dei benefici. Se il dato di utilizzo reale è limitato al 40
percento, penso di poter dire che non siamo forse neppure ad un
beneficio che dia copertura ai costi complessivi di gestione, che
lei poc'anzi ci ha illustrato, perciò non possiamo far altro che
auspicare che a gennaio 2003 ci sia la possibilità di ragionare
sulle soluzioni alternative in base agli studi che avete promosso a
più riprese, prima con la Finaosta e ultimamente con INVA.
Dove però esprimiamo una grossa perplessità - ed è un fallimento
che vogliamo sottolineare, perché dimostra come le ingenti risorse
che vengono spese da questa Amministrazione nell'informatizzazione
sono spese in maniera irrazionale e al di fuori di un programma
generale dei servizi da erogare - è sulla gestione dei POS.
Quando è stata introdotta la Carte Vallée, sembrava che un primo
utilizzo fosse quello sulla distribuzione dei carburanti, in attesa
di utilizzarla per altre situazioni. Nel corso della scorsa
adunanza consiliare abbiamo appreso come il meccanismo di
informatizzazione del titolo di trasporto, più semplicemente dei
biglietti per il trasporto pubblico si avvarrà di una procedura
informatizzata, che non considererà l'utilizzo di Carte Vallée.
Oggi apprendiamo che c'è in itinere un'ulteriore informatizzazione
delle procedure di questa amministrazione, in questo caso in
riferimento ai generi contingentati, che prevedono l'introduzione
di nuovi POS, e ci sembra di aver capito che anche in questo caso
non si va ad utilizzare né Carte Vallée, né i supporti magnetici e
i lettori che verranno installati per il trasporto pubblico, ma si
andrà a costituire un terzo sistema informatico per la gestione di
questo servizio.
Ora, se consideriamo quelle che sono le risorse che questa
amministrazione ogni anno spende per la razionalizzazione - perché
questo è il titolo di molte delle delibere della Giunta - diciamo
che di razionale c'è veramente poco, perché consideriamo anche che
ogni cittadino normalmente ha una carta bancomat, spesso ha una
carta di credito, qualcuno ha qualche altra tessera, dopodiché c'è
la Carte Vallée, ci sarà il trasporto pubblico, ci saranno i generi
contingentati, c'è la carta di identità, la patente e quindi c'è un
proliferare di tessere ad ambito regionale, che sicuramente non
facilita la razionalizzazione di una gestione del proprio
portafoglio, come ordine e praticità delle varie tessere. La
invitiamo di conseguenza a verificare se non sia opportuno e
possibile recuperare i supporti magnetici in parte esistenti e in
parte in corso di realizzazione, in base alla consapevolezza che
non tutti quelli che hanno diritto ai generi contingentati hanno la
Carte Vallée, ma questo non è significativo, perché sarebbe
sufficiente estendere la Carte Vallée e distribuirla anche a quanti
non hanno autovetture, semplicemente ai fini di questi generi.
Président
La parole à l'Assesseur à l'industrie,
à l'artisanat et à l'énergie, Ferraris, pour un complément
d'information.
Ferraris (GV-DS-PSE)
…
l'utilizzo dell'attuale Carte Vallée, ma a livello di dettagliante,
non di singolo utente, quindi si utilizza l'attuale supporto
magnetico. Bisogna dare i POS agli esercenti, perché il negozio che
vende generi contingentati i POS oggi non li ha, si tratta di fare
questo, però il supporto magnetico rimane lo stesso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK