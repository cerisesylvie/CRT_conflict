Consiglio Regionale della Valle d'Aosta - Oggetto del Consiglio n. 2921 del 25 luglio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2921 del 25 luglio 2007 - Resoconto
OGGETTO N. 2921/XII - Potenziamento della raccolta
differenziata dei rifiuti nei Comuni della regione.
(Interpellanza)
Interpellanza
Appreso con estrema soddisfazione che tre Comuni della Coumba
Freida (Bionaz, Etroubles e Oyace) probabilmente supereranno nel
2007 il tetto del 60% di raccolta differenziata;
Richiamate tutte le innumerevoli iniziative di questo gruppo
consiliare che auspicavano ed indicavano al Governo regionale la
strada per il raggiungimento in tempi brevi di percentuali di
raccolta differenziata oltre il 60%;
Preso atto che tali risultati sono stati ottenuti, in neanche
7 mesi, grazie ad un più razionale ed efficiente sistema di
raccolta e attraverso l'introduzione della tariffa puntuale
commisurata all'effettiva produzione di rifiuti da parte delle
utenze;
Considerato che in tutte le risposte del Governo regionale si
faceva riferimento all'impossibilità di aumentare la raccolta
differenziata in tempi brevi;
i sottoscritti Consiglieri regionali
Interpellano
l'Assessore competente per sapere:
1) la percentuale di raccolta differenziata nei 9 sottoambiti
territoriali ottimali negli anni 2004, 2005 e 2006;
2) come si intende valorizzare e in qualche modo "esportare"
tali esperienze anche negli altri 70 Comuni della Valle d'Aosta,
essendo il Comune di Aosta già impegnato in un progetto di
riorganizzazione e razionalizzazione del servizio.
F.to: Venturella - Squarzino Secondina
Presidente
- La parola al Consigliere Segretario
Venturella.
Venturella (Arc-VA)
- Credo sia l'ultima interpellanza,
quindi finiamo in crescendo con l'Assessore Cerise. Grande
riferimento l'Assessore Cerise nel suo Assessorato per
l'individuazione di una strada per la corretta gestione del ciclo
integrato dei rifiuti, che non perde occasione per indicare nella
via dell'incenerimento e della termodistruzione la panacea di tutti
i mali. La distruzione dei rifiuti come eliminazione, si eliminano
i rifiuti, naturalmente credendo che la legge sulla conservazione
delle masse in chimica non sia stata indicata un po' di secoli fa.
I rifiuti non si distruggono, né si eliminano, ma vengono
trasformati da solidi e liquidi a gas.
Con riferimento ad una delle asserzioni più forti fatte nelle
ultime esternazioni dell'Assessore Cerise, ma anche contenute nei
resoconti delle Commissioni consiliari, l'Assessore, rispondendo a
una precisa proposta di legge regionale del nostro gruppo rispetto
ad una diversa gestione dei rifiuti in Valle d'Aosta, oltre ad
affermazioni molto forti rispetto alle esperienze in altri Paesi e
altre zone del nord Italia, in definitiva mettendo in dubbio alcuni
dati, affermava a più riprese che il raggiungimento di alcune
percentuali di raccolta differenziata nella nostra Regione era
impossibile perché c'era la montagna, c'erano i piccoli nuclei.
Prendo allora spunto da un'agenzia ANSA, che dice che nella valle
del nostro amico Assessore Marguerettaz, la Coumba Freida, 3 Comuni
hanno superato il tetto inimmaginabile per l'Assessore Cerise del
60% di raccolta differenziata. Le domande sono semplici: chiediamo
da un lato quali sono le percentuali di raccolta differenziata
negli anni 2004-2006, anche memori di un leggero scostamento di
dati forniti prima in un'interpellanza e poi agli organi di stampa
rispetto alle percentuali di raccolta differenziata, ma poi
chiediamo - con una domanda più politica -, dato che abbiamo la
prova che ciò che l'Assessore Cerise riteneva impossibile da
raggiungere è stato raggiunto in neanche 7 mesi da 3 Comuni - anche
questi che non sono a livello del mare, non sono Comuni costieri,
ma sono Comuni di montagna: faccio riferimento ai Comuni di Bionaz,
Oyace e Etroubles -, come intende il Governo regionale valorizzare
tali esperienze e in qualche modo non dico trasferire negli altri
Comuni, ma comunque esportare nei 73 Comuni della Valle d'Aosta.
Perché 73 e non 74? Perché il Comune di Aosta ha già individuato
una strada da percorrere, abbiamo partecipato con vero piacere
all'iniziativa del gruppo "Stella Alpina" sul ciclo integrato dei
rifiuti, nel quale ad introduzione di questa interessante
conferenza, che dava almeno 3 ipotesi diverse - non solo una come
qualcuno indicava in Commissione -, l'Assessore all'ambiente del
Comune di Aosta ha spiegato al folto pubblico presente in sala qual
era la strada; il sistema "Porta a porta spinto", poi tutti hanno
convenuto che una delle prime iniziative da porre in essere era
quella del compostaggio domestico e della raccolta dell'umido.
Molto semplicemente chiediamo come si intende valorizzare ed
esportare queste positive esperienze, che noi abbiamo appreso con
estrema soddisfazione - nonostante l'Assessore Cerise ci dica che
gioiamo delle contraddizioni e dei risultati negativi -, perché
crediamo che si possano valorizzare ed esportare.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Non voglio polemizzare con lei, collega
Venturella, perché dall'alto della mia generosità "non sparo sulla
Croce Rossa", lascio a lei le considerazioni o all'aula. Non ho mai
pubblicizzato il termovalorizzatore, ho sempre posto l'attenzione
sui diversi sistemi per lo smaltimento definitivo dei rifiuti, su
tutti i sistemi fattibili e credibili e fra questi anche quello del
termovalorizzatore. A sua differenza, non sono mai stato
assolutista in queste cose, ma ho sempre prospettato le diverse
soluzioni e continuerò a dire e a scrivere, se fosse il caso, che,
oltre a certi limiti, la raccolta differenziata non è più né
razionale, né conveniente, ma diventa un costo. Non è una cosa che
dico solo io, non per altro il decreto legislativo n. 152,
accogliendo la direttiva comunitaria, pone nel 60% la quantità
massima di rifiuti differenziabile. Vi è un'altra piccola cosa che
ho detto e ribadisco in questa sede: non voglio rendermi come lei,
complice di una malefatta ambientale che quelli del suo partito
purtroppo fanno, ossia quegli "escamotage" per cui si fanno
raccolte differenziate per l'80-90% per evadere le tasse, poi il
materiale così differenziato, anziché essere destinato alla
valorizzazione, finisce impietosamente nelle discariche o nei
termovalorizzatori. Tale genere di trucchetto sta bene a voi, non a
noi che siamo delle persone corrette: questa è la differenza
sostanziale che esiste fra il vostro e il nostro modo di
comportarsi.
Le dirò di più: se siamo arrivati a questi livelli di raccolta
differenziata, è perché i Comuni, le Comunità montane, il Comune di
Aosta altro non hanno fatto che applicare con serietà e rigore,
laddove lo hanno fatto, gli strumenti messi a disposizione del
Piano regionale dei rifiuti, approvato da questo Consiglio, senza
correre dietro alle vostre utopie. Lei quindi conferma che il Piano
regionale dei rifiuti approvato nel 2003 è un ottimo strumento,
contiene tutte le indicazioni per ottenere quelle raccolte
differenziate che lei ha così ben decantato.
Le devo dire una cosa, a suo dispiacere: la Comunità montana del
suo amico Marguerettaz -così lei lo ha definito - risulta essere in
termini di Comunità montana la più bassa, non so se la cosa le farà
piacere o meno, ma saranno pure 3 Comuni che "vanno forte", ma la
Comunità montana del Grand Combin è al 27%, quando abbiamo il 33%
come media, il 34% la Comunità Walser, il 37% la Comunità Monte
Rosa, il 29% la Comunità Evançon, il 28% la Comunità Monte Cervino,
il 30% la Comunità Monte Emilius, il Comune di Aosta al 38%, il 32%
la Comunità Grand Paradis e il 31% la Comunità montana Valdigne.
Siccome i ragionamenti vengono fatti non a livello di Comune, ma di
Comunità montana, questa è una Comunità montana "a rimorchio" per
quanto riguarda i dati.
Torno a ribadire che il nostro obiettivo non è tanto quello di
massimizzare le raccolte differenziate quanto di massimizzare la
valorizzazione dei prodotti differenziati, che è un obiettivo più
nobile e impegnativo. Se vuole i dati del 2005, glieli posso dare,
la Comunità montana Valdigne era al 30%, quindi è salita... anzi
facciamo così... la Comunità montana Valdigne nel 2004 aveva il 29%
ed è salita al 31%; la Comunità Grand Paradis era al 29% nel 2004,
al 30% nel 2005, al 32% nel 2006; la Comunità Grand Combin è
passata dal 24% del 2004 al 27% del 2005 ed è rimasta ferma al 27%,
mentre il Comune di Aosta è passato dal 26% del 2004, al 29% del
2005, al 38% del 2006; la Comunità Monte Emilius è passata dal 26%
del 2004 al 30% del 2005, al 30% del 2006 rimanendo costante; la
Comunità Monte Cervino 24, 26 e 28%, vi è una crescita costante; la
Comunità Evançon 26, 30 e 29%, vi è stata una flessione; la
Comunità Monte Rosa 34, 40, 37%; la Comunità Walser 25, 29 e 34%;
una media del 33%.
Non faremo altro quindi che continuare su questa strada, ma le
do una buona notizia: venerdì mattina la Giunta deciderà di
proporre al Consiglio un disegno di legge organico sulla questione
dei rifiuti, disegno di legge che era allo studio da parecchio
tempo, purtroppo non siamo riusciti a portarlo prima perché la
normativa di riferimento nazionale - la n. 152 - è cambiata,
abbiamo dovuto consentire di vedere il quadro normativo di
riferimento più chiaro in maniera da poter consolidare le nostre
scelte e qui sono previste, in forma di legge e non solo in una
pianificazione con uno strumento programmatico, modalità e
obiettivi da raggiungere per fare in modo che questa Regione si
presenti come una delle Regioni virtuose in materia di raccolta
differenziata.
Per quanto riguarda le soluzioni, termovalorizzatore o non
termovalorizzatore, questo è un dibattito aperto: chi fa venire
Peppe Grillo, chi giustamente apre dei tavoli più seri di
confronto, lo faremo anche noi quando avremo degli elementi di
approfondimento, dopodiché deciderà questa collettività, in primo
luogo il Consiglio regionale, con la partecipazione attiva, ma
anche propositiva degli enti locali. Qualsiasi sia la scelta non
pregiudica l'impegno del Governo regionale e delle Comunità montane
a fare in modo che la raccolta differenziata... ma soprattutto che
il materiale che viene raccolto in forma differenziata sia
valorizzato.
Presidente
- La parola al Consigliere Segretario
Venturella.
Venturella (Arc-VA)
- Anch'io "non voglio sparare sulla
Croce rossa", ma neanche sulla "Croce verde". Non so da dove lei
prenda i principi ispiratori del decreto legislativo n. 152 o delle
direttive comunitarie; è vero che indica nel 2011 il 60%, ma si è
dimenticato un piccolo particolare, Assessore: che sia le direttive
comunitarie, sia il decreto legislativo n. 152/2006 modificato per
la terza volta danno sì un'indicazione del 60%, ma impongono come
priorità la prevenzione e la riduzione dei rifiuti, per cui è
chiaro che con il 60%, ma in un'ottica di riduzione dei rifiuti gli
obiettivi sono ben diversi da quello che lei dice.
Come fa poi a dire che lei non ha mai parlato di
termovalorizzatore? Ho letto una notizia ANSA di ieri in cui lei
indica nell'ipotesi del termovalorizzatore la soluzione più logica
per la Valle d'Aosta e lo continua a ripetere, credo l'abbiano
letta tutti, l'ho fatta leggere anche ai colleghi della III
Commissione, il 24. Allora, Assessore, non so se lei ha un suo
clone che passa le veline all'ANSA, ma lei il 24 luglio... se il
Presidente mi lascia 2 minuti in più, posso fornire in tempo reale
la notizia ANSA, dove lei dice che l'ipotesi più percorribile è
l'ipotesi dell'inceneritore. La invito, come abbiamo già fatto in
III Commissione, a seguire l'indicazione della Commissione
parlamentare di indagine sui rifiuti, dove ha chiesto a tutti di
evitare la parola "termovalorizzazione", perché di questo non c'è
nulla e, se vuole, poi in Commissione possiamo spiegare il perché.
Il fatto che alcuni Comuni raggiungono il 61% non dipende dal piano
regionale, io dico: nonostante il piano regionale, ma soprattutto
nonostante gli Assessori regionali, nella fattispecie lei,
Assessore Cerise. Nei resoconti consiliari non era forse lei,
Assessore, che diceva che il compostaggio domestico era impossibile
farlo in alta montagna per le basse temperature? E questo, a parte
che sia affetto da turbe psichiche, credo non lo possa smentire;
che non possa smentire che in questa aula ha detto che il
compostaggio domestico non si poteva fare. Abbiamo scoperto che nel
Comune di La Salle il Sindaco distribuisce, non ricordo più se
gratuitamente oppure no, degli apparecchi per il compostaggio
domestico; altra prova... i sindaci che hanno buona volontà fanno
queste cose nonostante lei, Assessore Cerise!
Qual è allora la "ratio" di tutta questa polemica, che però non
la pongo mai sul piano personale, lei ha una sua idea, la espone in
Consiglio, la espone in Commissione, passa le veline... non lo so,
è l'ANSA di ieri. Lei comunque ha questa opinione che rispetto, al
contrario della sua posizione personale... ha questa opinione che
predilige l'incenerimento del rifiuto, ma io dico che una delle
priorità, la prima, è quella della riduzione dei rifiuti e questo
almeno in III Commissione è stato detto chiaramente: prevenire e
ridurre i rifiuti.
La seconda priorità è quella dell'aumento della raccolta
differenziata, perché? Perché se adesso la media è del 30%, se non
valorizzo questo grande risultato dei Comuni di arrivare al 60%, è
chiaro che la discarica si esaurirà in poco tempo, ma lei pensa sul
serio che i Valdostani siano così incapaci e inadatti che non
riescono a raggiungere raccolte differenziate anche più alte,
prolungando automaticamente la vita della discarica?
L'ipotesi che lei dice... che noi stiamo valutando tutto...
ebbene lo vedremo in Commissione, ma noi crediamo che queste
esperienze che sono fatte a livello valdostano, dove finalmente
dalla teoria si è passati alla pratica, debbano essere valorizzate:
sto parlando del Comune di La Salle che distribuisce i suoi
apparecchi per compostare. Lei mi chiederà dove finiscono... è
chiaro, se fosse frazione organica stabilizzata e che lo stesso
cittadino non butta dentro il suo apparecchio per compostare
materiale che non è corretto buttare dentro l'apparecchio, è chiaro
che la riutilizzerebbe nel suo giardino e nelle aree verdi. È
chiaro che vi sono dei problemi fuori dalla Valle d'Aosta quando in
alcuni casi quello che proviene dalle grandi industrie di
compostaggio diventa frazione organica stabilizzata ma, come lei
ben sa, la frazione organica stabilizzata, anche se messa in
discarica, non è putrescibile, non genera odore ed è comunque una
frazione che è circa il 10% di quello che lei vorrebbe bruciare e
che comunque andrebbe in discarica, perché bisogna dirlo: la
discarica in qualsiasi caso si dovrà costruire. Noi allora diciamo:
perché costruire una discarica per rifiuti speciali che non sono
tossici, che comunque sono dal 30 al 40% di quello che bruciamo e
non fare invece una discarica, che è comunque il 30%, ma è di
frazione organica stabilizzata non speciale? È questo il problema.
Che lei dica che poi il rifiuto viene distrutto... sappiamo
benissimo che il rifiuto non viene eliminato, ma una parte va in
atmosfera e una parte è poi ceneri, polveri e scorie, che comunque
andranno in discarica. Adesso comunque abbiamo sentito che in lei
ha suscitato una "vena" di dispiacere il fatto che, nonostante il
suo atteggiamento, i 3 Comuni della Coumba Freida abbiano raggiunto
il 60%.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK