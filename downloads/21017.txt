Consiglio Regionale della Valle d'Aosta - Oggetto del Consiglio n. 985 del 3 dicembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 985 del 3 dicembre 2004 - Resoconto
OGGETTO N. 985/XII - Eventuale esame da parte del Consiglio
regionale dello stato dell'industria valdostana alla luce della
crisi della Tecdis. (Interrogazione e interpellanza)
Interrogazione
Vista la situazione di grave difficoltà in cui si trova,
ormai da tempo, la Tecdis di Châtillon, che occupa circa 300
persone;
Tenuto conto che, recentemente, come anche riportato dagli
organi di informazione, i sindacati hanno disdetto l'accordo
firmato il 30 agosto scorso con i vertici aziendali della
Tecdis;
Tenuto conto altresì dell'impegno assunto dall'Assessore
regionale competente, durante un pubblico dibattito, per salvare
l'occupazione e rilanciare la produzione dello
stabilimento;
Considerato che lo stato generale del settore industriale
valdostano continua a versare in una situazione di cronica
difficoltà economica, programmatica e strutturale, con evidenti
ripercussioni occupazionali, come i recenti fatti continuano a
dimostrare;
i sottoscritti Consiglieri regionali
Interrogano
L'Assessore competente per sapere:
1. qual è la situazione attuale della trattativa, intrapresa
dalla Regione, finalizzata ad individuare soluzioni dirette ad
arginare la crisi e a salvare i posti di lavoro dei lavoratori
della Tecdis;
2. quali sono le linee di indirizzo individuate dalla Giunta
in merito alla determinazione di possibili strategie per
salvaguardare l'occupazione e l'azienda;
3. se, alla luce della vicenda della Tecdis e di tante altre
aziende, ritiene opportuno, nel rispetto anche del dialogo politico
e del ruolo del Consiglio regionale, dare la propria disponibilità
a convocare un Consiglio regionale straordinario avente per oggetto
la situazione complessiva dell'industria valdostana, tenuto conto
che è nell'interesse di tutti, maggioranza e minoranza, agire al
fine di salvaguardare e rilanciare il settore industriale
valdostano.
F.to: Lanièce - Comé - Stacchetti - Viérin Marco
Interpellanza
Premesso
- che la TECDIS di Châtillon, industria dedita alla
produzione di schermi a cristalli liquidi, sta affrontando un
periodo di grave crisi, che culmina ora nell'annunciato ricorso
alla cassa integrazione ordinaria per una congrua parte dei
dipendenti;
- che nel settembre scorso è stata costituita una task force
per monitorare l'andamento dell'azienda e per individuare strategie
d'uscita dalla crisi, organismo del quale fa parte anche
l'Assessore regionale delle Attività Produttive;
- che, per risollevare le sorti dell'industria
di Châtillon e nel tentativo di
recuperare liquidità, si profilava la vendita di uno stabilimento
omologo in Spagna di proprietà del medesimo gruppo
imprenditoriale;
ciò premesso, i sottoscritti Consiglieri regionali
Interpellano
l'Assessore delegato per sapere:
1. quanti dipendenti saranno interessati dalla cassa
integrazione, per quali periodi e secondo quali modalità nonché se
tale misura anticipa una futura riduzione del personale
occupato;
2. se è stata perfezionata la cessione dello stabilimento
spagnolo;
3. quale ruolo sta svolgendo l'Assessore regionale in seno
alla task force e quali iniziative sono state finora
adottate;
4) quali sono gli intendimenti della task force, vista la già
precaria situazione aziendale in fase di ulteriore peggioramento, e
se sono state individuate possibili soluzioni alla crisi: in caso
affermativo, quali sono le prospettive.
F.to: Tibaldi - Frassy - Lattanzi
Président - La parole au Conseiller Tibaldi.
Tibaldi (CdL) - Dopo tutte queste dichiarazioni di voto
all'insegna del "buonismo" e del fatto che qui, in Valle d'Aosta,
funziona tutto come dovrebbe funzionare, o quasi, entriamo di nuovo
nel vivo delle problematiche reali presenti sul territorio, in
particolare sulla pelle di un certo numero di occupati, che qui
sono 300 e che riguardano una realtà a grave rischio: la
"Tecdis".
Non è la prima volta che si parla di "Tecdis" in quest'aula,
però questo fatto, come tanti altri fatti - tanto per citarne uno,
sempre nel settore industriale, ricordiamo anche "Zincocelere" -
sono problemi tangibili che sembravano non essere neppure rilevati
dalle dichiarazioni di qualche esponente della maggioranza che
forse voleva occultare o insabbiare queste situazioni gravi.
L'altro giorno, a Châtillon, c'è stata una manifestazione
sindacale, paradossale per certi versi, ma condivisibile per altri,
perché comunque portava a conoscenza dell'opinione pubblica -
qualora ce ne fosse ancora bisogno! - del disagio profondo vissuto
dai dipendenti della "Tecdis", e non solo della "Tecdis". Ho
partecipato a questa manifestazione, dove si sentiva veramente un
clima di disperazione in capo ad alcune persone che, da qui a
qualche mese, hanno il posto di lavoro a rischio; riguarda non solo
residenti del luogo, di Châtillon o di Saint-Vincent, ma una larga
parte di comuni che si trovano nella zona limitrofa.
Noi torniamo sull'argomento, perché l'annuncio della cassa
integrazione alla "Tecdis" sta ad indicare anzitutto che
l'operazione messa in piedi all'inizio di settembre della "task
force", con la partecipazione dell'Assessore regionale
all'industria, non ha dato i frutti attesi. Questa "task force" - a
dire il vero - non si sa neppure quale ruolo abbia avuto e cosa
abbia effettuato in questi 2 mesi. L'unico fatto tangibile e di
dominio pubblico, dove si è visto partecipare l'Assessore insieme
ai sindacati e ai rappresentanti dei dipendenti - ma c'erano anche
altri dipendenti - è quando, sempre a Châtillon, si è fatto un
incontro in merito al futuro della "Tecdis": lì, il grande assente
era l'imprenditore. Naturalmente si sono fatte delle parole, si
sono fatti i conti senza l'oste e l'assenza dell'oste si è fatta
sentire qualche settimana dopo! Siamo infatti dinanzi ad una
situazione che è estremamente critica! Teniamo presente che nella
zona c'è la situazione della "Tecdis" a rischio e la situazione del
"Grand Hôtel Billia": ci sono 450 persone, che gravitano in un
bacino di 10.000 abitanti, sul cui futuro occupazionale c'è un
grosso punto interrogativo!
Noi torniamo sull'argomento e chiediamo all'Assessore se ci sono
delle risposte, perlomeno a livello di sua partecipazione in questo
gruppo di lavoro, cosa ha fatto, quali attività di monitoraggio
concreto sono state svolte... perché ci giungono notizie
allarmanti! Lo stabilimento spagnolo del medesimo gruppo non è
stato venduto, non ne è stata perfezionata la vendita: ne deriva
che la situazione di liquidità è ancora più precaria. È stato
scoperto addirittura, con amarezza da parte degli stessi
dipendenti, che non sono stati pagati gran parte degli oneri
contributivi arretrati per una cifra di 1,5 milione di euro (così
si dice). Non so se l'Assessore era a conoscenza di questa
fotografia non proprio "idilliaca" dell'azienda, però direi che
questa situazione sta a dimostrare che tutti quei presupposti,
quelle risorse di cui dispone la Valle d'Aosta non sempre vengono
indirizzate nella giusta direzione.
Chiediamo all'Assessore quali saranno gli effetti
dell'annunciata cassa integrazione che - se non sbaglio - dovrebbe
essere decorsa da lunedì, per quali periodi e con quali modalità
sarà organizzata, ma soprattutto se questa misura della cassa
integrazione anticipa una futura riduzione del personale, perché è
ormai opinione diffusa che 300 persone, lì, sono effettivamente
troppe, specie se l'imprenditore ha intenzione di passare il
testimone a qualche gruppo internazionale... e sarebbe forse questa
la soluzione che diversi auspicano per uscire dalla crisi, o se,
invece, questa cassa integrazione debba essere destinata a
concludersi, senza troppo rumore, di qui a 13 settimane.
Seconda domanda: se la cessione dello stabilimento spagnolo,
allo scopo di reperire liquidità, è stata perfezionata da parte
dell'imprenditore, e penso che l'Assessore partecipando all'interno
della "task force" possa avere informazioni più dettagliate al
riguardo.
Le ultime 2 domande si riferiscono - come anticipavo - al ruolo
svolto dall'Assessore all'interno di questo organismo: innanzitutto
quale ruolo sta svolgendo e quali iniziative ha finora adottato,
nonché quali sono gli intendimenti alla luce di quello che sta
accadendo, vista la già precaria situazione aziendale e che sembra
addirittura in fase di peggioramento; inoltre, se ci sono delle
prospettive a questa crisi o se l'epilogo sembra essere - secondo i
sentimenti di molti - purtroppo quello più infausto.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Credo che sia evidente a questo Consiglio
come si stia seguendo con attenzione la situazione "Tecdis", una
situazione su cui pesano evidenti difficoltà che derivano da un
contesto generale.
Ricordava il Consigliere Lattanzi il peso del mercato: oggi
dobbiamo dire, certamente non con piacere, che il contesto
competitivo non sta promovendo il nostro Paese, infatti vediamo un
peggioramento progressivo dei livelli di competitività del nostro
Paese nei confronti di altri Paesi europei: questo per quanto
riguarda il contesto generale. Poi ci sono difficoltà specifiche
dell'azienda che sono legate a problemi di liquidità, a problemi di
difficoltà di pagamento dei fornitori e a trovare risorse per il
pagamento dei salari e degli stipendi. Tale situazione ha portato
alla cassa integrazione, richiesta dall'azienda, all'interno della
quale, proprio in considerazione della difficoltà della situazione,
ci sono anche rapporti sindacali complessi; si è arrivati comunque
ad un accordo e ritengo positivo che in una situazione di
difficoltà di questo genere ci sia stata la possibilità di
pervenire ad un accordo fra le organizzazioni sindacali e l'impresa
per quanto riguarda il raggiungimento e la definizione della cassa
integrazione.
L'azienda ha richiesto una cassa integrazione guadagni per il
periodo dal 29 novembre al 29 gennaio, è previsto che la cassa
integrazione interessi, al massimo, 120 persone e che per quanto
riguarda la modalità di utilizzo della cassa integrazione, questa
non possa interessare i singoli lavoratori per periodi superiori a
15 giorni in termini generali, a parte la "linea vetro", per cui,
raggiunti i 15 giorni, i lavoratori rientrano in stabilimento, con
una sospensione invece di 2 giorni la settimana per quanto riguarda
la "linea vetro".
Le organizzazioni sindacali hanno dunque raggiunto un accordo
che evita la cosa che in queste situazioni è la più temuta: avere
dei lavoratori che vengono espulsi dall'azienda e non sanno bene
quando potranno rientrarvi. Questo significa che la situazione di
"Tecdis" è una situazione di difficoltà, rispetto alla quale nel
corso delle riunioni che ci sono state con la "task force" si è
fatto il quadro della situazione e, fra tutte le parti, si è
convenuto sulla necessità di chiudere con urgenza questa situazione
(direi che gli eventi ultimi confermano questo tipo di diagnosi). È
a tutti noto che l'accordo con il sistema creditizio porta al 31
marzo la data relativa al congelamento dell'attuale situazione dei
debiti dell'azienda, ma credo che sia nell'opinione di tutti la
necessità di giungere al più presto alla definizione della
situazione.
Venendo alle domande specifiche, mi pare di aver risposto per
quanto riguarda la questione della cassa integrazione; aggiungo
solo che, a fronte di una richiesta di 120 lavoratori, l'azienda il
29 gennaio ha utilizzato la cassa integrazione per un numero
inferiore di lavoratori: sono 80, attualmente, i lavoratori sospesi
dal lavoro, di cui 20 stanno utilizzando ferie pregresse, per cui
attualmente a fronte di una sospensione di 80 dipendenti, 60
dipendenti utilizzano la cassa integrazione.
Per quanto riguarda la cessione dello stabilimento spagnolo, le
notizie che ci fornisce l'azienda ci dicono che proseguono le
negoziazioni per tale operazione; quindi, ad oggi, la cessione non
è stata perfezionata.
Sempre nel corso delle riunioni della "task force" si è
convenuto su alcune questioni. Innanzitutto che c'è la necessità,
in tale contesto, e stante le normative europee che non possono
essere valicate, di coinvolgere degli investitori privati. Va detto
con altrettanta chiarezza che un ruolo di responsabilità specifica
nel contattare potenziali investitori è in capo all'azienda, anche
perché questo è il ruolo che le compete, mentre l'Amministrazione
regionale ha un ruolo diverso.
La Regione ha, tramite "Finaosta", cercato per proprio conto di
attivare dei contatti con possibili investitori; sono stati
organizzati degli incontri con la "STMicroelectronics" per vedere
di attivare delle soluzioni possibili, all'interno però di
un'impostazione che è poi quella definita dalle norme comunitarie,
che in ogni caso gli interventi che potrebbero essere fatti
dall'ente pubblico lo sono solo nel momento in cui ci sia un piano
industriale che vede direttamente coinvolti dei "partner"
industriali e tecnologici.
Quali sono le linee di indirizzo che la Giunta regionale ha
attuato o intende attuare? La prima, è che l'azienda, per uscire da
questa situazione, deve passare attraverso una ristrutturazione del
debito societario, che preveda uno stralcio o una parziale sua
conversione a capitale, in quanto oggi la società si trova con una
situazione patrimoniale molto delicata; in secondo luogo, è
necessaria una robusta "iniezione" di liquidità per finanziare i
fabbisogni di circolante e a copertura anche delle necessità di
investimento; ci vuole una riorganizzazione aziendale con apporto
di risorse manageriali nuove; c'è la necessità di una valutazione
sulle linee di produzione da consolidare.
Le notizie che ci vengono date dall'azienda sono dei ritorni
positivi per alcune produzioni, in particolare le produzioni del
bistabile, ma la questione di fondo è che ci vuole un piano
industriale e finanziario che consenta di affrontare questa
situazione. A questo scopo, consapevoli della criticità della
situazione, abbiamo convocato una riunione con i responsabili
dell'azienda, con il Presidente della Regione e "Finaosta", per la
prossima settimana, per cui l'impegno che mi posso assumere in
Consiglio è di riferire nel più breve tempo possibile sulla base
degli esiti di questo incontro.
C'è poi una specifica richiesta formulata da parte del gruppo
della "Stella Alpina", che riguarda la convocazione del Consiglio
regionale straordinario, ma questo è già stato definito e quella
sarà una sede per un ulteriore approfondimento rispetto a questa
situazione.
Président - La parole au Conseiller Viérin Marco.
Viérin M. (SA) - Parto dall'ultima affermazione dell'Assessore;
è chiaro che non pretendevamo risposte in merito al 3° punto della
richiesta alla nostra interrogazione, perché si è deciso
unanimemente, in quest'aula, di convocare un Consiglio per la
penultima settimana di gennaio in merito all'argomento che abbiamo
chiesto al punto 3; questo ci fa piacere, sia per tutti noi, sia in
particolar modo per tutti coloro che vivono il dramma del lavoro
oggi e potrebbero viverlo anche domani.
Sul resto, Assessore, posso dire che lei risponde quasi sempre
puntualmente alle richieste con tutta onestà; qui, però, abbiamo
una situazione molto difficile, come testimonia anche il suo
intervento, che è stato onesto. Alla fine di tutto, per salvare
l'occupazione e quindi l'azienda, si chiami un domani "Tecdis" o si
chiami "Meridian" o si chiami in altro modo, dobbiamo affrontare un
piano industriale, perché quando lei dice che è necessario che
l'azienda ristrutturi il debito societario, faccia una robusta
"iniezione" di liquidità, assuma "manager" nuovi, questo significa
fare un nuovo piano industriale.
Lei ha detto che questo argomento sarà l'oggetto di una prossima
riunione con "Finaosta" e ovviamente con l'azienda; spero che da
quell'incontro la prossima settimana possa emergere qualcosa di
positivo, ma in senso realistico: questa è la nostra speranza,
dobbiamo però aspettare tale riunione, che lei ha annunciato
poc'anzi.
Président - La parole au Conseiller Tibaldi.
Tibaldi (CdL) - Ho incontrato recentemente l'imprenditore, il
quale mi ha detto:
"Tibaldi, lei deve sapere una cosa, la mia
azienda non è in crisi, la mia azienda deve essere solamente
lanciata"
. Ho preso atto di questa affermazione che mi è
rimasta scolpita in mente. Da un lato, mi fa piacere, perché sta ad
indicare che l'imprenditore ci crede ed è bene che un imprenditore
quando intraprende un'attività, ci creda e ci creda fino in fondo,
perché se la sua energia fisica e psichica non c'è, se non c'è
ottimismo, mi chiedo con quale fiducia potrebbe altrimenti andare
avanti! D'altro canto, conosco diversi dipendenti dell'azienda che
hanno un approccio completamente differente: alcuni sono
preoccupati, altri sono disperati, come dicevo prima. Sono
disperati perché magari non lavora solo il marito, ma lavora anche
la moglie presso la stessa azienda, anzi c'è una prevalenza di
occupazione femminile in "Tecdis", e vi è la spaventosa prospettiva
di non avere più lavoro non solo per un componente della famiglia,
ma per entrambi! E spaventerebbe chiunque! Noi vogliamo pensare
positivo, gliel'ho anche detto, però i fatti non depongono a suo
favore e direi che le circostanze, purtroppo, hanno testimoniato
questa nota forse più pessimista che non ottimistica.
Leggendo "Il Sole 24Ore", che è il quotidiano economico più
autorevole nel nostro Paese, mi è capitato recentemente di leggere
un articolo che riporta una scoperta significativa, mi pare ad
opera dei Giapponesi: hanno inventato la plastica che conduce
l'elettricità. Sapete che la plastica è un cattivo conduttore di
energia, ebbene hanno inventato la plastica che domani potrà essere
utilizzata come un "display", in quei "micromonitor" che servono
per tutti gli apparecchi comuni di cui ormai oggi ci dota la
tecnologia. Ho letto l'articolo e ho visto, con soddisfazione, che
anche "STMicroelectronics" partecipa, verrà coinvolta come "leader"
mondiale dei semiconduttori.
Sempre scorrendo l'articolo, ho appreso che "STMicroelectronics"
coinvolgerà anche alcune imprese italiane, che però sono già
individuate nel centro e nel sud del Paese. Devo dire che quel
pessimismo che già permeava il mio pensiero si è accresciuto.
Sappiamo che "STMicroelectronics" ha 10.500 dipendenti in Italia,
diversi stabilimenti produttivi, i poli principali sono Milano e
Catania, però di Châtillon e di "Tecdis" nulla di più! Morezzi mi
aveva fatto vedere un progetto che aveva in mente e che ha
presentato anche recentemente in Giappone; evidentemente la
tecnologia va ad una velocità così elevata che questa è l'ennesima
volta che i Giapponesi ci hanno superato.
Assessore, ho raccontato queste due sensazioni che ho raccolto,
sia parlando con alcune persone, sia leggendo questo articolo
curioso e, al tempo stesso, preoccupante, su "Il Sole 24Ore";
sensazioni che ci fanno riflettere. Non vorremmo che "Tecdis" fosse
superata definitivamente sotto il profilo della competitività,
perché se non riuscisse più a recuperare e ad essere rilanciata,
come auspica l'imprenditore, l'epilogo è dietro l'angolo! Abbiamo
ascoltato le informazioni che Lei ci ha riportato come componente
di questa "task force", che è stata costituita troppo tardi, perché
sono stati erogati soldi, ma tardivamente arriva a verificare come
questi soldi sono stati impiegati: questo vale in tutte le
direzioni, ricerca inclusa, e l'Assessore sa bene che più volte ci
siamo confrontati anche su detto argomento.
Il fatto che non sia stato ceduto lo stabilimento spagnolo è un
ulteriore elemento di preoccupazione, perché potrebbe costituire,
per l'azienda, quell'apporto di liquidità indispensabile per
sopravvivere e per sopperire alle spese ordinarie alle quali ogni
azienda quotidianamente deve far fronte. La mancata cessione, che
non è imputabile all'Assessore, ma è un indicatore non felice di
questa situazione, non ci tranquillizza!
Sulle linee di indirizzo, la ristrutturazione del debito è
quanto mai urgente e necessaria, l'"iniezione" di liquidità anche,
però le formule bisogna trovarle e deve trovarle anzitutto
l'imprenditore. Assessore, dei 3 punti che ha citato, il
consolidamento delle linee di produzione ormai è una favola, perché
il "bistabile" - che lei ogni volta ci presenta come novità, come
l'imprenditore ripete ai dipendenti - è una favola alla quale non
crede più nessuno"! Lo stesso dicasi per il polarizzatore liquido e
per tutte quelle tecnologie che sono state presentate a più
riprese, ma che non hanno mai permesso un ingresso in produzione
costante per quanto riguarda le singole linee previste.
Ricordo che quando qualcuno ne fece cenno all'assemblea dei
lavoratori di Châtillon, alcuni di essi si arrabbiarono dicendo:
"Basta raccontarci storie, non ci crediamo più"!
So che voi
state intensificando le riunioni fra le parti interessate, però
forse anche da parte della Regione ci dovrebbe essere quella
pressione necessaria nei confronti dell'imprenditore e degli stessi
sindacati, che comunque sono coinvolti e vogliono essere coinvolti
nell'azienda, affinché si trovi una via di uscita. La via d'uscita
potrebbe chiamarsi "STM"; finora "STM" ha manifestato la sua
attenzione solo nei confronti del "Centro Dora", tanto che se n'è
accaparrata la proprietà al 100%, però "STM" - secondo voci che
circolavano - poteva entrare anche nel capitale sociale di "Tecdis"
e convertire quel credito obbligazionario che ha nei confronti di
"Tecdis"che, se non sbaglio, ammonta a 3 milioni di euro, in quota
capitale... anche questo fatto non si è ancora verificato!
Purtroppo persiste questa assenza di fatti positivi o perlomeno
di fatti che comincino ad indicare un'inversione di tendenza! Non
vorremmo che questi presupposti anticipassero quello scenario cupo
che tutti quanti vogliamo evitare: "in primis", per il futuro dei
lavoratori, ma anche per l'imprenditore, che non deve essere visto
come il cattivo, in quanto ha investito non solo risorse
finanziarie, ma la sua vita.
Non vorremmo che per "Tecdis" ci fosse, in un domani ormai
prossimo, una soluzione finale come quella che ha caratterizzato
molte realtà industriali valdostane.
Assessore, La invitiamo a intensificare la sua attività, non
solo di monitoraggio, ma anche di persuasione nei confronti
dell'imprenditore, che - pur rispettandone l'ottimismo - deve
indicare una svolta radicale per invertire questa tendenza
economica che sta caratterizzando la sua azienda, che è
un'importante azienda della realtà industriale valdostana.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK