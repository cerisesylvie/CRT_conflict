Consiglio Regionale della Valle d'Aosta - Oggetto del Consiglio n. 2737 del 24 settembre 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 2737 del 24 settembre 1997 - Resoconto
SEDUTA ANTIMERIDIANA DEL 24 SETTEMBRE 1997
OGGETTO N. 2737/X Problemi connessi con l'andamento della
stagione turistica e iniziative per avviare lo sviluppo del turismo
in Valle. (Interpellanza)
Interpellanza avuto notizia che nel periodo estivo la Valle
d'Aosta avrebbe risentito di un ulteriore calo di arrivi turistici
rispetto a quelli, già non entusiasmanti, della scorsa
stagione;
avuto altresì notizia che il suddetto calo avrebbe interessato
in maniera particolare il settore alberghiero;
rilevati alcuni preoccupanti dati economici relativi al mese di
luglio che indicherebbero una sofferenza generale dell'economia
valdostana e quindi, di riflesso, dell'importante campo turistico,
quali: licenziamenti aumentati del 27 percento, avviamenti al
lavoro diminuiti del 16 percento, liste di disoccupazione aumentate
del 18 percento;
rilevato inoltre che nel mese di agosto i prezzi al consumo
nella nostra regione sono scesi (caso unico in Italia) dello 0,1
percento;
richiamate le dichiarazioni dell'Assessore competente nel corso
della seduta consiliare del 25 settembre 1996 quali:
a) la volontà di affrontare nelle Commissioni consiliari e con
le categorie interessate il problema dell'assetto e dello sviluppo
turistico;
b) il lavoro intrapreso con le associazioni di categoria per
l'organizzazione degli acquisti del materiale (centro servizi);
c) l'avvertita necessità di un'informatizzazione completa del
settore turistico;
d) l'urgenza riconosciuta di una regolamentazione per i
campeggi;
richiamata altresì la delibera della Giunta regionale n. 2704
del 4 agosto scorso con cui si impegna una spesa di circa 300
milioni per affidare al CISET l'effettuazione di una ricerca sulle
prospettive, lo sviluppo e la promozione del turismo;
i sottoscritti Consiglieri regionali
Interpellano
l'Assessore competente per conoscere:
a) quali sono i dati in possesso dell'Assessorato inerenti gli
arrivi e le presenze della stagione estiva e quali deduzioni ne
derivano;
b) quali impegni, fra quelli assunti lo scorso anno
dall'Assessore e di cui alla premessa, sono stati assolti;
c) quali motivazioni hanno indotto la Giunta ad adottare la
delibera n. 2704 del 4 agosto 1997, quali le referenze della Soc.
CISET in materia di studi sul turismo alpino, se tale necessità è
stata concordata con le associazioni di categoria e se si pensa di
affidare ulteriori consulenze sul settore turistico;
d) se non si ritenga necessario organizzare un momento di
confronto e di lavoro tra tutti i soggetti, pubblici e privati,
interessati allo sviluppo del turismo.
F.to: Collé - Marguerettaz - Viérin Marco - Dujany - Lanièce
Presidente Ha chiesto la parola il Consigliere Collé.
Collé (Aut) A differenza della stagione passata, quella del ?96,
dove tutti i giornali sia nel mese di luglio che di agosto si erano
più volte soffermati su una stagione già allora negativa per la
Valle d'Aosta, quest'anno dagli stessi giornali non abbiamo
recepito le stesse notizie, perlomeno non si è voluto parlare di
una stagione altrettanto disastrosa.
L'unico personaggio pubblico che si è permesso di dire qualcosa
sul turismo è stato De Rita in un convegno a Courmayeur, dove ha
detto che in Valle d'Aosta in questi ultimi tempi non c'è più
niente; si è soffermato anche sul discorso turistico dandone un
giudizio negativo, perché a suo avviso in Valle d'Aosta non si
decide più, ma si va avanti alla giornata pensando al quotidiano e
non facendo invece progettualità per il futuro.
Voglio ricordare che già la stagione ?96 ebbe nel mese di luglio
un effetto negativo del 7 percento in meno rispetto all'anno
precedente e ad agosto ci fu un meno 10,5 percento. Andando alla
stagione ?97, quella appena finita, abbiamo avuto un ulteriore calo
- almeno stando ai dati in nostro possesso, ma credo confermati
dall'Assessorato del turismo - del 18 percento a giugno, del 3
percento a luglio e per quanto ci risulta - anche se non abbiamo
dati ufficiali - anche il mese di agosto ha avuto un decremento di
10.500 presenze. Voglio ricordare che il mese di agosto è stato
enfatizzato come il mese del recupero non solo dai politici locali,
ma anche da presidenti di APT e comunque da personaggi che in Valle
si occupano di turismo. È quindi da capire come mai ci siano questi
dati e come mai invece chi ha posti di responsabilità continui a
nascondere la situazione turistica in Valle d'Aosta, facendone
emergere tutto sommato una situazione accettabile.
Quindi, se consideriamo le 10.500 presenze in meno e il 10
percento in meno dell'anno scorso, possiamo dire che nel giro di
due anni si è verificata una situazione di un decremento del 15-20
percento di presenze in Valle d'Aosta. Tutto ciò a noi risulta
preoccupante.
E tutto questo è avvenuto nonostante ci sia stato, per quanto
riguarda le aziende alberghiere, un blocco dei prezzi dal ?96 al
?97, che avrebbe dovuto favorire una crescita turistica. Non va
neppure sottovalutato il fatto che alcune regioni italiane, cito la
Sardegna, hanno avuto un aumento nel periodo estivo del 30 percento
quindi, non possiamo attribuire, come qualcuno tenta di fare,
questa negatività e questo decremento esclusivamente alle
condizioni climatiche negative di luglio, così come al decreto
sulla rottamazione, ovvero l'incentivo del Governo per l'acquisto
di nuove auto perché questo può essere accettabile in una misura
minima, ma crediamo fortemente che i problemi legati al turismo vi
siano e che il Governo regionale non abbia ancora avuto la capacità
politica di prendere in mano questa situazione per porvi
rimedio.
Non vanno poi nascosti i dati negativi a livello economico. Va
ricordato che abbiamo avuto un aumento di licenziamenti del 27
percento proprio nel mese di luglio, così come gli avviamenti al
lavoro sono diminuiti del 16 percento e le liste di occupazione
aumentate del 18 percento.
È inevitabile che tutto questo abbia avuto una ricaduta nel
comparto turistico.
Voglio poi ricordare quanto disse l'Assessore Agnesod il 25
settembre ?96 discutendo sempre di questi temi perché ormai lo
facciamo regolarmente anche se i risultati sono quelli che sono,
tuttavia credo sia nostro compito comunque portare all'attenzione
del Consiglio regionale le nostre sensazioni sull'andamento
turistico della nostra Regione.
L'Assessore Agnesod a settembre dell'anno scorso faceva alcune
dichiarazioni del tipo: "... che ci sia la dimostrazione e la
volontà da parte mia e della Giunta di andare ad affrontare nelle
commissioni competenti un problema così importante qual è quello
dell'assetto e dello sviluppo turistico della nostra Regione".
Chiedo oggi all'Assessore come e quando si è discusso dal settembre
?96 al settembre ?97 in Commissione il problema turistico,
togliendo quello che è stato un aspetto specifico legato alla
Fondazione per la formazione professionale dove abbiamo discusso
più volte, almeno per quanto riguarda la IV Commissione che credo
sia ancora quella competente, non abbiamo dibattuto.
Continuava l'Assessore Agnesod: "Con le associazioni di
categoria lavoriamo, stiamo cercando di impostare delle misure che
possano produrre dei benefici per il futuro, per esempio quella
dell'organizzazione a livello di acquisti del materiale". Anche qui
chiediamo all'Assessore a che punto sia questa situazione perché a
noi non risulta che vi siano dei fatti concreti da questo punto di
vista; vi sono quelle situazioni che già esistevano l'anno scorso
in alcune località della Valle, ma queste ripeto esistevano
già.
Chiediamo invece, per quanto è l'andamento regionale, se dei
passi avanti sono stati fatti e di concreto cosa c'è ad oggi.
"Stiamo perfezionando le procedure - continuava l'Assessore
Agnesod - per l'informatizzazione". Su questo si è dibattuto prima
nell'interpellanza presentata dal collega Dujany quindi, su
quest'aspetto risparmio una risposta.
Quest'estate di novità ve ne sono state: una sicuramente è
quella della decisione della Giunta regionale di affidare un
incarico alla CISET, incarico che, così come citato in delibera, ci
dovrà dare delle indicazioni per le risoluzioni che il turismo
valdostano necessita per superare questo momento di crisi. Su
questo consentitemi alcune riflessioni. Innanzitutto, non è il
primo studio che l'Amministrazione regionale, o direttamente o
indirettamente, affida per questo tipo di problema.
Voglio ricordare l'incarico affidato a suo tempo dalla
Fondazione alla Rubierre, un incarico che è costato all'Ente
pubblico più di 100 milioni e del quale ormai tutti sanno quali
sono stati i risultati, per dirlo in una parola, sicuramente
negativi. Pertanto siamo preoccupati anche di fronte a
quest'incarico perché vorremmo capire in che termini si pensa di
portarlo a termine, vorremmo capire come questo studio pensa di
affrontare il problema del turismo in Valle d'Aosta anche perché
questo studio costerà all'Ente pubblico solo per il primo anno più
di 300 milioni. Siccome siamo abituati da quest'Amministrazione a
veder dare incarichi a tutto spiano per tutti i settori e sappiamo
anche che buona parte di questi incarichi poi rimangono nei
cassetti senza produrre nessun beneficio per la nostra Regione,
siamo preoccupati e chiediamo all'Assessore cosa ci può rispondere
a questo proposito.
Quindi chiediamo all'Assessore i dati della stagione turistica
di cui è in possesso. Voglio poi ricordare che il Presidente
dell'APT di Aosta sulla "Stampa" di qualche giorno fa ha
enfatizzato dei risultati positivi; ci siamo andati a vedere questi
risultati positivi per quanto riguarda il mese di agosto, ma non
solo per il mese di agosto, ed abbiamo riscontrato per l'APT
Aosta-Gressan-Charvensod, dove è compresa la stazione di Pila, una
differenza di meno 8 percento, mentre se partiamo dal mese di
gennaio per arrivare ad agosto abbiamo addirittura meno 10
percento.
È facile andare a leggersi i risultati di Aosta. Ma questo credo
che sia deviare un discorso onesto e corretto da farsi nei
confronti dei cittadini valdostani. È vero che Aosta ha avuto un
più 4 percento, è altrettanto vero che Pila ha avuto un meno 19,63
percento, quindi non ci pare corretto andare a dividere dei
risultati che sono purtroppo negativi e andare a ritagliarsi lo
spazio di un comune, pur essendo anche il capoluogo di provincia,
che ha l'unico risultato positivo di questa stagione.
Chiediamo quindi all'Assessore oltre a questi dati, che ci
servono per capire se quelli di cui siamo in possesso sono corretti
o meno, come sono stati portati a termine gli impegni che si è
assunto nel ?96 e naturalmente chiediamo se questo studio, per
quanto riguarda la Giunta regionale, è l'obiettivo primario, è
quello che andrà a risolvere i problemi del turismo in Valle
d'Aosta o se invece non ritiene l'Assessore, così come ho già
chiesto più volte in quest'aula, di trovare un momento di confronto
con tutti quei soggetti pubblici e privati che in Valle d'Aosta si
occupano di turismo. Crediamo, lo abbiamo già detto più volte, che
questo potrebbe essere un momento importante dove tutti si possono
esprimere, dove si possono dare delle indicazioni anche perché alla
fine questi studi che vengono fatti non sono altro che il mettere
nero su bianco dei dati in possesso delle nostre associazioni,
relativi a delle situazioni che conosciamo.
E non vorrei che ci trovassimo di nuovo di fronte a quanto ci
scriveva poco tempo fa la Rubierre, cioè che finalmente la Valle
d'Aosta potrebbe avere una stagione turistica di 365 giorni perché,
se dobbiamo pagare 100 milioni in quel caso, 300 oggi per farci
dire questo, mi permetto di dire che questa è la strada
sbagliata.
Presidente Ha chiesto la parola l'Assessore al turismo,
commercio e sport, Agnesod.
Agnesod (UV) Come ogni anno puntuale alla ripresa dei lavori
autunnali arriva l'interpellanza sul turismo, si raccolgono spunti
giornalistici estivi, si richiamano argomenti programmatici, si
pongono alcune richieste condite da qualche proiezione fatta in
maniera artificiosa e un po' artigianale e si arriva alla
predisposizione dell'atto.
Io credo che sia anche giusto che si faccia un momento di
discussione su quest'argomento; con molta probabilità la stessa
cosa la farei se mi trovassi sui banchi dell'opposizione.
Certamente il lavoro che invece va fatto da chi è responsabile
di una struttura che gestisce un'attività economica importante,
qual è il turismo nella nostra Regione, deve partire da altri
presupposti.
I programmi nostri, gli obiettivi, le strategie non devono
essere condizionate da movimenti quotidiani o settimanali, da
pettegolezzi, da prese di posizione che sono più o meno
strumentalizzate anche perché mancano pochi mesi alla scadenza
elettorale. Essi devono tenere conto invece della fotografia
globale, devono cercare di vedere in modo chiaro e obiettivo la
situazione esistente nel contesto in cui ci muoviamo.
La Valle d'Aosta non può chiudersi in se stessa quando fa
comodo; la Valle d'Aosta è inserita in un contesto italiano ed
internazionale e deve misurarsi in tale contesto. Quindi dobbiamo
fare queste considerazioni, proiettandola su un percorso che, pur
tenendo conto di alcune variabili che esistono - ed esistono in
questo settore le variabili -, consenta di ottenere dei risultati a
medio e lungo termine. Su questa strada colgo questo momento
dell'interpellanza per esprimere alcune considerazioni che
considero utili alla discussione dell'argomento. Innanzitutto, per
evitare il riprodursi nel tempo di velati o espliciti riferimenti
alla volontà o meno di affrontare con la Commissione consiliare
competente le questioni attinenti ad iniziative, programmi
pubblicitari o promozionali o altro dell'Assessorato, ribadisco la
mia disponibilità - ovviamente se convocato - a rispondere ai
quesiti che si ritiene opportuno porre.
Per quanto riguarda il discorso in generale, credo che quello
che è stato detto dal Consigliere Collé non corrisponda al vero
perché nel ?96 non ci sono stati dati negativi, ho qui i dati
sottomano fino a luglio ?96 compreso con un più 1,19 percento
rispetto al ?95 e con un totale di presenze di 2.204.946, con un
più 6,10 percento rispetto al ?95. Questi sono i dati del ?96.
Prima di esaminare i dati del ?97 dobbiamo fare alcune
considerazioni. Premesso che in questo momento non abbiamo ancora i
dati, quindi quelle 10.500 presenze in meno a cui ha fatto
riferimento il Consigliere Collé non so da che fonte abbia potuto
attingerle perché ancora non sono stati consegnati i dati dagli
albergatori alle APT del Gran Paradiso e di Gressoney, mentre a
quella di Courmayeur sono arrivati stamattina.
Per quanto riguarda questi dati poi farò alcuni riferimenti
parziali rispetto a quelli che attualmente abbiamo a disposizione,
ma prima di passare a questo tipo di considerazioni, volevo fare
una panoramica in generale perché, oltre a quello che prima ho
detto, ribadisco che l'importanza di questo settore nella nostra
Regione merita dei momenti di confronto e quindi colgo
quest'occasione per esprimere alcune valutazioni al riguardo della
problematica del settore.
Innanzitutto bisogna dire che da analisi che sono emerse nel
corso dell'estate - mi riferisco ad un'indagine apparsa su
Televideo il 31 luglio 1997 - il 68 percento dei residenti nelle
grandi città non è andato in ferie nel ?97. Il quotidiano "Il
Tempo" del 1° agosto ?97 dice: "Un Italiano su tre va in ferie",
quindi due Italiani su tre non sono andati in ferie quest'anno.
Ci sono state delle considerazioni apparse anche nei giornali
che tutti abbiamo avuto l'occasione di leggere, quindi credo che
debba essere valutata e capita la motivazione per cui c'è stato
questo tipo di riscontro, tanto più che, in base alle tabelle a cui
faceva riferimento anche il Consigliere Collé, risulta che la
riduzione c'è stata sugli Italiani, non sugli stranieri.
E questo vale per la Valle d'Aosta come per il resto d'Italia ad
eccezione dell'unica Regione, la Sardegna che il Consigliere Collé
ha citato come quella in cui c'è stato un incremento ed è vero. Ma
quest'incremento è dovuto a problematiche di approvvigionamento dei
turisti - se vogliamo usare questo termine - che sono fatte in modo
completamente diverso dalle nostre, sono lavorate su grandi numeri
dai tour operator che lavorano con le multinazionali che in
Sardegna sono presenti in maniera massiccia. Noi non vogliamo che
ci siano questi tipi di strutture turistiche in Valle d'Aosta,
dobbiamo misurarci con altri strumenti e quindi entrare nel
mercato, come stiamo facendo, con le nostre forze.
C'è stato, come dicevo prima, un calo degli Italiani e non degli
stranieri. Il motivo per cui c'è stato questo calo degli Italiani
va comunque analizzato perché, se non cerchiamo di capire, faremo
un brutto servizio al nostro comparto.
Evidentemente il decreto sulla rottamazione che sta continuando
a funzionare ha drenato delle risorse economiche dal comparto del
turismo e del terziario a favore di altri comparti perché
l'economia dell'industria automobilistica sta tirando e questo
serve anche per sollevare l'economia nazionale, senza dubbio, ma ha
penalizzato il comparto terziario, ovvero commerciale e
turistico.
Le centinaia di miliardi che gli Italiani hanno sborsato per
acquistare l'automobile nuova - anche chi non aveva l'automobile di
dieci anni, per effetto della promozione così massiccia di questo
periodo ha cambiato l'auto e sono stati più del 50 percento nel
corso del ?97 - hanno portato le famiglie a fare delle scelte. Ne è
seguita la penalizzazione delle ferie a favore di un altro
investimento.
Va preso in considerazione altresì l'effetto della tassa per
l'Europa: se facciamo riferimento alla classe medio-alta del
turista che frequenta la Valle d'Aosta, è proprio colui che ha
pagato di più per questo balzello, che ha drenato dei soldi che
avrebbero potuto essere investiti in altro modo ed essere veicolati
nel settore del commercio e del turismo.
Esiste ancora un effetto importante delle proposte dei viaggi da
parte delle agenzie in Italia soprattutto per quanto riguarda i
viaggi nei paesi esotici; questo fenomeno è andato progressivamente
aumentando ed è ancora in ascesa malgrado delle problematiche che
sono emerse anche di sicurezza in questi paesi. Questo sicuramente
non favorisce le località turistiche italiane.
Vi è poi l'effetto della pace nei Balcani: è una cosa che
potrebbe sembrare un paradosso, ma quella situazione ormai
normalizzata ha drenato rispetto alle località turistiche italiane
dei potenziali utenti, che si sono indirizzati verso queste nuove
mete turistiche. Sono comunque dei paesi stupendi dal punto di
vista del paesaggio e possono rendere il costo complessivo di una
vacanza inferiore ai costi che esistono in Italia.
Non ci sono state quest'estate code ed intasamenti al Brennero,
questi sono comunicati stampa che si sono avuti durante tutta
l'estate. Le riduzioni sono marcate al mare, in montagna e nelle
città d'arte, ovunque c'è stata una riduzione del 10-15-20
percento. Questi sono i dati di cui siamo in possesso, non sto a
leggere puntualmente i nomi delle varie località e dei vari
comprensori, ma questa è la realtà che c'è per quanto riguarda
l'estate ?97.
In questo contesto la Valle d'Aosta non poteva rimanere indenne
ed abbiamo avuto dei cali soprattutto in luglio, non tanto in
agosto quando c'è stato un segnale di ripresa e poi leggerò alcuni
dati parziali che ho a disposizione. In luglio c'è stata in
montagna la coincidenza di un mese meteorologicamente negativo:
abbiamo avuto un luglio freddo con delle temperature molto basse,
con molte giornate di pioggia che non hanno favorito l'aumento del
turismo in montagna. Un calo compensato in parte dal mese di agosto
perché da metà agosto alla fine del mese di agosto ed alla prima
settimana di settembre c'è stato invece un aumento rispetto agli
anni passati che compensa in parte il disastro del mese di
luglio.
Questo era per rendere giustizia di quella che è la situazione
reale, senza enfatizzare e senza andare a cercare delle scuse, ma
riportando solo le considerazioni reali che afferiscono a questo
settore.
Noi abbiamo comunque cercato di guardare oltre, abbiamo cercato
di continuare il programma avviato alcuni anni or sono rispetto
alla problematica del turismo. La promozione diversificata è quella
che abbiamo posto a base del nostro lavoro; sicuramente marketing e
comunicazione sono fattori critici di successo per qualsiasi
destinazione turistica che intenda progettare il suo futuro a medio
e lungo termine o che intenda a pieno titolo affrontare la
globalizzazione dei mercati.
Abbiamo avviato in questo programma una nuova campagna in Italia
con un messaggio nuovo, un messaggio unico. Adesso non spetta a noi
capire quali sono i contenuti di questo nuovo messaggio. Si è
svolta una gara di appalto a livello europeo, c'è stata una
commissione di tecnici di cui non faceva parte nessun politico,
incluso l'Assessore, la quale poi ha scelto questo tipo di
messaggio pubblicitario.
Abbiamo fatto un investimento massiccio in due tranches, una per
il periodo invernale e l'altra per il periodo estivo, utilizzando
quei canali che erano previsti nella proposta che ha vinto il bando
di gara. Sembra comunque interessante un discorso: oltre la
televisione RAI, oltre le televisioni e radio locali di una fascia
geografica che è più interessante perché permette di far arrivare
gente che rimanga alcuni giorni in più che non il solito week-end,
noi andremo sulla radio, sia la radio RAI che le radio private. È
un mezzo nuovo, un mezzo giovane che è seguito soprattutto dai
giovani, che sta imponendosi sempre più sul mercato anche rispetto
alla televisione. Andremo anche sui periodici, in primo luogo i
periodici Rusconi, ma nulla vieta - e lo stiamo programmando - di
entrare anche con degli spot pubblicitari su altri periodici e
giornali specializzati del settore turistico.
Quest'anno abbiamo fatto uno sforzo in più: abbiamo raddoppiato
la nostra promozione ed immagine in Francia, quindi non solo la
campagna per l'inverno, ma anche per l'estate.
Abbiamo avviato l'appalto europeo per la promozione e la
pubblicità in Belgio e nei Paesi Bassi. Lo scorso anno avevamo
fatto un accordo con la Germania e con l'AGIP Italia che è andato
abbastanza bene, quindi quest'anno penseremo di avviare nel ?98
anche in Germania una campagna pubblicitaria. La stessa cosa
prevediamo di fare per quanto riguarda l'Inghilterra da cui abbiamo
dei buoni riscontri in termini di invio di turisti da parte di
alcuni tour operator che lavorano bene con la nostra associazione
per operatori turistici, e questo è già un passaggio, ma poi mi
riallaccerò ai contatti continui e frequenti, direi quasi senza
interruzione, che abbiamo con l'Associazione operatori turistici,
con le APT e con tutti coloro che operano nel turismo sul
territorio. Questa è già una risposta all'ultimo punto posto
dall'interpellanza, di creare un momento di confronto: il confronto
esiste ed è costante e continuo.
Per quanto riguarda gli Stati Uniti abbiamo previsto un'azione
di supporto più importante di quella che abbiamo svolto l'anno
scorso e quest'anno rispetto a delle azioni mirate che sono
condotte da tour operator specializzati che portano nella nostra
Regione un certo numero interessante di turisti, soprattutto
nell'area di Courmayeur e di Pila.
Abbiamo rinnovato l'accordo con Caselle per l'immagine della
Valle d'Aosta promossa all'interno dell'aeroporto in aree apposite
presidiate da personale specializzato.
Sono state avviate quest'anno otto serate promozionali, incontri
Valle d'Aosta in Italia, rispetto alle quattro serate degli anni
passati perché riteniamo che in momenti più delicati devono essere
potenziati questi tipi di azioni e anche dal punto di vista
finanziario c'è stato un incremento del nostro impegno. Quattro
sono state tenute in primavera a Bologna, Padova, Firenze e Pesaro,
quattro giornate a Bari proprio questa settimana, mentre a metà
ottobre saremo quattro giornate a Napoli. In questi incontri, che
sono incontri commerciali, sono presenti soprattutto le nostre
associazioni degli operatori turistici e i nostri tour operator;
non sono saloni, ma sono incontri specifici nel corso dei quali la
Valle d'Aosta incontra le realtà locali, quindi CRAL aziendali,
circoli ricreativi e tutte quelle realtà che possono avere
interesse per acquistare soggiorni in Valle.
La novità assoluta è la presenza che iniziamo quest'autunno nei
paesi dell'Est con quattro workshop del TTG, a Mosca, Praga,
Budapest e Varsavia.
Saremo presenti nei soliti saloni autunnali: alla Festa della
neve di Milano, al BTF di Bruxelles, allo ski-pass di Modena, al
Salone internazionale a Colmar in Alsazia. Per quanto riguarda lo
ski-pass di Modena volevo aggiungere che siamo stati la Regione che
per prima e da sempre è presente a questo grande appuntamento, che
è diventato il più importante appuntamento per quanto riguarda la
stagione invernale in Italia. Sono quattro anni che esiste lo
ski-pass di Modena e noi siamo stati presenti sin dal primo anno
quando non esisteva ancora nessun'altra Regione presente a
quest'appuntamento.
Supporto marketing, la convenzione con l'Università Cà Foscari:
qui credo valga la pena fare alcune considerazioni. Molto spesso
sentiamo dire da parte soprattutto del Consigliere Collé e della
minoranza che ci rapportiamo al Trentino Alto Adige e via di questo
passo. Il Trentino Alto Adige da moltissimi anni ha una convenzione
con un'università, che cura la sua immagine, che lo consiglia
sull'investimento da fare nel settore della promozione. Noi non
l'abbiamo mai avuta, questa è un'iniziativa nuova che non ha niente
a che vedere con la Rubierre: quella è stata una ricerca
commissionata dalla Fondazione per avere dei dati e per poter
capire dove era necessario intervenire per la formazione.
La convenzione con l'Università Cà Foscari ha una portata ben
superiore, è l'avvio di una consulenza che ci potrà consentire di
investire meglio i nostri soldi, di avere un'immagine più corretta
della Valle d'Aosta: analisi di prodotto a partire dagli studi
esistenti ed eventualmente un confronto con i testimoni
privilegiati locali; analisi preliminare degli strumenti e degli
obiettivi di comunicazione e promozione finora adottati in
relazione alle strategie turistiche ed economiche della Regione;
individuazione delle tendenze della domanda nazionale nei confronti
dei prodotti del turismo alpino; individuazione dell'immagine e del
posizionamento della Valle d'Aosta tra i clienti potenziali anche
in confronto con i prodotti sostitutivi; identificazione dei punti
di forza e di debolezza dell'offerta turistica della Valle d'Aosta
e dei suoi elementi secondo la percezione dei consumatori,
eventualmente anche in relazione a singole località; ruolo delle
forme di promozione finora utilizzate nella formazione della
percezione dei clienti; indagini mirate presso i principali
operatori, tour operator sia nazionali che esteri, sul prodotto e
le sue caratteristiche anche a fronte delle forme di promozione
adottate finora; prima valutazione delle potenzialità dei mercati
esteri. Questi sono i punti importanti.
In questo modo è possibile vedere la Valle d'Aosta con altre
lenti perché noi facciamo continuamente degli incontri con le
nostre associazioni di operatori turistici, con le APT con cui
abbiamo sempre coordinato e valutato e scelto quale tipo di
promozione fare, dove andare, quali saloni scegliere, che tipo di
azione portare avanti, quale messaggio proiettare all'esterno, ma è
proprio dal dubbio che quest'individuazione provenga solo da un
modo univoco di vedere le cose, quindi da un modo tutto nostro, che
ci siamo rivolti a quest'istituzione. E non ci siamo rivolti ad
un'agenzia qualunque perché un'agenzia qualunque che magari
"attacca l'asino dove vuole il padrone" non ci serve; a noi serve
avere un'istituzione seria che ci possa dare garanzia di
obiettività e che gli indirizzi che verranno dati possano essere
ritenuti attendibili. È per questo motivo che abbiamo scelto la
strada di un'università, che abbiamo scelto la strada di affidarci
a questo Centro di informazione e di studi sul turismo, che è
un'emanazione dell'Università Cà Foscari. Le attività del Centro
sono coordinate dalla Dr.ssa Mara Manenti, Direttore del CISET,
dalla Dr.ssa Valeria Minghetti, ricercatore per le tematiche
relative all'economia del turismo, la Dr.ssa Maria Carla Furlan,
ricercatore per le tematiche relative alla formazione turistica
nonché tutor del master in economia e gestione del turismo.
Attività realizzate dal Centro, questo mi sembra che fosse uno
dei quesiti posti dall'interpellanza: il turismo culturale,
progetto coordinato dall'ATLAS europea; Association for education
and tourism, progetto coordinato dall'Oxford University per conto
della CEE sulla fruibilità dei siti culturali nella CEE; il turismo
nelle città d'arte, problematiche e gestione della pressione del
turismo nelle città d'arte, in collaborazione con l'UNESCO e con
altri enti internazionali di ricerca; un progetto per conto della
CEE in collaborazione con l'Università di Rotterdam e con l'UNESCO
sul turismo nelle città d'arte; metodi e problematiche della
valorizzazione delle risorse culturali nelle isole minori italiane
del Centro-Sud, per conto del Dipartimento turismo presso la
Presidenza del Consiglio; una ricerca sulla formazione
professionale nel campo turistico nelle aree alpine di Austria,
Francia e Italia con il coordinamento dell'Università di Innsbruck
per conto della CEE; organizzazione nel Veneto della formazione
professionale in campo turistico; indagine sulla spesa turistica
nel Veneto, caratteristiche ed effetti macroeconomici per conto
della Regione Veneto; metodologie di valutazione dell'impatto
macroeconomico prodotto dal turismo su scala nazionale e per
macroregioni.
Vi sono poi organizzazioni scientifiche di conferenze
internazionali, fra cui: XXX Meeting del Touriste Recherche Centre
a Venezia, 7 e 10 aprile ?95; II International Forum of tourism
statistics a Venezia, 30 maggio e 2 giugno ?95, in collaborazione
con l'ISTAT OECD; Conferenza internazionale sulla sostenibilità del
turismo urbano in collaborazione con il Forum per la Laguna e l'UE,
Venezia, 16 e 17 giugno ?95; workshop sull'applicazione delle
telecomunicazioni e della telematica per la gestione ottimale
dell'attività nel settore turistico, in collaborazione con il
Centro studi San Salvador di Telecom Italia S.p.A., Venezia, 8
novembre ?96.
Attività istituzionali di ricerca, ma ve ne sono altre che non
leggo tutte, limitandomi a leggerne solo alcune: indagine
congiunturale sulle aspettative degli operatori turistici,
realizzata semestralmente in collaborazione con la TESEA e la SEAT;
metodologie di previsione del movimento turistico in collaborazione
con Great Economist, ossia il mantenimento e l'aggiornamento dei
modelli strip di previsione del movimento turistico da e per
l'Italia, modelli strip di previsione del movimento turistico
internazionale verso le regioni italiane, sull'esempio del modello
strip Veneto, realizzato nel ?94 per conto della Regione Veneto;
modelli di stima e previsione della domanda degli Italiani in
Italia e poi un altro filone di ricerca sul turismo nelle città
d'arte.
Questi sono alcuni dei progetti su cui sta lavorando questo
Centro internazionale CISET dell'Università Cà Foscari di
Venezia.
Mi sembra che la Valle d'Aosta con questo tipo di incarico possa
avere la garanzia di lavorare con più tranquillità cercando di
cogliere quelle indicazioni che potranno essere prodotte da questo
gruppo di esperti nel corso di indagini che verranno condotte in
maniera obiettiva e sicuramente spetterà a noi coglierle o meno,
rifiutarle o accettarle in toto e comunque lavorarle in base alle
esperienze che possiamo mettere a confronto.
Continuando sul discorso della promozione, abbiamo cercato di
introdurre, e questa è una novità di questi anni, grandi eventi
insieme alla promozione generale istituzionale, tramite l'utilizzo
del mezzo televisivo. I grandi eventi sono stati quest'anno in
special modo la Coppa del mondo di sci nordico di Brusson e il Giro
d'Italia, nel quale nei tre anni di accordo con il Giro abbiamo
sempre cercato di coinvolgere località maggiori e più importanti
con località minori per riuscire a far emergere questa Valle
d'Aosta come villaggio globale. E su questo concetto varrebbe la
pena entrare nel merito, ma lo faremo in un altro momento.
Abbiamo sostenuto gli organizzatori del Trofeo Mezzalama che è
stata una manifestazione importantissima che ha creato delle grosse
premesse di promozione di immagine della nostra Regione, una
visibilità eccezionale rispetto a delle zone che indubbiamente
rendono l'idea di quali siano le bellezze che abbiamo a
disposizione.
E ancora: gare di Coppa Europa, Trofeo delle regioni di palla a
volo, campionati italiani assoluti di sci delle discipline veloci,
campionati italiani assoluti di mountain bike, Coppa del mondo di
arrampicata sportiva, ritiro delle più importanti squadre di calcio
per campionato.
Abbiamo in programma l'appuntamento con lo ski-arc, di cui
questo Consiglio dovrà approvare una delibera, Campionato del mondo
che è previsto per i primi mesi del ?98 a Cogne.
Nelle manifestazioni estive hanno ottenuto delle soddisfazioni
gli investimenti che abbiamo fatto nelle Tetrade e nei festival
internazionali dei concerti per organo. Per quanto riguarda i
festival per organo, questi da sempre stanno andando bene, ma la
manifestazione delle Tetrade, che era un po' una novità, ha avuto
un grandissimo successo ed apprezzamento da parte dei turisti e
sicuramente dei residenti.
Ci siamo impegnati anche quest'anno insieme agli organizzatori
dando un nostro contributo, per la manifestazione naturalistica di
film "Lo stambecco d'oro" che si è tenuto a Cogne nel mese di
agosto. Stiamo curando la rassegna di film, anch'essa oggetto di
delibera odierna, intitolata "Il Noir" di Courmayeur e ancora le
mostre che sono state preparate dalla Regione hanno dato un ottimo
risultato, sono state apprezzate e anche qui credo che abbiamo
investito nel migliore dei modi le nostre risorse.
Per quanto riguarda la situazione degli operatori ho già in
parte fatto cenno in precedenza al discorso degli incontri continui
e costanti che ci sono tra l'Assessorato e gli stessi operatori. Mi
sembra strano quando leggo delle considerazioni sui giornali, e qui
voglio dire a Collé che qualche articolo c'è stato anche sui
giornali quest'anno, però mi pare un po' strano. Dalla Regione il
Presidente dell'ADAVA chiede non soldi, ma più collaborazione: a
questo proposito non credo che, leggendo nello specifico, almeno
quanto c'è scritto qua sopra fra virgolette corrisponda a quanto
uno dichiari. E ancora si dice: attendiamo la risposta
all'interrogazione presentata dai consiglieri regionali del Gruppo
Autonomisti per sapere perché la finestra ADAVA, che ospita tutte
le aziende alberghiere della Valle d'Aosta, è stata collocata
all'ultimo posto della sottocategoria ZAFI. A questo proposito non
credo, anzi ne sono convinto, che quanto riportato qui possa
rispondere all'indicazione del sig. Calgaro, ma non risponde
neanche a quella che è la volontà degli albergatori perché non
credo che la collaborazione che chiedono gli albergatori possa
passare attraverso la risposta ad un'interrogazione presentata in
Consiglio regionale.
Per quanto riguarda le considerazioni su quanto detto da
Fisanotti e dal Presidente dell'APT di Aosta, in effetti qua
probabilmente c'è qualcosa di vero e qualcosa che non corrisponde
al vero. In Aosta c'è stato un aumento, c'è stata una diminuzione
invece a Charvensod e a Gressan. Probabilmente quelle quattro
parole che leggo qua sopra sono commenti smentiti dai fatti;
rispetto ad agosto dello scorso anno il capoluogo regionale ha
ospitato con più di..., quindi Fisanotti non dice sbagliato, parla
espressamente del capoluogo regionale, non dice la conca di Aosta o
il comprensorio di Aosta.
I dati sono parziali, come dicevo prima. A Courmayeur sono
arrivati questa mattina, qui per quanto riguarda il mese di agosto
si rileva un più 2 percento globale. Nello specifico, Courmayeur:
alberghi più 7 percento, extra-alberghiero più 0,1 percento, totale
più 5 percento; La Thuile: alberghi meno 16 percento,
extra-alberghiero meno 6 percento, totale meno 5 percento;
Pré-Saint-Didier, Morgex e La Salle più 1 percento.
Complessivamente questa situazione porta in questo comprensorio al
più 2 percento.
Ci sono altre zone che non sono andate così bene. Ho i dati di
tutti i comuni, ma diventa difficile leggerli tutti, mancano i
comprensori del Gran Paradiso e quello di Gressoney. Ci sono delle
zone che sono andate meno bene, per esempio Etroubles, dove ad
agosto c'è stato un meno 13,27 percento di arrivi e meno 16
percento di presenze.
Se vogliamo andare solo sulle presenze, che sono quelle più
significative, abbiamo: Gignod con più 1,95 percento, Ollomont con
più 14 percento, Saint-Rhémy-en-Bosses con meno 6 percento,
Saint-Oyen con meno 1,21 percento, Valpelline con più 10,94
percento, Chamois con più 9,84 percento, Châtillon con più 21,79
percento, La Magdeleine con meno 10,38 percento, Torgnon con meno
3,51 percento, Valtournenche con meno 13,21 percento,
Breuil-Cervinia con più 29,12 percento, e questo è un dato che può
voler dire che l'investimento fatto per l'arrivo di tappa del Giro
d'Italia ha dato per la stagione estiva a Cervinia una certa
risposta che ci fa ben sperare. Abbiamo poi Ayas con più 8,01
percento, Brusson con meno 1,52 percento, e avanti di questo passo.
Questi sono i dati relativi al mese di agosto e che sono, come
dicevo prima, un po' più incoraggianti rispetto a quelli che
potevano essere quelli di giugno e di luglio per quanto riguarda la
stagione estiva, che si concluderà all'inizio di ottobre, quando
potremo avere il quadro definitivo che comprenderà tutto agosto e i
primi quindici giorni di settembre.
Per quanto riguarda le iniziative che stanno facendo gli
operatori sul territorio, qui credo che le trasmissioni televisive
servano a qualcosa perché ho l'impressione che l'altra sera
qualcuno abbia scoperto che esistono già iniziative avviate che
funzionano; qui dobbiamo dare atto agli operatori turistici che non
hanno aspettato, ma che sono stati intraprendenti e hanno operato
bene, soprattutto in talune zone e in taluni comprensori. Mi
riferisco a Cogne, dove la Cooperativa acquisti per l'Associazione
operatori turistici, la Centrale di acquisto lavora già da alcuni
anni e sta dando ottimi frutti; riesce a spuntare per moltissimi
generi di acquisto dei prezzi che blocca per tutto l'anno, per
alcuni articoli per sei mesi, ma in generale quasi per tutti gli
altri articoli per tutto l'anno, riesce ad avere degli sconti dal 5
al 7 per cento e quindi riesce a produrre un effetto per i suoi
associati che può portare del beneficio anche sui prezzi.
A Courmayeur il Centro servizi per l'acquisto in comune da parte
degli albergatori si riferisce ad alcuni generi più importanti
quali il gasolio, adesso sta attivando il discorso del pane ma per
esempio sul gasolio da parte degli albergatori c'è grande
soddisfazione perché il Centro servizi è riuscito a contenere i
prezzi e ad ottenere uno sconto medio che varia sulle 100
lire/litro rispetto al prezzo normale.
Per gli albergatori di Pila un discorso analogo si sta cercando
di impostare con l'Espace Pila, i cui consorziati stanno in questo
momento cercando di mettere in piedi un centro acquisti in comune.
Sicuramente questa è la strada da seguire.
Per quanto riguarda gli albergatori di Ayas, c'è una lettera del
Presidente dell'Associazione albergatori con cui informa che:
"L'Associazione albergatori di Ayas, nata alcuni anni fa, si è
prefissa essenzialmente tre scopi: studio di sistemi di lavoro
interni per una migliore gestione, collaborazione con l'APT per una
migliore informazione alla clientela, accordi con la società degli
impianti a fune per promozioni turistiche, studio di sistemi di
lavoro interni per una migliore gestione.
Si è iniziato con una contrattazione ai fornitori spuntando
degli sconti, che non sarebbero stati possibili se presi
singolarmente; si è realizzato un programma di prima nota unitario
che consente dei termini di paragone fra le gestioni di diversi
alberghi; la collaborazione con l'APT per una migliore informazione
della clientela. Oltre al lavoro di normale routine, è nato un
centro di disponibilità la cui realizzazione finale è prevista
nella primavera del ?98 e il progetto si divide in quattro fasi:
dare all'APT la disponibilità delle camere libere di ogni albergo
via modem, dare a ogni albergatore la disponibilità degli altri
alberghi, avere un quadro delle disponibilità su Internet, avere un
link di collegamento con il sito della regione Valle d'Aosta. Le
prime due fasi sono terminate ed è possibile avere i dati
aggiornati di 14 alberghi del Comune di Ayas, che rappresentano
l'80 percento della disponibilità alberghiera totale; il punto 3,
avere un quadro delle disponibilità su Internet, verrà realizzato
entro l'autunno. Per quanto riguarda il quarto punto, ci
affiancheremo all'iniziativa dell'Amministrazione regionale.
Accordi con la Società degli impianti a fune per promozioni
turistiche; un pacchetto di lire 510.000 mezza pensione con
ski-pass è già in funzione da due anni, si realizzerà per l'inverno
prossimo un programma che consenta agli albergatori di richiedere
via computer i biglietti direttamente alla Società degli impianti a
fune. Per il futuro il problema sta, oltre a migliorare il servizio
per l'inverno, nel trovare prodotti e mercati per l'estate, che è
sempre più in difficoltà.
Dobbiamo quindi affrontare con la Regione e il Comune alcune
proposte, che potrebbero consentire uno sviluppo estivo del
turismo: passeggiate a tema, riserva di pesca, escursioni con punti
di osservazione guidate. Il nostro problema è avere un
interlocutore tecnico con cui poter affrontare questi programmi e
reperire le risorse economiche per poterle realizzare".
Con questo mi sembra di aver affrontato tutta la problematica
riguardante l'interpellanza. Momenti di confronto continuo e
specifico esistono già, quindi mi sembra piuttosto un qualcosa di
strumentale; non vorrei con questo essere frainteso, non voglio
accusare nessuno, mi sembra pretestuoso il quesito posto almeno nei
termini in cui lo stesso è stato posto.
Si dà atto che, dalle ore 11,29, presiede il Presidente
Stévenin.
Presidente Ha chiesto la parola il Consigliere Collé.
Collé (Aut) Ho difficoltà a capire se mi ha risposto l'Assessore
al turismo perché obiettivamente avevo posto dei quesiti che mi
sembravano di una certa levatura, mi sento parlare di mezza
pensione e di pacchetti da 500mila lire, chiedo scusa ma sono
sconcertato. Comunque una replica la farò.
Va presque tout bien, Mme la marquise: è il concetto generale di
come l'Assessore in questi anni porta avanti il discorso del
turismo. Alla fine ci arrenderemo, perché quando si continua a fare
delle domande e a queste non viene data risposta parlando di
tutt'altro di quanto scritto nell'interpellanza, è l'unica cosa da
fare, e probabilmente questa è la tattica dell'Assessore. Vuol dire
che faremo dibattiti sul turismo in altra sede perché qui non vale
la pena.
I nostri sarebbero dunque pettegolezzi, strumentalizzazioni,
tutto all'insegna dell'impostare delle cose senza dati, ma solo per
creare ulteriore confusione a quella che c'è già. Io fra l'altro mi
vergogno persino di ripetere dei dati che ho già dato prima e che
sono dati, Assessore, che lei ha mandato in tutta la Valle e ha
inviato agli organi di stampa, quindi mi viene difficile replicare
quando mi dice che per luglio e agosto dell'anno scorso non è vero
quanto ho affermato, dal momento che ho davanti a me: fonte
Assessore regionale al turismo, differenza luglio ?96 con luglio
?95, meno 24.072 presenze, cioè meno 6,95 percento, agosto meno
56.756, cioè meno 10 percento. Questi dati li ha dati lei,
Assessore, non li ho inventati io.
I dati del ?97 li abbiamo detti, fino al mese di luglio sono
quelli che lei ha emesso ed abbiamo meno 8,29 percento, per quanto
riguarda agosto l'unico dato ufficiale - che è lei che ha mandato -
è quello dell'APT di Aosta e il suo Comprensorio con meno 8,06
percento, poi le ho dato io secondo una mia fonte che è l'ADAVA,
Associazione degli albergatori, il dato di agosto con meno 10.500
presenze. Assessore, io non mi invento niente perché non mi
permetto di inventare niente, allora mi consenta di dire
questo.
Per quanto riguarda le cose che continuerei a ripetere sulla
disponibilità dell'Assessore a venire a discutere di turismo in IV
Commissione, oggi apprendiamo che la richiesta deve essere fatta da
noi. Lei lo scorso anno diceva a questo proposito: "... ci sia la
dimostrazione della volontà da parte di questa Giunta di andare ad
affrontare nelle commissioni competenti un problema così
importante, qual è quello dell'assetto dello sviluppo turistico
nella nostra Regione". Io, che sono un Consigliere solo da quattro
anni, intendo questo come una sua disponibilità a venire in
Commissione a riferire quali sono gli intenti sul turismo che
l'Assessorato si propone. Così l'ho letta e pensavo in tutta onestà
che così fosse. A questo punto informo il Presidente della IV
Commissione che nella prossima adunanza chiederò formalmente che
l'Assessore al turismo venga in Commissione ad illustrare quali
sono le linee turistiche per la Valle d'Aosta perché se così
bisogna fare, ce lo dica dal primo momento e non un anno dopo.
Poi per quanto riguarda i motivi che hanno portato ad un calo di
turisti nella nostra Regione, l'anno scorso ci siamo fermati al
brutto tempo, quest'anno siamo andati oltre. Quindi, meno Italiani
sono andati in ferie, c'è stata la rottamazione, c'è stata la tassa
per l'Europa, c'è stata la pace nei Balcani e non ci sono state
code al Brennero: questi sono i motivi che hanno portato ad avere
meno turisti in Valle d'Aosta.
Volevo chiedere all'Assessore se per caso legge "Italia oggi",
che in un articolo ha pubblicato tutti i dati relativi alle
presenze turistiche in Italia; vorrei che l'Assessore avesse a
mente i dati del Trentino e vorrei chiedergli in tutta onestà se mi
può dire che in Trentino c'è stato il decremento che c'è stato in
Valle d'Aosta. È vero, Assessore, che molte volte tendiamo a
parlare di Trentino, e non lo facciamo solo noi in quest'aula ma
anche molti Valdostani lo fanno, prendendolo come punto di
riferimento perché là esiste una situazione migliore, anche perché
la tradizione turistica è nata prima che in Valle d'Aosta, ma
esiste comunque una situazione migliore per tutta una serie di cose
che non va solo dai prezzi, ma ai servizi, alla qualità e a tutta
un'altra serie di riferimenti. Quindi è vero, sono uno di quelli
che molte volte faccio questo raffronto, ma lo faccio anche con
dati alla mano se mi consente.
Non abbiamo capito se l'incarico che è stato dato alla CISET è
lo stesso punto di riferimento che ha il Trentino... ecco, perché
non era chiaro... quindi lei ci viene a dire: ragazzi, vengo qui a
dare un incarico ad un'università, il Trentino lo fa da vent'anni
però non con la stessa università. Bene. Avevo chiesto quali
referenze ha la Società CISET in materia di studi sul turismo
alpino; io di alpino in tutti quei nomi che lei ha illustrato ho
sentito il Veneto, altri no.
Assessore, lei ha fatto tutta un'elencazione di tutte le
manifestazioni che facciamo in Valle; anche qui una riflessione la
dovremo fare perché vicino a tutte le manifestazioni che lei ha
illustrato bisognerebbe mettere il costo per la nostra Regione. Lei
ha decantato il Mezzalama, bellissima manifestazione, e via
dicendo, ricordiamo però che il Mezzalama ci è costato 700
milioni.
Sul Centro servizi di Cogne lei lo scorso anno diceva: "Con le
associazioni di categoria lavoriamo, stiamo cercando di impostare
delle misure che possono produrre dei benefici per il futuro, per
esempio quella dell'organizzazione a livello di acquisti e
materiale". Oggi lei mi viene a dire che c'è Cogne che...; ma Cogne
esisteva già l'anno scorso perché è da due anni che va avanti e
facciamo un plauso agli amici di Cogne che hanno saputo portare
avanti quest'iniziativa, ma quello che le chiedevo oggi è quale
ruolo ha giocato la Regione dall'anno scorso ad oggi per invogliare
questo discorso in altre località. Su questo non ho avuto
risposta.
Lei oggi ha anche sconfessato il Presidente degli albergatori,
ha detto che quando parla lui parla per conto suo e non per gli
albergatori; ovviamente lei si assume questa responsabilità, noi
andremo a verificare questa cosa perché mi sembra una dichiarazione
molto forte che sicuramente avrà anche delle conseguenze.
Nel ?96 fra l'altro avevamo evidenziato il fatto delle aziende
alberghiere di Valdostani che avevano da poco tempo ristrutturato
il loro albergo; avevamo chiesto allora all'Assessore Agnesod se la
Regione poteva venire incontro a questa situazione, che in questo
ultimo anno si è ulteriormente aggravata.
Abbiamo visto un passo da parte della Presidenza della Giunta,
che in una delibera ha abbassato il tasso di interesse sulle rate
non pagate, ma credo che dovremmo avere la capacità di affrontare
questo tema perché diversamente nel giro di un anno, un anno e
mezzo, 20-25 alberghi chiuderanno.
Ci chiediamo se tutto questo è giusto, ribadendo quanto già
l'ADAVA ha detto: che non è venuta, come qualcuno ha scritto, a
chiedere dei fondi a fondo perduto, ma a chiedere una
collaborazione per trovare una risoluzione al problema. E questo
non vuol dire dare dei soldi.
Però, Signori miei, facciamo una riflessione e facciamo un
raffronto fra il turismo e quanto sta avvenendo nell'industria con
i miliardi che vengono dati e i posti di lavoro che si creano:
ebbene, io mi permetto di dire che non c'è un'equità, che il
turismo in Valle d'Aosta è snobbato. Queste sono le mie
considerazioni.
Presidente Ha chiesto la parola il Consigliere Marguerettaz.
Marguerettaz (Aut) Dopo aver sentito il dibattito sono convinto
della necessità di quest'incarico che è stato dato alla Società
CISET, anche se non so se è la società più indicata ma, se le
motivazioni date al calo turistico della nostra Valle sono quelle
che abbiamo sentito, mi sembra di poterle riassumere in questo
modo: ci sono due ordini di turisti che non sono più venuti
quest'anno, una categoria è quella di coloro che hanno rottamato la
macchina, l'altra categoria è quella di coloro che si sono alzati a
luglio, hanno visto che faceva brutto tempo e non sono venuti in
Valle d'Aosta.
Se queste sono le giustificazioni ad un calo turistico, credo
che sia più che mai opportuno chiedere a qualcun altro che non
sieda sui banchi della Giunta se ci sono forse altri motivi.
La seconda osservazione, sempre molto veloce per aiutare un po'
questa ricerca statistica, è che vorrei portare in quest'aula il
discorso a livelli minimi, ma una statistica è fatta da tanti
singoli, ricordando che mio cognato ha rottamato la macchina
quest'anno, è venuto in vacanza con me in Sardegna e purtroppo tre
giorni ha piovuto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK