Consiglio Regionale della Valle d'Aosta - Oggetto del Consiglio n. 1223 del 26 maggio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
NORME DI ATTUAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1223 del 26 maggio 2010 - Resoconto
OGGETTO N. 1223/XIII - Parere sullo schema di decreto
legislativo concernente norme di attuazione dello Statuto speciale
della Regione Valle d'Aosta/Vallée d'Aoste in merito
all'istituzione di una sezione di controllo della Corte dei
Conti.
Il Consiglio regionale
Considerato che l'articolo 48bis dello Statuto speciale per
la Valle d'Aosta dispone che il Governo è delegato ad emanare uno o
più decreti legislativi recanti le disposizioni di attuazione dello
Statuto stesso e le disposizioni per armonizzare la legislazione
nazionale con l'ordinamento della Regione Valle d'Aosta, tenendo
conto delle particolari condizioni di autonomia attribuita alla
Regione, e che gli schemi dei decreti legislativi sono elaborati da
una commissione paritetica composta da sei membri nominati,
rispettivamente, tre dal Governo e tre dal Consiglio regionale
della Valle d'Aosta e sono sottoposti al parere del Consiglio
stesso;
Rilevato che, con nota in data 7 maggio 2010, prot. n. DAR
0002928 P-1.3.18.33, il Ministro per i Rapporti con le Regioni ha
trasmesso, ai fini dell'acquisizione del parere di cui all'articolo
48bis dello Statuto speciale, lo schema di norme di attuazione
concernenti l'istituzione di una sezione di controllo della Corte
dei Conti, approvato dalla Commissione paritetica in data 26 aprile
2010;
Visto l'articolo 48bis dello Statuto speciale per la Valle
d'Aosta;
Visto il parere della I Commissione consiliare
permanente;
Esprime
parere favorevole sullo schema di decreto legislativo
concernente norme di attuazione dello Statuto speciale della
Regione Valle d'Aosta/Vallée d'Aoste concernenti l'istituzione di
una sezione di controllo della Corte dei Conti.
Allegato
(omissis)
Président
- Comme il a été convenu dans la Conférence des
chefs du groupe, maintenant nous reprendrons l'ordre du jour au
point 20.1 à l'ordre du jour.
La parole au Conseiller Caveri.
Caveri (UV)
- Grazie, Presidente.
Come è già accaduto nelle scorse volte, nel duplice ruolo di
membro della paritetica e di Consigliere regionale, mi permetto di
fare una brevissima illustrazione alla norma di attuazione, che è
frutto di un lavoro strumentale dei membri della paritetica, che
interpretano lì il pensiero della Regione. E in questo caso abbiamo
interpretato il pensiero della Regione su un tema che si dibatte da
molti anni, dobbiamo risalire addirittura ad un decreto legge del
1993, perché la prima sentenza della Corte costituzionale che viene
riportata nella documentazione che abbiamo è una sentenza che fu
considerata, all'epoca, molto interessante, che si rifaceva alla
norma con cui era stata approvata la nascita di queste sezioni di
controllo della Corte dei Conti nelle Regioni, e la Regione aveva
obiettato su una serie di punti. Devo dire che la sentenza
dell'epoca fu interessante, perché, da una parte, escluse ogni
controllo preventivo sugli atti della Regione - ed era una delle
preoccupazioni - e poi escluse anche il fatto significativo che la
Commissione di coordinamento - che all'epoca era funzionante -
potesse assumere in sé anche quel tipo di controllo di gestione e
che il semplice voto di questo Consiglio sui bilanci della Regione
tendesse ad escludere il controllo di gestione. La questione non
finì lì, perché non si poteva operare direttamente con
l'imposizione della legge, ma, come previsto dalla legge del 1994,
esisteva una clausola di salvaguardia, bisognava operare con norma
di attuazione dello Statuto.
In realtà poi siamo rimasti in attesa di determinazioni fin
quando il Consiglio decise di dotarsi di una propria autorità,
questo consentì un secondo pronunciamento della Corte
costituzionale. La prima determinazione fu la sentenza n. 29/1995,
questa è la sentenza n. 267/2006, quando la Corte costituzionale,
in una logica - possiamo dirlo senza nessuna polemica - un po' da
Ponzio Pilato, disse, da un lato, avete fatto benissimo, siete
bravi ad aver fatto una legge sull'autorità per il controllo di
gestione, però
"In definitiva, le disposizioni denunciate,
configurando un'Autorità di vigilanza che svolge attività di
controllo interno alla Regione, a fini di collaborazione con il
Consiglio regionale, presso il quale risulta istituita, e che non
si sovrappone, né pone limitazioni a quella di livello unitario da
esercitarsi dalla Corte dei Conti"
... cioè dice: benissimo, ne
volete due, potete tenervene due. Da qui un intervento che ha fatto
in commissione il collega Louvin, è chiaro che quando ci sarà la
sezione di controllo, sarà poi il Presidente a dirlo
successivamente, ma è ovvio che bisognerà pensare ad un'abrogazione
perché sarebbe folle che avessimo un doppio sistema.
Devo dire che già nella sentenza del 2006 si diceva che era in
avanzata elaborazione, in sede di Commissione paritetica fra lo
Stato e la Valle d'Aosta, una norma sulla Corte dei Conti; allora
qui bisogna essere corretti: credo che ci sia stata per ottemperare
alle indicazioni, visto che ci siamo presi ogni anno - qualunque
fosse il Presidente della Regione - grandi schiaffi dalla Corte dei
Conti che diceva: l'unica Regione, ogni volta che c'è l'apertura
dell'anno giudiziario... va detto che la Regione, attraverso i
membri di parte regionale, si è fatta parte attiva della ricerca di
una soluzione. È importante dire che non c'è stata una spinta
mostruosa da parte dello Stato, ma c'è stata una spinta congiunta,
in cui la Regione non ha fatto il frenatore, ma ha spinto, nella
semplice considerazione che andava fatto perché non potevamo
restare in una sorta di limbo.
Poi ognuno di noi sperava che la Corte costituzionale nel 1995 e
poi nel 2006 si esprimesse diversamente, immaginando un sistema
diverso; la Corte ha detto: il controllo di gestione, che poi non è
nulla né di poliziesco, né di giurisdizionale, ogni tanto si tende
nella vulgata a scambiare il ruolo della Corte dei Conti per il
danno erariale con il controllo di gestione, il controllo di
gestione che viene evidenziato nella norma di attuazione è
collaborativo. Tant'è che viene previsto un controllo effettuato da
sei magistrati, tre di cui un presidente di sezione espressione
della Corte dei Conti e tre che entrano in ruolo nella Corte dei
Conti, ma sono espressi uno da questo Consiglio, uno dal Governo
regionale e uno dal sistema dei Comuni e delle autonomie locali.
Questo è il cuore della norma di attuazione, poi in commissione
avevamo discusso su alcune specificità e su alcune eccezioni.
Il fascicolo che ci è stato predisposto dagli uffici è più che
chiaro nel definire le ragioni per le quali in alcuni casi si sono
messi dei commi che non riguardano la Valle d'Aosta, per esempio il
federalismo fiscale ritenevamo che non fosse un argomento che
potesse consentire a questa sezione di potersene occupare; c'è
questa particolarità dei giudici designati dalla Regione, sono
giudici che comunque vanno in pensione esattamente in
corrispondenza con i giudici della Corte dei Conti.
Credo che oggi quest'azione che si svolgerà nei confronti della
Regione e in senso lato del sistema delle autonomie locali e anche
degli enti strumentali, sarà una novità non particolarmente
rivoluzionaria; d'altra parte il funzionamento ormai storicizzato
della Corte nel controllo di gestione nelle altre Regioni non ha
creato nulla di particolarmente eversivo, ma si tratta di una
logica collaborativa del tutto evidenziata in questi articoli.
Resta un'ultima questione, di cui abbiamo parlato
en
passant
, guardo in particolare il Presidente della commissione,
che è la questione di come interpretare questo articolo 48bis.
Avendolo scritto fisicamente, il 48bis nel nostro caso prevede un
passaggio in Consiglio regionale ed è l'unica norma di rango
costituzionale che prevede, assieme alla Sardegna, un parere del
Consiglio Valle; negli altri casi le norme di attuazione vengono
varate dalla Commissione paritetica e vanno direttamente al
Consiglio dei Ministri. Nel 1993 fu deciso di prevedere questo
passaggio, perché è giusto che ci sia, su temi così delicati,
un'informativa, ed il passaggio è per un parere. Quindi quando ogni
tanto esiste una sorta di frustrazione che dice che non possiamo
presentare degli emendamenti, no, è un parere, cioè o è sì o è no,
perché è ovvio che sia così come peraltro al Consiglio dei Ministri
può capitare, come è capitato in passato, che un cambio di Governo
o della giurisprudenza abbia portato al fatto che, pensiamo
all'energia, c'era stato un elaborato, è arrivato il Consiglio dei
Ministri, è tornato alla Commissione paritetica perché il Governo
nel frattempo aveva pensato cose diverse.
Credo che sia molto importante che ci sia questo passaggio, la
Commissione paritetica, i membri autorevoli che ne hanno fatto
parte come il Presidente stesso e il collega Louvin, sanno che la
Commissione paritetica è un luogo un po' particolare per una
legislazione particolare, dove la pesatura di un avverbio o di un
aggettivo avviene in un luogo in cui talvolta si alza anche la
voce, ma alla fine si ha la consapevolezza di dover varare delle
norme di attuazione. Per cui personalmente e credo che anche il
Presidente potrà dirlo, c'è oggi un elemento di soddisfazione di
aver trovato un equilibrio. Si poteva trovare un equilibrio
migliore, più intelligente? Probabilmente sì come in tutte le cose
della vita, ma credo che sia un punto di equilibrio importante.
Président
- La parole au Conseiller Zucchi.
Zucchi (PdL)
- Anche il Popolo della Libertà esprime la
propria soddisfazione, forse magari anche maggiore - se me lo
consente il collega Caveri - di quella espressa poc'anzi, per
l'approdo in aula di questa norma di attuazione, che equipara la
nostra Regione e porta la sezione di controllo dalla Corte dei
Conti, uniformando anche la nostra Regione alle altre 19. La nostra
soddisfazione è grande nella misura in cui la nostra parte politica
da tanti anni ha considerato ineludibile, importante, per la
verifica e il controllo preventivo e il buon funzionamento, quindi
per il controllo sulla spesa sia degli enti locali che degli enti
partecipati, che ci fosse un organismo di controllo terzo che
potesse garantire ai cittadini a livello preventivo la giusta spesa
e la giusta attenzione sull'amministrazione di questi enti.
Come è stato ricordato, non bisogna fare confusione fra quello
che c'è sempre stato che ineriva i controlli nella seconda fase,
quindi sui danni erariali... ma il controllo preventivo è molto
importante, poiché costituisce un contrappeso che è determinante
per l'attività degli amministratori su tutto il nostro territorio
regionale, perché se è vero che un controllo preventivo è un
controllo che oltretutto aiuta e sprona i nostri amministratori a
compiere il loro dovere, è altrettanto vero che costituisce anche
un deterrente nella misura in cui, quando si riscontrano delle
anomalie a seguito dei controlli preventivi, che possono sfociare
in danni erariali... pertanto questo, a nostro modo di vedere,
costituisce un elemento positivo a tutela di tutti i nostri
cittadini.
Esprimo quindi il compiacimento a nome del gruppo in questa
sede; non l'ho fatto le altre volte in cui le norme di attuazione
sono giunte e sono approdate in aula, pur facendo parte della
commissione che ho l'onore di presiedere, ma in questa sede tengo a
sottolineare il fatto che, nonostante l'avvio non proprio felice
della Commissione paritetica, dobbiamo registrare che finalmente la
stessa ha cominciato a funzionare bene. Se non erro, questa è la
quarta norma che il Consiglio si trova ad affrontare per esprimere
il parere, quindi auspichiamo che con il parere che il Consiglio
regionale potrà esprimere in data odierna - anche nel Consiglio dei
Ministri, di questo ci faremo parte diligente - possa, con l'arrivo
di questa norma che riteniamo importantissima per tutti i nostri
concittadini... possano essere accolte in un unico contenitore
anche le norme precedenti che sono state approvate da questo
Consiglio, che possano giungere in tempi brevissimi presso il
Consiglio dei Ministri per la conseguente, dovuta approvazione,
affinché la norma di attuazione diventi realtà.
Président
- La parole au Président de la Région,
Rollandin.
Rollandin (UV)
- Grazie, Presidente.
Credo che l'intervento del relatore Caveri, il quale giustamente
ha partecipato direttamente alla stesura di questa norma, abbia già
spiegato - come ha fatto adesso il collega Zucchi - qual è
l'importanza della norma stessa. Vorrei solo soffermarmi su due
aspetti che credo siano molto significativi.
Credo che questa sia stata - lo possono dire la commissione e il
collega Caveri - come input, la prima norma a cui si è chiesto di
dare priorità, ed era la norma riferita a questo argomento: per
dire che anche il lavoro è stato piuttosto complesso e lungo, anche
perché si va ad inserire in un contesto non facile che porta a dire
come - sotto questo profilo - ci sia stata una serie di contatti e
di lavori non indifferente per arrivare a trovare una condivisione
di questo tema. Ha fatto bene anche a ricordare che dal 2005, ad
ogni cerimonia di apertura dell'anno giudiziario nella sezione
giurisdizionale della Corte dei Conti ad Aosta, la frase era:
"situazione particolare della Valle d'Aosta, unica Regione in cui
non è stata ancora istituita la sezione regionale del controllo
della Corte dei Conti". Questa frase ce la siamo trovata per cinque
anni di seguito, con un certo imbarazzo perché c'era una storia che
è stata ricordata.
Non sto a ripetere quanto è già stato detto, voglio ringraziare
il lavoro della commissione e sottolineare un aspetto che è stato
evocato in merito alla legge n. 10/2005, che voglio specificare -
non appena la norma sarà approvata - che sarà abrogata, perché non
ha più alcun significato. Gli indirizzi mi sembrano chiari e credo
di dover dire che a questa approvazione si giunge sicuramente con
grande soddisfazione. Ci auguriamo che ci possano essere le
condizioni per svolgere un lavoro di collaborazione corretta e
leale con tutte le istituzioni, che porti ad avere il massimo della
trasparenza di quello che viene fatto a tutti i livelli della
pubblica amministrazione. Grazie.
Président
- La parole au Conseiller Louvin.
Louvin (ALPE)
- Grazie, Presidente.
Forse non è necessario e nemmeno opportuno dare sempre tutto per
scontato, anche quando poi l'esito dei pronunciamenti può essere
concorde, come sarà in questo caso, ma - su temi di questa portata
- esplicitare dei punti di vista e ricordare anche qualche
passaggio che ha preceduto la formazione di questa norma di
attuazione è sicuramente utile.
Ci preme ricordare che nel 2005, su iniziativa del Presidente
Perrin, quest'Assemblea si dotò di uno strumento, come è stato
ricordato dal collega Caveri, che era un'autorità di vigilanza sui
conti della Regione e non si trattava di una scelta casuale, né di
un'iniziativa provocatoria, ma era un'iniziativa politica che aveva
un significato preciso e che poteva aprire la strada a diverse
soluzioni. Una di queste, ed era in discussione all'epoca, era
quella di dare uno sviluppo all'articolo 46 dello Statuto, che
indicava nella Commissione di coordinamento l'organismo preposto al
controllo di legittimità sugli atti amministrativi della Regione.
Qualche anno fa è stato celebrato il funerale di questo organismo,
che in realtà lo Statuto ancora prevede, e che era una di quelle
particolarità - mi preme ricordarlo - che facevano la Valle d'Aosta
diversa e speciale rispetto alle altre Regioni.
Perché sono nate le sezioni di controllo in sede regionale della
Corte dei Conti? Semplicemente perché nelle altre quattro Regioni a
Statuto speciale erano quelle sezioni che svolgevano l'attività di
controllo di legittimità sugli atti amministrativi, il controllo
preventivo. Noi eravamo l'unica Regione a non avere la Corte dei
Conti come organismo controllore e 50 anni di dottrina, di studio e
di pubblicistica sullo Statuto speciale hanno evidenziato come
quell'organismo, sede di una contrattazione sull'attività
amministrativa, era un punto speciale del nostro Statuto.
Credo di non compiere un'operazione sbagliata nel ricordare a
noi tutti che, se fosse stato utilizzato e perfezionato quello
strumento e non si fosse accettato di entrare nel girone della
Corte dei Conti, avremmo avuto forse un esito diverso. Era una
delle prospettive che erano state indicate. Non sto piangendo sul
latte versato, Presidente Rollandin, sto facendo un ragionamento
che, al termine, forse potrà almeno condividere in certi profili.
C'era un'oggettiva probabilità ed è stata anche sostenuta
autorevolmente da alcuni esponenti anche della stessa commissione,
che hanno teorizzato questo aspetto, di salvare quell'organismo e
di fare di quell'organismo, piuttosto che di una sede decentrata
della Corte dei Conti, lo strumento.
Quando la Giunta Perrin propose al Consiglio - che l'approvò -
quella legge, tuttora vigente, che probabilmente sarà revocata di
qua a poco, l'apertura era quella di poter discutere su
un'attuazione statutaria di un certo genere; è una via che poi è
stata abbandonata, io non ero presente in quest'aula, nessuno del
nostro gruppo era presente sui tavoli che hanno approfondito la
questione, ma sta di fatto che con questa norma purtroppo ci
omologhiamo al sistema vigente per le altre Regioni. Non dico che
sia un passo indietro, ma è una prospettiva diversa rispetto a
quella che avrebbe potuto essere quella della costruzione di un
sistema più originale, diverso e non collegato direttamente alla
Corte di Conti, di attuazione dell'attività di controllo sulla
gestione amministrativa della Regione, degli enti dipendenti dalla
Regione, degli enti territoriali e dei loro enti strumentali. Così
non è stato, noi crediamo che se ne debba prendere atto;
evidentemente non c'era neanche un'apertura o una disponibilità da
parte del Governo ad operare in questa direzione. Visto che siamo
stati riportati su questo binario e sostanzialmente questa norma di
attuazione è molto simile - se non identica - a quella del Friuli
Venezia Giulia e di altre realtà speciali, dobbiamo semplicemente
oggi essere consapevoli di cosa ci darà in mano questa norma, oltre
che dei costi economici nella sua gestione.
Questa è una norma che mette il Consiglio regionale al centro di
un lavoro di controllo e di correzione della rotta nella propria
legislazione che è importantissimo. Quando si stabilisce che questo
compito è svolto ai fini del referto al Consiglio regionale, vuol
dire che siamo noi i destinatari del lavoro della Corte dei Conti,
e questa è una cosa che va detta all'esterno, perché pochi hanno la
percezione del fatto che questo lavoro è finalizzato al
miglioramento della nostra azione legislativa e alla correzione di
eventuali limiti, lacune o dispendi eccessivi nell'azione
amministrativa dell'Esecutivo regionale, dell'Esecutivo dello
stesso Consiglio regionale. E poi credo che si dovrà discutere
anche di questi temi.
L'altro aspetto che mi preme sottolineare è che noi avremo anche
la chiave per determinate azioni; la sezione a richiesta del
Consiglio regionale procede alla valutazione degli effetti
finanziari delle norme legislative, cioè: quanto si spende per dare
un contributo ad una determinata categoria o determinata tipologia
di attività? Finalmente avremo qualcuno che professionalmente,
tecnicamente, è in grado di dirci se stiamo facendo delle
operazioni che sono commisurate oppure no. Questo è il versante
della valutazione dell'impatto legislativo che è carente in questa
Regione, spesso con tanta buona volontà stabiliamo di fare certe
cose e poi spendiamo tre volte tanto quanto riusciamo ad erogare
concretamente. Facciamo in modo che questi strumenti siano
utilizzati adeguatamente! Non facciamo noi le pulci a questo
documento, perché è un rapporto di approfondimento e di negoziato
che ha luogo all'interno della Commissione paritetica e che non ci
lascia spazio per correzioni di rotta. Ci limitiamo a segnalare che
c'è una presenza significativa della Regione e anche una discreta
autonomia di coloro che potremo nominare in seno a questa sezione,
in quanto - non essendo poi ricandidabili - non potranno essere
sottoposti a condizionamenti per quanto riguarda la libertà delle
decisioni che assumeranno.
Crediamo che questa norma di attuazione, se il Governo la varerà
in tempi rapidi - come spero possa avvenire - avrà un effetto
notevolissimo sull'andamento di quest'Amministrazione e istituirà
un interlocutore molto autorevole e anche una possibilità di
miglioramento della nostra azione. Se c'è un ulteriore tassello che
manca... e rinvio la palla al Presidente della I Commissione...
collega Zucchi, abbi pazienza, è la questione - ma questo riguarda
anche la II Commissione competente in materia finanziaria - della
revisione contabile delle nostre attività di Regione autonoma Valle
d'Aosta. Abbiamo ricevuto tutti, credo, un malloppo piuttosto
consistente, abbiamo nominato dei colleghi alla penosa incombenza
della revisione del conto, ma sappiamo bene che i consiglieri,
nell'esplicitare questa funzione, non hanno il tempo, la
strumentazione tecnica e la possibilità di agire in profondità. Chi
fa il vero controllo su questo? Adesso ci sarà questo organismo
esterno, forse sarà da ripensare anche il modo attraverso il quale
facciamo la nostra azione di controllo e di verifica di gestione
del conto, perché se non ci adeguiamo noi con gli strumenti di
controllo interno su quanto facciamo, rischiamo di fare la figura
dei peracottari, perché ci sarà qualcuno all'esterno che ci verrà a
dire che non abbiamo visto cose macroscopiche, magari
nell'andamento finanziario della Regione. Quindi il tema ha da
proseguire in altra direzione.
Nella condizione in cui ci siamo trovati dopo la sentenza, che -
condivido - ha un carattere pilatesco della Corte costituzionale e
che ci ha rimandato la palla nel nostro campo senza ulteriore
appello, riteniamo che questo sia un passaggio obbligato e che sia
auspicabile che la Regione abbia un adeguato e autorevole sistema
di controllo sulla propria gestione amministrativa.
Président
- La parole au Conseiller Caveri.
Caveri (UV)
- Credo che il maestro dell'amico Louvin, il
prof. Lombardi, potrebbe dire che il suo è stato un intervento -
dal punto di vista giuridico - elegante, cioè il tema che lui ha
posto sul ruolo della Commissione di coordinamento è un tema che
tutti noi ci siamo posti. Ancora oggi ci dobbiamo porre
l'interrogativo del ruolo del Presidente della Commissione di
coordinamento, cioè è chiaro che lo Statuto è un organismo vivo e
vitale, in cui d'improvviso un organo non ha più significato perché
si trasfigura.
Devo dire però che sulla "ipotesi Barbagallo", per parlare
chiaro, perché questa del possibile utilizzo della Commissione di
coordinamento era un'idea brillante di quello che considero essere
il più grande studioso dell'ordinamento valdostano, che è l'amico
Renato Barbagallo... ma va detto che purtroppo la sentenza del 1995
era tombale. Perché nacque l'autorità? Io c'ero, come dicono i
reduci... Perché in realtà quella sentenza lasciava aperta una
porticina, diceva esplicitamente che la Commissione di
coordinamento non andava bene nel punto 9.1 della sentenza,
spiegando che
"gli stessi articoli non precludono che possa
essere istituito dal legislatore un tipo di controllo come quello
previsto dalle disposizioni contestate, che abbia ad oggetto non
già i singoli atti amministrativi, ma l'attività amministrativa
considerata nel suo concreto"
e poi aggiungeva che
"questa
innovazione legislativa, cioè la sezione di controllo della Corte
dei Conti, si colloca coerentemente nell'evoluzione attuale del
complessivo quadro normativo in materia di controlli e di
contabilità pubblica"
.
Poi lasciava aperta una porticina là dove nella parte 9.3 diceva
che c'era la necessità di un controllo neutrale e imparziale ed è
lì il tentativo della Giunta Perrin di inserire questa norma di
legge, cioè dire: la Commissione di coordinamento non si può
adoperare, vediamo se nel far nascere un'autorità, questa autorità
possa essere considerata dalla Corte costituzionale come neutrale.
La Corte costituzionale ha detto: bravissimi, bella idea, ma questo
non fa venir meno il ruolo costituzionale della Corte dei Conti in
questa materia.
Credo quindi che la soluzione di oggi sia una soluzione
ragionevole. Sono d'accordo che questi rapporti che verranno
ricevuti dal Consiglio avranno una forte rilevanza, questo varrà
anche per i Consigli comunali, che potranno ricevere dei rapporti
concernenti il governo dei Comuni, però credo che sia una norma
importante, nuova e, come tale, dovrà essere considerata.
Président
- Je soumets au vote l'avis sur cet acte:
Conseillers présents et votants: 35
Pour: 35
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK