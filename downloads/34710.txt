Consiglio Regionale della Valle d'Aosta - Oggetto del Consiglio n. 2433 del 16 maggio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Associazionismo - volontariato
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2433 del 16 maggio 2012 - Resoconto
OGGETTO N. 2433/XIII - Interpellanza: "Modalità di
aggiudicazione del progetto sperimentale denominato 'A cavallo
della vita: una seconda opportunità per rimanere in
sella'".
Interpellanza
Preso atto della deliberazione della Giunta regionale n. 434
del 02 marzo 2012: "Approvazione dell'organizzazione e della
realizzazione del Progetto sperimentale denominato "A cavallo della
vita: una seconda opportunità per rimanere in sella" in
collaborazione con l'Azienda USL della Valle d'Aosta, la
Cooperativa La svolta/Le Virage di Sarre e l'Associazione El Dorado
Jumping Team di Quart, finanziamento di spesa";
Sottolineata l'importanza di un Progetto di prevenzione e
sensibilizzazione, con azioni di reinserimento sociale, destinato a
soggetti tossicodipendenti e alcol dipendenti;
Rilevato che con tale delibera si procede a finanziare per
euro 68.900,00 IVA inclusa per il 2012 tale Progetto senza
procedure di evidenza pubblica, a seguito di una relazione
dell'Assessore alla sanità, salute e politiche sociali;
il sottoscritto Consigliere regionale
Interpella
l'Assessore competente per sapere se intenda:
1) chiarire perché non si è proceduto con regolare gara di
appalto del servizio;
2) precisare la natura dell'esistenza o meno di relazioni
professionali private fra il Direttore generale dell'USL e
l'Associazione El Dorado Jumping Team di Quart.
F.to: Donzel
Presidente
- La parola al Consigliere Donzel.
Donzel (PD)
- Grazie Presidente.
La questione che vado ad illustrare è sicuramente un po' più
nota all'Assessore, che non avrà in questo caso bisogno di
ricorrere ad una nota fornitagli da altri, ma, trattandosi di una
delibera a cui ha concorso la sua relazione, conosce perfettamente
la questione. È mio preciso dovere anche segnalare che va distinta
la parte di merito, ossia come riporta l'interpellanza,
sottolineare che un progetto come quello di prevenzione e
sensibilizzazione, con azioni di reinserimento sociale, destinato a
soggetti tossicodipendenti ed alcoldipendenti, non può che vederci
completamente favorevoli, vorrei che questo fosse chiaro.
Il Partito Democratico non mette in alcun modo in questione il
progetto, la sua qualità, il fatto che ci si rivolga a persone che
consideriamo le più fragili e quelle che spesso sono emarginate. Ma
quello che ci interessa sono, ancora una volta, le modalità con cui
si arriva ad affidare un servizio, perché in un momento di
difficoltà estrema in cui tanti sono i soggetti anche nel mondo del
sociale che vorrebbero concorrere e portare il loro contributo -
perché si tratta di far sopravvivere soggetti che lavorano nel
sociale - è molto importante che ci sia la massima trasparenza
negli affidamenti e nelle attribuzioni degli appalti, anche quando
trattasi di progetti di qualità che sottoporranno al vaglio tutte
le figure di riferimento. Ancora più delicato in una realtà piccola
come quella della Valle d'Aosta, quando i soggetti che vengono
chiamati in questione spesso intrattengono dei rapporti personali.
Poi naturalmente mi aspetto che venga una totale smentita di
rapporti di qualunque natura fra le persone che hanno contribuito a
mettere in piedi questo progetto ed i beneficiari delle somme,
perché è una cosa piuttosto antipatica che si verifichino delle
situazioni di rapporti personali, quando ci sono di mezzo soldi
pubblici.
Vorrei evitare che dopo la vicenda dello "stalliere di Arcore",
ci fosse una vicenda dello "stalliere di Quart", perché sarebbe
quanto mai una cosa poco auspicabile per la nostra Regione!
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Una premessa: nell'area delle dipendenze patologiche,
l'inclusione socio-lavorativa si sviluppa lungo tutto il
continuum
dell'assistenza: durante la fase della cura e
riabilitazione, e nella fase finale e del post-cura. Gli obiettivi
peculiari di quest'area sono: permettere il completamento del
progetto globale di cura, al fine di ridurre il rischio di ricadute
e facilitare la piena acquisizione di autonomia; ridurre il rischio
che, in caso di ricaduta, l'evento negativo ponga le basi per una
cronicizzazione e quindi il deterioramento della capacità e degli
apprendimenti acquisiti nel percorso precedente. Un adeguato
reinserimento deve essere visto come il prodotto finale
dell'acquisizione delle precedenti abilità trasversali e
programmato con la stessa attenzione con cui viene effettuata la
diagnosi nella fase iniziale. Vanno creati, quindi, momenti di
protezione finalizzati al reinserimento effettivo dei soggetti in
difficoltà, mantenendo delle zone assistite entro il percorso di
reinserimento come una fase di passaggio essenziale, ma sempre con
lo scopo di effettivo inserimento, sia nel mondo del lavoro che nel
contesto sociale più vasto: questo è lo spirito presente nella
delibera, che ci ha portati a promuovere questo interessante nuovo
servizio sperimentale.
L'organizzazione e la realizzazione del progetto denominato "A
cavallo della vita: una seconda opportunità per rimanere in sella",
è naturale sviluppo di una sperimentazione di modalità atte al
recupero ed al reinserimento nella società civile, ed è destinato a
soggetti tossico ed alcoldipendenti inseriti nella comunità
terapeutica residenziale, gestita dalla cooperativa "La Svolta". Il
progetto è nato all'insegna della consolidata collaborazione e
sinergia fra i competenti uffici regionali, il SERT dell'azienda
USL e la cooperativa "La Svolta". Consequenziale anche il fatto che
la cooperativa "La Svolta" effettui la sperimentazione pratica
presso l'associazione
El Dorado Jumping Team
, con cui nel
corso della sua veste di comunità terapeutica riabilitativa
intrattiene rapporti e collaborazioni già sperimentate nel tempo.
Il progetto comprende un monte ore complessivo di 780 ore,
suddivise in 3 fasi, 260 ore ciascuna, che consentirà ad ogni
partecipante una frequenza del centro ippico di 3 giorni a
settimana, per un totale di 15 ore settimanali, fino ad un massimo
di 4 utenti a settimana e di 8 utenti nei 24 mesi (4 utenti nei
primi 12 mesi di sperimentazione e 4 successivi). Si evidenzia che
nella somma impiegata, 68.900 euro, solo 16.800 euro in 2 anni
serviranno all'associazione
El Dorado Jumping Team
per
coprire i costi del personale e delle attrezzature messe a
disposizione, e 6.360 euro in 2 anni rimborseranno la cooperativa
"La Svolta" per l'impegno aggiuntivo profuso per la realizzazione
del progetto.
Alla domanda:
"chiarire perché non si è proceduto con
regolare gara di appalto del servizio"
...il progetto
sperimentale in questione per sua natura non è fornitura di
servizi, pertanto non è suscettibile di affidamento tramite gara
d'appalto. Giova sottolineare che la cooperativa "La Svolta" è
l'unica comunità terapeutica in Valle fra i servizi dell'area delle
dipendenze patologiche accreditata per l'attuazione di progetto di
inclusione sociale, di cui le finalità e gli obiettivi sono fornire
supporto al SERT ed all'azienda USL nella definizione ed attuazione
del progetto, orientato al reinserimento sociale, realistico e
fattibile, avente come obiettivo il raggiungimento della più alta
autonomia degli utenti ed il loro reinserimento nell'ambito
socio-lavorativo.
Sul fatto di
"precisare la natura dell'esistenza o meno di
relazioni professionali private fra il direttore...e l'associazione
El Dorado Jumping Team"
, l'Assessorato non è informato
dell'esistenza di relazioni professionali fra le parti in
questione, mentre non è neanche legittimo e di competenza
dell'Assessorato investigare su eventuali relazioni private fra il
direttore e l'associazione. Inoltre nel progetto in questione, come
nell'ambito di ogni altro progetto, il ruolo del direttore generale
è meramente istituzionale. Grazie.
Presidente
- La parola al Consigliere Donzel.
Donzel (PD)
- Mi aspettavo una risposta puntuale nel
merito. Le avevo riconosciuto l'importanza del progetto, quindi non
è in questione il progetto, anzi, complimenti per l'interessamento
a queste figure che sono le più deboli nella società.
C'è una sola cooperativa che si occupa di questo problema,
probabilmente non ce ne sarà mai una seconda se tutto viene
affidato in affidamento diretto. È improbabile che uno dica: mi
attrezzo per fare quelle cose perché c'è un bando a cui posso
concorrere, e non ho nessun interesse neanche a costituirmi, se
opero in una condizione in cui... Ma in quante situazioni c'è un
appalto e concorre una sola ditta? Succede normalmente, ma
l'appalto si fa lo stesso, non è perché c'è una sola ditta che non
si fa l'appalto! La norma non dice: "qualora in un territorio ci
sia una sola ditta, si procede con l'affidamento diretto".... Non è
così che funziona, anzi! Facendo così non si stimolano altri a
valutare eventuali possibilità di attrezzarsi su un territorio ed
inventare anche nuovi servizi.
Però è curioso che su un progetto di questa importanza, di cui
io per primo...e lei ha ribadito l'importanza...il direttore
dell'USL sia semplice passacarte, quindi non si è tenuti a
verificare, come invece avviene normalmente, che non ci siano
particolari relazioni personali. Sarebbe una cosa antipatica se un
Assessore affidasse ai suoi amici o familiari dei lavori, senza una
procedura di appalto pubblico, la stessa cosa è se si lavora
all'interno di una ristretta cerchia di amici! Abbiamo avuto già
modo di far rilevare come all'interno dell'USL si sia creato un
clima in cui gli amici lavorano, lavorano i figli dei nonni,
eccetera, tutto un giro che non è quello che servirebbe ad una sana
amministrazione pubblica, che prende le distanze, fa gli appalti,
fa le cose come vanno fatte!
Quindi questa risposta di dire che non spetta a lei
indagare...va bene, siamo di nuovo lì! Anche Berlusconi non si era
accorto che aveva uno stalliere, lo "stalliere di Arcore", ed
adesso in Valle d'Aosta abbiamo lo "stalliere di Quart", che gode,
anche lui, di trattamenti particolari!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK