Consiglio Regionale della Valle d'Aosta - Oggetto del Consiglio n. 99 del 26 ottobre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 99 del 26 ottobre 1983 - Resoconto
OGGETTO N. 99/VIII - PROBLEMI RELATIVI ALL'ASSISTENZA AGLI
STUDENTI NEL CONVITTO REGIONALE FEDERICO CHABOD.
(Interrogazioni).
PRESIDENTE:
Il punto 16 all'ordine del giorno viene
abbinato per la discussione al punto n. 24, in quanto trattano lo
stesso argomento. Si tratta di due interrogazioni presentate
rispettivamente dal Consigliere Aloisi e dal Consigliere Breuvé. Ne
do lettura:
INTERROGAZIONE
VENUTO A CONOSCENZA di una grave situazione creatasi al
Convitto regionale "Chabod", ove alcuni genitori avrebbero voluto
rivolgersi all'autorità giudiziaria, perché i loro figli durante le
ore di lezione subiscono furti, e non di rado ritornano a casa
ricoperti da qualche livido che certamente non è provocato dai
giochi.
CONSIDERATO che, la causa di tutto ciò sembra sia dovuta
all'assenza di alcuni assistenti di ruolo, sostituiti da supplenti
non all'altezza della situazione. VISTO che i genitori sono tuttora
convinti di affidare i loro figli ad una struttura sicura, capace
di educarli e di istruirli, tanto più che è pubblica, e per di più
regionale
INTERROGA
l'Assessore alla Pubblica Istruzione per sapere:
1°) se è a conoscenza della grave situazione venutasi a
creare al Convitto "Chabod";
2°)
quali iniziative e decisioni ha adottato o intende
adottare nei confronti del Rettore, affinché non si verifichino più
fatti di questa gravità, onde poter tranquillizzare i genitori che,
per esigenze di lavoro non possono seguire adeguatamente i loro
figli.
F.to: D. Aloisi
INTERROGAZIONE
LETTO l'articolo apparso sul n. 16 del settimanale "IN VALLE"
nel quale venivano riportati fatti accaduti nel Convitto regionale
F. Chabod;
CONSIDERATO che tali notizie sono state riportate alla redazione
da alcuni genitori interessati alla questione; RILEVATO che in una
struttura pubblica come il Convitto nella quale vengono mandati
ragazzi al fine di avere un'assistenza adeguata certe cose non
dovrebbero succedere;
FORTEMENTE preoccupata per quanto scritto dal settimanale "IN
VALLE";
INTERROGA
l'Assessore alla Pubblica Istruzione, Renato Faval, per
sapere:
1°) se era e se è a conoscenza e, se risponde a verità, quanto
apparso nell'articolo del citato settimanale; 2°) se è intervenuto
in qualche modo; 3°) come pensa di poter intervenire per assicurare
un'assistenza che giustifichi adeguatamente la retta che i
convittori pagano.
F.to Lilliana BREUVE'
PRESIDENTE
: Ha chiesto di parlare l'Assessore alla
Pubblica Istruzione Faval, ne ha facoltà.
FAVAL - (U.V.):
Per quanto riguarda l'interrogazione n.
16 non darei per scontata la responsabilità del Rettore, come viene
fatto qui, quando mi si chiede "quali iniziative ha adottato o
intende adottare nei confronti del Rettore", perché intanto bisogna
stabilire se certe cose sono davvero successe.
Chiederei, in relazione alla correttezza dei Consiglieri
rispetto a quelle che sono le competenze di ciascuno e quello che
deve essere un modo di lavorare in questo Consiglio, di non dare
per scontate notizie che compaiono sui giornali, perché è vero che
i giornalisti sono una categoria di persone importanti ma non
sempre riferiscono la verità e troppo spesso, tanto per fare
notizia, scrivono di cose delle quali hanno sentito parlare senza
però approfondirle. Chiedo ammenda ai signori giornalisti che sono
qui presenti: non vi agitate, c'è quello che fa bene il suo lavoro
e quello che non lo fa bene, così come succede fra i Consiglieri
regionali! Mi sia consentito da parte della stampa, di rivolgere
una piccola critica anche ai suoi addetti, perché viviamo in un
clima di democrazia e ciascuno ha diritto di valutare il lavoro che
fa l'altro.
Detto questo, per quanto riguarda la situazione del Convitto
regionale Chabod, non c'è nulla di particolare; in ogni convitto
succedono cose di un certo tipo per cui ci sono dei ragazzi che si
comportano più o meno correttamente, altri che si lasciano andare a
certe forme di violenza limitata e tutti coloro che sono stati in
collegio hanno constatato che quando si forma un gruppo c'è il
leader che impone un certo modo di fare.
Inoltre, il fatto che certe funzioni di assistente siano svolte
da personale non di ruolo non significa che queste non siano svolte
correttamente come invece si ritiene. Tutti coloro che svolgono le
proprie funzioni nel Convitto regionale Chabod hanno i titoli per
farlo e mi risulta, dai contatti che ho avuto, che lo fanno
correttamente, forse esiste una elevata concentrazione di casi
molto particolari che sono stati inseriti su richiesta
dell'Assessorato alla Sanità e può essere che si siano create certe
situazioni.
Sta di fatto però che cose di questo genere - è bene che i
Consiglieri lo sappiano - succedono non solo al Convitto regionale
Chabod ma anche nelle altre scuole, non solo nella città di Aosta
ma anche nella Regione. E questo è molto grave soprattutto se si
pensa che troppo spesso le famiglie delegano alla scuola ciò che
loro compete; l'educazione dei ragazzini non passa solo attraverso
il momento della scuola, una funzione importantissima è svolta
anche dalla famiglia e tale funzione non è delegabile a nessuno.
Poiché quando queste cose succedono i genitori di questi ragazzi,
pur essendo convocati, non si presentano, è chiaro che tutto non si
può fare.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Per precisare che ho presentato questa
interrogazione non perché ho letto il fatto su un giornale locale,
ma perché il genitore di uno di questi bambini è venuto da me a
sottopormi il problema.
Da ciò che mi risulta, l'Assessore probabilmente non è bene
informato di quello che è successo all'interno del Convitto - sono
avvenuti dei furti, i bambini arrivavano la sera tumefatti perché
si picchiavano, un altro bambino ha avuto gli occhiali rotti ed è
tornato a casa con un occhio nero.
Ho cercato di approfondire il discorso ed ho interpellato alcuni
assistenti che lavorano all'interno del convitto; ne è venuta fuori
una situazione abbastanza anomala, cioè abbiamo degli assistenti
che da cinque anni svolgono quelle mansioni ma non sono di ruolo,
quindi sono sempre in attesa che la Regione cerchi di inquadrarli a
ruolo. E' venuto a mancare un assistente supplente, il ragazzo che
doveva sostituirlo non era all'altezza di questo compito e da
quando è arrivato questo sostituto del supplente si sono verificati
i fatti menzionati. Mi risulta inoltre che il Rettore del Convitto
abbia un atteggiamento alquanto remissivo, cioè non si interessa a
fondo della risoluzione di questi problemi all'interno del
Convitto.
Questa interrogazione voleva quindi esclusivamente invitare
l'Assessore a prendere atto di una certa situazione che veniva a
manifestarsi all'interno del convitto "Federico Chabod" ed
eventualmente intervenire come di sua competenza.
PRESIDENTE:
Ha chiesto di parlare il Consigliere Breuvé,
ne ha facoltà.
BREUVE' - (P.S.I.):
Mi ricollego a ciò che hanno detto il
Consigliere Aloisi e l'Assessore alla Pubblica Istruzione e
ringrazio quest'ultimo: la sua risposta mi tranquillizza. Siccome
alcuni genitori mi hanno interpellata, mi sono documentata: è vero,
l'articolo apparso sul giornale mi ha dato lo spunto, ma non ci si
può fermare solo a quello, sarebbe infantile. L'unica cosa che
chiederò al giornale al quale mi sono collegata sarà di rifare
l'articolo riportando le parole dell'Assessore per tranquillizzare
i genitori, i quali sono veramente terrorizzati di ciò che succede
nella scuola. Lei mi permetta di dire la parola che a me sembra la
più appropriata, e poi, se sbaglio, sono la prima a chiederle
scusa. La ringrazio nuovamente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK