Consiglio Regionale della Valle d'Aosta - Oggetto del Consiglio n. 214 del 9 ottobre 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 214 del 9 ottobre 1970 - Resoconto
OGGETTO N. 214/70 - Concessione al Comune di La Thuile di un
contributo nelle spese di gestione dell'Ospedaletto-Infermeria del
Villaret per gli anni 1969-1970.
Benzo
(D.P.)
- Come è noto, nel 1966, la Società
Nazionale Cogne, in seguito alla sospensione dell'attività
estrattiva delle locali miniere di La Thuile, decideva di chiudere
definitivamente l'Ospedaletto-Infermeria del Villaret, il quale,
costruito nel 1938 per poter assicurare sul posto l'assistenza
sanitaria ai lavoratori addetti alle miniere, col tempo si era
dimostrato utile anche per la popolazione del Comune di La Thuile e
dei comuni vicini.
Per accordi intervenuti fra la Società Nazionale Cogne e
l'Amministrazione comunale di La Thuile, questa ultima assunse,
nell'ottobre del 1966, la gestione diretta
dell'Ospedaletto-Infermeria, allo scopo di consentire alla
popolazione locale e a quella dei comuni vicini, di continuare ad
avvalersi della efficiente attrezzatura ospedaliera.
Per permettere al Comune di La Thuile di far fronte all'annuale
disavanzo di gestione dell'Ospedaletto-Infermeria,
l'Amministrazione regionale è intervenuta negli anni passati con la
concessione di contributi nelle misure specificate nella relazione
allegata all'oggetto in esame e inviata a tutti i Signori
Consiglieri.
In particolare, vi è da precisare che l'ultima sovvenzione
regionale di lire 7 milioni è stata erogata nell'ottobre 1969,
quale primo contributo nelle spese di gestione per l'anno 1969,
gestione che ha registrato un disavanzo compreso il predetto
contributo della Regione di lire 6.991.813, essendo ammontate le
spese a lire 21.092.447 e le entrate a lire 14.100.634.
Premesso che le spese di gestione dell'Ospedaletto nell'anno
1968 erano state di lire 16.242.114, si è registrato quindi
nell'anno 1969 un incremento della spesa del 29,86%, cui ha fatto
però riscontro un notevole aumento delle prestazioni
effettuate.
Nel 1969 si sono infatti registrati n. 7 ricoveri per
complessive 1.468 giornate di previdenza contro i 111 ricoveri e le
1.071 giornate di presenza del 1968 e contro i 92 ricoveri e le 872
giornate di presenza del 1967.
Anche le prestazioni specialistiche, accertamenti ed esami
radiografici, apparecchi gessati, trattamenti di marconiterapia,
ecc. hanno registrato un notevole e considerevole incremento.
L'aumento dell'attività trova una ragione sia nel sempre maggior
ricorso alle prestazioni dell'Ospedaletto da parte della
popolazione, sia perché con l'aumentare dell'afflusso dei turisti
durante la stagione invernale, incidenti sciistici si verificano
con maggior frequenza.
È solo il caso di accennare che l'Ospedaletto del Villaret ha
assicurato regolare convenzione con l'INAM, che per i propri
assicurati versa attualmente una retta di lire 3.500 giornaliere.
Il Comune ha incorso trattative con le Casse Mutue Regionali,
Coltivatori Diretti, Artigiani e Commercianti per l'adeguamento
delle convenzioni ospedaliere in atto.
Come chiaramente appare dalla relazione inviata ai Signori
Consiglieri, la Giunta ha proposto di concedere al Comune di La
Thuile un nuovo contributo di lire 10 milioni, di cui lire 6
milioni e 500 mila serviranno per sanare quasi totalmente il
deficit di gestione registrato nel 1969, e di lire 3.500.000 quale
primo acconto per permettere al Comune di far fronte alle più
immediate ed urgenti necessità del bilancio dell'anno in corso.
Germano (P.C.I.)
- Io penso che questa sia una delle
decisioni che devono essere regolarizzate. Abbiamo una Commissione
di programmazione ospedaliera, abbiamo l'ente ospedaliero
regionale, quindi non c'è ragione che questa cosa venga al di fuori
di questi organismi.
Quindi io direi, noi siamo d'accordo per questa delibera, però
vogliamo sollecitare all'Assessore Benzo, che è anche Presidente,
mi pare, della Commissione della programmazione ospedaliera, di
vedere la questione dell'Ospedaletto di La Thuile nell'ambito di
tutta la programmazione ospedaliera. Non si capisce bene perché ci
debba essere a La Thuile e non in bassa Valle.
Sono problemi che devono essere visti in questo ambito.
Chantel
(P.S.I.)
- Quale non Assessore, vero, ma
anche come Assessore, e specialmente come Presidente dell'Ordine
dei Medici, io qui in Consiglio regionale voglio fare una
raccomandazione, ed è questa: che se nella legge sanitaria non sono
previste in linea di massima delle infermerie, io però direi, cioè
data la situazione particolare qui in Valle d'Aosta, in cui noi
abbiamo delle dislocazioni in cui non è possibile distribuire su
una popolazione così ridotta dei veri e propri centri ospedalieri,
però noi dovremmo cercare di fare in modo di inglobare queste
infermerie, che esistono, perché sono una vera e propria necessità.
Questa è la raccomandazione che io vorrei fare, che io espongo,
perché anche l'infermeria della Cogne, oggi è in mano alla Cogne e
funziona, ma bisognerebbe cercare di regolarizzarle, di modo che
pur richiedendo sovvenzionamento, eventualmente anche quegli enti
che sono obbligati a farli, questo fosse trattato, riassunto,
riassorbito, diciamo così, nella legge ospedaliera. Questo io
volevo raccomandarmi, non solo come programmazione, ma
effettivamente come modifica locale, visto che abbiamo la
possibilità anche di legiferare in questo campo, anche se è
secondaria la nostra possibilità legislativa, vedere di inserire
nella legge ospedaliera questa situazione di fatto che esiste in
Valle d'Aosta.
Tonino (P.S.I.U.P.)
- Sono d'accordo su questa proposta.
Mi fa piacere di avere sentito dall'Assessore alla Sanità che
giustamente ha riconosciuto che l'infermeria di La Thuile non solo
è servita ai minatori, ma è servita anche alla popolazione di quei
paesi attorno.
Questo conferma sempre più che le esigenze richieste più volte
dai Sindaci della bassa Valle e dalle nostre mozioni sono richieste
che devono essere prese nelle dovute considerazioni.
Quindi con questo io, ancora una volta, insisto presso
l'Assessore alla Sanità di volersi rendere interprete di queste
esigenze, perché se ci sono naturalmente a La Thuile, ci sono con
più necessità ancora nella bassa Valle.
Montesano (P.S.D.I.)
- Chi altri chiede la parola?
Allora io vorrei, se permette l'Assessore, esprimere un mio
pensiero in merito a questo problema dell'infermeria di La Thuile
che investe anche in un certo senso anche l'infermeria di Cogne e
anche la richiesta di sistemazione sanitaria della bassa Valle.
Io sono pienamente d'accordo, soprattutto col Consigliere
Germano, il quale ha indicato la via giusta da seguire per una
sistemazione dell'alta Valle e della Valle di Cogne nell'ambito
della programmazione ospedaliera.
Ho detto che volevo fare una precisazione per allontanare gli
equivoci; le infermerie di Cogne e di La Thuile, si è vero, una è
infermeria di fabbrica e l'altra lo è stata, però io devo ricordare
al Consiglio che tutte e due queste infermerie, che oggi sono poi
ospedali di quarta categoria, perché le infermerie sono abolite,
sono istituti di cura, istituti di cura regolarmente decretati,
perché è stato fatto questo a suo tempo. Io ne ero responsabile
dell'infermeria di La Thuile; perché le allora autorità
amministrative e sanitarie pretesero dalla Società Cogne che le
infermerie non fossero adibite esclusivamente alla cura dei
minatori, quindi inquadrate soltanto come infermerie di fabbrica,
ma fossero adibite alla cura, fossero destinate alla cura di tutta
la popolazione residente e non residente dei due centri. Quindi
furono istituti di cura, lo sono tuttora, sono istituti di cura e
quindi perciò è più che necessario che essi siano inquadrati
nell'ente regionale ospedaliero e nell'ambito anche della
programmazione ospedaliera.
Io desidererei appunto sapere dall'Assessore alla Sanità quali
sono le intenzioni della Giunta in rapporto a questi due istituti
che esistono nella Valle di Cogne e nella Valle di La Thuile e
anche in rapporto a quelli che saranno gli eventuali altri ospedali
che sorgeranno, come quello di Saint-Vincent e quello richiesto dai
Sindaci della bassa Valle.
La parola al Consigliere Balestri.
Balestri (P.S.I.)
- Non vorrei che si creassero delle
confusioni, perché come tali non credo rientrino, secondo la legge,
nella riforma ospedaliera.
Quindi io ritengo che sia utile mantenerle, per tante ragioni,
proprio per la dislocazione della Valle e, come ha detto Germano,
in un ambito generale; ma secondo me queste infermerie dovranno
rientrare nelle unità sanitarie di base, non nella riforma
ospedaliera, perché come tali non hanno le attrezzature né le
possibilità di inserirsi in questa riforma.
Quindi l'Assessorato, siccome si dovrà anche arrivare in un
secondo tempo a formare l'unità sanitaria di base, credo che in
Valle d'Aosta ci sia la possibilità di inserirsi prima delle altre
Regioni questa riforma, deve tenere presente questo inserimento per
le infermerie, sia quelle che ci sono e sia quelle eventuali che si
volessero creare in bassa Valle.
Benzo
(D.P.)
- Io ringrazio il Prof. Balestri, che
ha anticipato in parte la mia risposta. Già l'altro ieri, ebbi
occasione di assicurare al Consigliere Tonino, e pertanto
altrettanto faccio oggi con il Consigliere Germano, che sia pur
forse inesattamente ha voluto però indicare quali erano le vie
indubbiamente per un'esatta strutturazione e dell'assistenza
ospedaliera, che riguarda il piano di programmazione ospedaliera
nazionale, e quanto ha affermato esattamente il Prof. Balestri.
Già nel Comitato di programmazione ospedaliera, nel secondo
Comitato, io predisposi una direttrice programmatica e la sottoposi
ai membri del Comitato perché ne discutessero. Ecco perché è stata
creata questa Commissione tecnica. In questa direttrice era già
configurato proprio quello che potremmo anticipare noi come
Regione, cioè la creazione di queste unità sanitarie locali, in cui
troverebbero esattamente posto e configurazione queste infermerie,
questi poliambulatori, queste astanterie. A un certo momento noi
dobbiamo arrivare a un qualche cosa di organico, di globale nella
Regione, perciò non è solo l'assistenza ospedaliera in sé, dovremmo
arrivare, sempre rispondendo a quelle che sono le grandi direttrici
della programmazione nazionale, anche all'assistenza specialistica
e all'assistenza farmaceutica, cioè a conglobare tutti i settori di
intervento per una vera e concreta sicurezza sociale.
Quindi posso ribadire l'assicurazione, anche al Presidente del
Consiglio, in questo senso, che il Comitato di programmazione
ospedaliera esaminerà questa questione nei limiti precisati dalla
legge che lo struttura, ma nello stesso tempo io ritengo sia
opportuno, dato l'ambiente altamente qualificato che lo compone, di
poter avanzare oltre a questi stessi termini, anticipando, se è
possibile, questa nuova strutturazione delle unità sanitarie locali
nella Regione.
Montesano (P.S.D.I.)
- Nessun altro chiede la parola?
Allora chi approva la delibera di cui all'oggetto n. 21 alzi la
mano. Contrari? Astenuti?
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK