Consiglio Regionale della Valle d'Aosta - Oggetto del Consiglio n. 2046 del 6 giugno 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 2046 del 6 giugno 2001 - Resoconto
OGGETTO N. 2046/XI Ricorso alla cassa integrazione da parte
della società Viasystems e futuro della società stessa.
(Interpellanza)
Interpellanza Premesso:
- che la società Viasystems di Pont-Saint-Martin ha, nei giorni
scorsi, messo 50 dipendenti in cassa integrazione per 13
settimane;
- che analoga sorte è toccata a 120 dipendenti dello
stabilimento "gemello" di Cavaglià;
- che la Regione ha erogato nel 1999 una somma di circa 3,5
miliardi a favore di Viasystems per finanziare un progetto di
"ricerca e sviluppo di un processo per la realizzazione di nuovi
componenti elettronici ad alta densità di interconnessione per la
costruzione di chip-carrier";
- che, rispondendo a una puntuale interpellanza del gruppo di
Forza Italia in merito a tale progetto, l’Assessore
Ferraris giustificava l’erogazione miliardaria
facendo riferimento "alla crescita esponenziale del mercato dei
chip-carrier, che a livello mondiale è stimata in 3000 miliardi
entro i prossimi cinque anni" e al fatto che "il progetto di
ricerca ha una particolare rilevanza strategica, in grado di
rafforzare complessivamente anche il mercato tradizionale dei
circuiti stampati, tanto che l’impresa (Viasystems)
prevede a regime di destinare all’iniziativa 30
nuovi dipendenti";
tutto ciò premesso, il sottoscritto Consigliere regionale
Interpella
l’Assessore all’Industria per
conoscere:
1) quali sono le cause che hanno determinato il ricorso alla
cassa integrazione da parte della società Viasystems;
2) quali considerazioni esprime sulla situazione di questa
industria della Bassa Valle, le cui previsioni di sviluppo e i cui
livelli occupazionali sono notevolmente diversi da quelli
ipotizzati qualche mese fa dallo stesso assessore;
3) qual è, ad oggi, l’entità degli esborsi
finanziari regionali a favore della Viasystems e quali sono le
garanzie offerte dalla società a salvaguardia degli stessi.
F.to: Tibaldi
Président
La parole au Conseiller Tibaldi.
Tibaldi (FI) All’ordine del giorno ci sono oggi
diversi punti che riguardano la situazione industriale in Valle
d’Aosta, in particolare in bassa Valle,
evidentemente perché ci sono segni tangibili di un disagio, di una
crisi, di un declino che si sta verificando in quella zona e in
questo settore.
L’interpellanza in oggetto fa riferimento alla
Viasystems di Pont-Saint-Martin, un’azienda che si è
sostituita nel 1996 alla Conner e che ha subito un'evoluzione
societaria, chiamandosi prima Nord Elettronica, poi Zincocelere,
poi Caine S.p.A. e infine dal 1999 Viasystems. Essa prende il nome
dal gruppo americano che ci è stato presentato, in risposta a
diverse interpellanze, come leader nel settore della produzione di
circuiti stampati per la telefonia. Sappiamo che la Viasystems
dispone altresì di una unità gemella a Cavaglià in Provincia di
Biella.
L’insediamento industriale, come dicevo, ha
sostituito la Conner a Pont-Saint-Martin nel 1996 e la società
subentrante ha assunto una serie di obblighi, di cui quattro sono i
principali. Il primo è trasferire la sede legale e fiscale in Valle
d’Aosta; il secondo effettuare lavori di adeguamento
dello stabilimento, necessari al nuovo ciclo produttivo, che ben si
comprende era molto differente rispetto a quello della Conner
S.p.A..
Lavori di adeguamento che sono stati quantificati prima in 4.100
milioni, ai quali poi si sono aggiunti altri 3.350 milioni, per un
ammontare complessivo di 7.500 milioni. Il terzo obbligo è quello
di pagare un canone di locazione di 410 milioni annui al netto di
IVA e un importo di 70 milioni annui, sempre al netto di IVA, per
l’impianto di cogenerazione.
Il quarto punto riguarda i livelli occupazionali. Oggi, a
regime, dovrebbero essere 250 i lavoratori, o meglio avrebbero
dovuto già essere entro il 31 dicembre 2000, secondo un programma
di inserimento graduale che prevedeva una priorità per i lavoratori
in mobilità residenti in Pont-Saint-Martin o comunque nei comuni
limitrofi.
Anche se la domanda non è stata formulata esplicitamente
nell'interpellanza, sarebbe opportuno sapere oggi quanti sono i
lavoratori, ma penso che l’Assessore, che in genere
è sempre attento nel dare le risposte sulla situazione
occupazionale delle singole unità produttive, ne farà cenno.
La Regione ha assunto per contro altri obblighi per favorire
questo insediamento produttivo: un contributo in conto capitale per
i lavori di adeguamento per un importo pari al 40 per cento di
quanto eseguito e comunque sino a un massimo di 1.640 milioni;
questo in prima battuta nel 1996. Valore che è stato esteso a 2.980
milioni nel 1999.
Il secondo obbligo che si è assunto la Regione è un contributo
fino all’80 per cento delle spese di formazione del
personale per un importo massimo di 6 miliardi relativamente al
primo quadriennio di attività. Questo è un dato importante, poiché
il primo quadriennio di attività scade proprio nel giugno di
quest’anno, giugno 1997-giugno 2001.
Il terzo punto riguarda l’estensione dei benefici
previsti dalla normativa regionale vigente in materia di ricerca e
di sviluppo. Su questo punto abbiamo fatto un'interpellanza
specifica qualche mese fa e il beneficio previsto per la Viasystems
è di 3.500 milioni, secondo un piano di erogazione che è stabilito
in una delibera di Giunta del 1999. Questo punto è anche oggetto
della premessa dell'interpellanza, perché questi 3.500 milioni per
Viasystems sono stati stanziati per un progetto di ricerca e
sviluppo di un processo per la realizzazione di nuovi componenti
elettronici ad alta densità di interconnessione e riguardavano la
costruzione dei cosiddetti chip-carrier.
Rispondendo ad una nostra interpellanza
l’Assessore affermava, qualche mese fa, in merito a
tale progetto, che alla crescita esponenziale del mercato dei
chip-carrier - che a livello mondiale è stimata in 3.000 miliardi
entro i prossimi cinque anni - fa riferimento questo investimento
in termini di ricerca e sviluppo della Viasystems, e che questo
progetto di ricerca ha una particolare rilevanza strategica, in
grado di rafforzare complessivamente anche il mercato tradizionale
dei circuiti stampati, tanto che l’impresa
Viasystems prevede a regime di destinare all'iniziativa 30 nuovi
dipendenti.
Oggi di assunzioni non se ne parla affatto, anzi siamo a livelli
di cassa integrazione per 50 unità per 13 settimane, a cui si
aggiungono altre 120 unità nello stabilimento gemello di Cavaglià.
Questi fatti sono in contraddizione nei confronti delle
affermazioni dell’Assessore: questo progetto di
ricerca è fallito, questo progetto di ricerca non ha conseguito gli
obiettivi che l’azienda si era prefissata oppure
obiettivi che l’Assessore in questa sede ci ha
allora comunicato.
Viasystems inoltre, secondo i calcoli che abbiamo fatto sulla
base della convenzione del 1996 poi modificata, non ha pagato alcun
canone di locazione, poiché il canone è di 410 milioni annui. Da
questo canone si devono dedurre gli importi per i lavori di
adeguamento, di cui una parte sono coperti da un contributo in
conto capitale e detraibili dallo stesso canone, così recita la
convenzione. Questo importo annuo è quantificabile in 447 milioni.
Allora l’azienda ci dovrebbe 410 milioni annui, ma
in realtà la Regione gliene rimborsa 447.
Sarebbe curioso sapere se ad ogni fine mese è stata la Regione a
pagare la pigione, oltre a darle l’insediamento,
anche perché ciò si deduce dallo sconto miliardario che è stato
effettuato sui lavori di adeguamento e finanziato da Finaosta.
Viasystems, ripeto, ha beneficiato dei fondi per la ricerca e
per lo sviluppo attingendo 3,5 miliardi di contributi: questo,
nonostante nella delibera di Giunta non si faccia alcun cenno al
progetto. Tengo a sottolineare che del contenuto di questo progetto
siamo venuti a conoscenza solo in seguito ad una puntuale
interpellanza del gruppo di Forza Italia, altrimenti del
chip-carrier, di questo mercato in costante evoluzione, di questa
possibilità per Viasystems di diventare leader del settore, non si
era fatto alcun cenno. Semplicemente si diceva che 3.475 milioni
vengono erogati così, "brevi manu", a Viasystems.
Allora quali sono i risultati a distanza di un anno e mezzo in
cui siamo venuti a conoscenza di questo progetto di ricerca? A
distanza di due anni, perché due anni fa Viasystems era ricorsa
parimenti alla cassa integrazione e oggi siamo al punto di
partenza. Siamo in una situazione che in un articolo di giornale
viene definita di grave crisi:
"A casa in cinquanta"
. È il
preludio di un periodo nuovamente grigio, buio. È uno stabilimento
sfortunato quello della ex Conner? Può darsi. Cosa accade, qual è
la situazione vera che si respira all’interno dello
stabilimento? Abbiamo sentito anche le dichiarazioni di esponenti
sindacali che non sono assolutamente rassicuranti. Forse lo saranno
le affermazioni dell’Assessore in questa sede, per
cercare di lenire uno stato di disagio che sembra piuttosto palese
e inconfutabile.
Le domande che poniamo sono quindi tre: la prima, quali sono le
cause che hanno determinato il ricorso alla cassa integrazione; due
anni fa era una crisi congiunturale, oggi è forse strutturale?
Quali considerazioni esprime sulla situazione di questa
industria della Bassa Valle, le cui previsioni di sviluppo e i cui
livelli occupazionali sono stati smentiti e sono notevolmente
diversi da quelli ipotizzati qualche mese fa dallo stesso Assessore
rispondendo alla nostra interpellanza.
Infine, qual è, ad oggi, l’entità degli esborsi
finanziari che la Regione o Finaosta per essa ha effettuato nei
confronti di Viasystems, a fronte di quali garanzie sono stati
offerti e qual è il livello di salvaguardia che si è posta la
Regione in tal caso.
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
Siamo alla penultima tappa di un
itinerario tracciato dai Consiglieri di Forza Italia su una
presunta crisi e declino dell'industria valdostana. Forse, se
avessi scelto io le tappe, avrei scelto tappe diverse, magari con
dei dati diversi.
Mi risulta singolare una cosa: che un partito il cui leader
massimo ha dichiarato che il programma politico di Confindustria è
il programma di questa maggioranza, descriva poi la classe
imprenditoriale come una classe di imprenditori un
po’ incapaci e abili di fatto nel rapinare le casse
pubbliche, perché il quadro che viene fuori dalle descrizioni fatte
precedentemente dal Consigliere Frassy e successivamente con toni
diversi dal Consigliere Tibaldi hanno questo tratto in comune.
Il 19 di questo mese ci sarà l’assemblea
dell’AVI e forse in quella sede sarà possibile
tracciare un dato più veritiero della situazione del settore
industriale della Valle.
Per venire alle questioni poste, quali sono le cause che hanno
determinato il ricorso alla cassa integrazione da parte di
Viasystems, l’azienda, senza dubbio, risente della
situazione di crisi dei mercati mondiali. Che ci sia una crisi nel
settore delle telecomunicazioni, che si parli di recessione negli
Usa, non è una cosa inventata dai funzionari di Finaosta o
dell’Assessorato all’industria della
Valle d’Aosta; in particolare tale crisi, nel campo
delle telecomunicazioni, ha determinato drastici tagli
all'occupazione sul mercato americano, dove sono stati chiusi degli
stabilimenti - penso alla Motorola e altri: oggi questa crisi sta
toccando l’Europa.
Fra i fattori determinanti, la crisi dei mercati finanziari che
ha rallentato gli investimenti, ritardando la partenza delle nuove
tecnologie delle telecomunicazioni, in particolare
dell’UMTS, mentre parallelamente si è bloccato lo
sviluppo dei sistemi attuali, in fase di obsolescenza.
Il gruppo Viasystems, per il quale quello delle
telecomunicazioni è il mercato di riferimento, è stato toccato
pesantemente dalla crisi con pesanti flessioni degli ordini di
alcuni clienti rispetto alle previsioni. Citava prima il
Consigliere Tibaldi il ricorso alla cassa integrazione a Cavaglià e
in Valle d’Aosta, dove a fronte di una richiesta di
cassa integrazione ordinaria per 50 unità mediamente fino ad oggi
l’utilizzo è stato per circa 25 addetti.
Seconda domanda, nel corso del 2000 l’azienda ha
realizzato investimenti per circa 20 miliardi, che
l’hanno posizionata su livelli tecnologici di
eccellenza, nonché ha puntato sull’ampliamento
dell'offerta e questo ha permesso di ammortizzare meglio gli
effetti di una crisi in atto, che ha visto nel mese di aprile una
flessione degli ordini particolarmente rilevante rispetto alle
previsioni. Alla fine dello scorso anno si erano colte le prime
avvisaglie di una flessione del mercato, che era stata fronteggiata
con una severa politica di contenimento dei costi, un'azione di
recupero dell’attività all’esterno e
il ricorso al lavoro interinale.
Grazie alla capacità tecnologica, alla flessibilità e alla
diversificazione dello stabilimento, in particolare del portafoglio
ordini, Viasystems sembra pronta a rispondere tempestivamente
quando la domanda tornerà sostenuta. Al momento si prevede che una
ripresa si potrà verificare nel corso della seconda metà
dell’anno.
Ci viene in soccorso anche la relazione
all’assemblea della Banca d’Italia,
fatta dal Governatore Fazio, che dice testualmente a pagina 33 che
il superamento della crisi dell’economia mondiale
dipende crucialmente dalla ripresa economica degli Stati Uniti, in
risposta al forte abbassamento dei tassi di interesse, ai
provvedimenti di riduzione del carico fiscale la ripresa si
manifesterà nella seconda metà dell’anno e si
consoliderà nel 2002. Questo mi pare un testimone autorevole, anche
se non infallibile. Siamo tutti in attesa del miracolo economico
che è stato preconizzato dallo stesso Governatore, e credo che
questo possa rasserenare tutti a partire dagli interpellanti.
Per quanto riguarda la terza questione, quella relativa ai
finanziamenti, a favore di Viasystems sono stati concessi mutui in
gestione ordinaria Finaosta per 12 miliardi, garantiti da
fideiussione bancaria. Sono stati erogati contributi in conto
capitale per spese di adeguamento dell’immobile di
Pont-Saint-Martin per 1640 milioni, ai sensi della legge n.
16/1982; è stato concesso inoltre un contributo in conto capitale
di 3.474 milioni per un programma di ricerca legato alla legge n.
84/93, a fronte del quale sono stati erogati 220 milioni.
Il programma di ricerca e sviluppo finanziato dalla Regione
riguardava la valutazione delle tecnologie di foratura laser e di
generazione del disegno del circuito e la prototipazione e
ottimizzazione dei parametri di processo per i chip-carrier, che
erano stati citati dal Consigliere Tibaldi.
Successivamente alla concessione del contributo, Viasystems ha
fatto presente che stava orientando la propria attività verso la
telefonia fissa, per cui il progetto di ricerca avrebbe dovuto
essere adattato sfruttandone i risultati, per realizzare circuiti
multistrati per tale settore.
Attualmente è in corso la formalizzazione da parte della società
di una modifica al progetto, su cui dovrà essere effettuata
un'istruttoria tecnica, al fine di valutarne il contenuto
scientifico e la compatibilità con il progetto già approvato.
Disponibile a fornire altri dati qualora il Consigliere Tibaldi
ritenesse utile venirne a conoscenza.
Président
La parole au Conseiller Tibaldi.
Tibaldi (FI) Non siamo noi pessimisti, i primi ad essere
pessimisti sono gli stessi imprenditori, Assessore! Lei avrà per
ragioni istituzionali contatti di un certo tipo con quella che lei
ha definito
"la classe imprenditoriale valdostana"
, ma
contatti di un certo tipo li abbiamo anche noi in quanto esponenti
politici di un partito che ha a cuore lo sviluppo economico della
regione.
Non siamo noi a fare la selezione degli imprenditori; la
selezione degli imprenditori la fate anzitutto voi, concedendo
aree, stabilimenti, contributi, erogando finanziamenti. La fate voi
con la partecipazione attiva di Finaosta. Quindi è naturale che le
nostre osservazioni si rivolgano anzitutto a lei, controparte
politica, e di riflesso a Finaosta, quando proponiamo interrogativi
che coinvolgono o l’Assessore Agnesod o il
Presidente della Giunta.
Ma oltre a fare la selezione degli imprenditori bisogna anche
monitorare l’evoluzione delle varie situazioni
aziendali, questo lo abbiamo sottolineato e ribadito più volte; un
costante monitoraggio da parte dell’Assessorato o
delle strutture che egli stesso individua come meglio appropriate a
farlo, è quanto mai indispensabile per evitare di trovarci
dall’oggi al domani in situazioni drammatiche come
quelle che si sono verificate per la Conner prima e per la
Converter poi, dove addirittura un incendio è stato utilizzato come
appiglio di una crisi per poi giungere alla chiusura dello
stabilimento.
Ci siamo soffermati su tali questioni perché le sue previsioni,
che immagino non fossero di Piero Ferraris in quanto Assessore, ma
fossero fondate su dati macroeconomici, su valutazioni che arrivano
da Finaosta o dal Centro Sviluppo, erano quelle di stimare in 3.000
miliardi entro i prossimi cinque anni la crescita, definita
"esponenziale", del mercato dei chip-carrier. Previsioni sulle
quali si era fondato e costruito quel progetto di ricerca e di
sviluppo di Viasystems.
L’Assessore dice che sono stati erogati solo 220
milioni e che adesso è in corso una modifica di quel progetto. Il
progetto sembra evidentemente fuori mercato perché non solo
Viasystems si è orientata verso la telefonia fissa, ma soprattutto
perché Viasystems se non lo cambia non riesce a percepire i 3,5
miliardi.
Questa forse è la ragione fondante e preoccupante: che quando i
rubinetti della finanza pubblica si chiudono, come abbiamo capito
si sono chiusi quelli delle spese di formazione di personale perché
è terminato il primo quadriennio di attività, mancando il denaro,
la prima brezza fredda del mercato crea le gelate che ci siamo
trovati ancora nei giorni scorsi con 50 dipendenti che vengono
parcheggiati in cassa integrazione qui a Pont-Saint-Martin e a
Cavaglià. Le nostre osservazioni non sono gratuite o pretestuose o
strumentali, ma si basano su quella che è la realtà dei fatti,
Assessore, perché i media hanno dato ampia risonanza a questa crisi
che lei oggi ha confermato.
Lei dice, facendo cenno alla relazione di Fazio, Governatore
della Banca d’Italia, che fin quando gli Stati Uniti
non usciranno dalla crisi, l’economia mondiale sarà
sempre in questo stato di depressione o di stagnazione. Sono cose
risapute e che già si sapevano due anni fa, quando lei ci fornì
quella risposta dicendo che il mercato del chip-carrier valeva
3.000 miliardi e che Viasystems poteva diventare leader del
settore. Le sue previsioni si sono però rivelate completamente
errate.
Fra l’altro, non ho sentito far cenno alcuno alla
situazione occupazionale. È vero, l’Assessore mi
dirà, Tibaldi non me l’ha richiesto. Però la
convenzione parla di 250 unità a regime, altrimenti sarebbe
addirittura ipotizzabile una risoluzione per inadempimento. Non è
che dobbiamo arrivare a chiedere la risoluzione, però a fine 1999
gli occupati erano 138, che rappresentano grosso modo poco più
della metà di quelli che dovrebbero esserci a fine 2000, e sappiamo
che non ci sono state nuove assunzioni o ulteriori assunzioni. Di
conseguenza, da un punto di vista meramente occupazionale, citando
l’articolo 24 della convenzione, anche qui
c’è un difetto da parte della società.
Il fatturato poi, sempre sulla base delle sue risposte che
abbiamo raccolto in un dossier, nel 1996 era di 165 miliardi, nel
1997 di 197 miliardi, nel 1998 c’è stata una
flessione a 120 miliardi, per il 1999 erano previsti 140 miliardi,
e poi abbiamo perso i segnali, come quando un sommergibile cerca di
seguire una rotta ma il sonar non funziona più.
La situazione non è tranquillizzante e tanto meno lo è non solo
per Viasystems, ma per un comparto che sta soffrendo una
stagnazione economica certamente, ma anche un'assenza di controllo
prudente e doveroso da parte dell’Assessorato.
L’Unioncamere, che ha stilato una tabella della
consistenza imprenditoriale nelle varie regioni, vede la Valle
d’Aosta registrare il calo più evidente nel primo
trimestre del 2001. Il calo percentuale è dell’1 per
cento, forse poco significativo dal punto di vista numerico, però
da primato non certamente onorevole.
Non è il nostro un pessimismo gratuito e strumentale, sono i
fatti! Sono i fatti che oggi abbiamo portato qui, con questa
interpellanza, alla conoscenza non solo sua, perché ovviamente lei
già li conosce, ma anche degli altri colleghi. La situazione
industriale e la relativa politica adottata dalla Regione non vanno
per il verso giusto, è necessario individuare degli strumenti, dei
modelli di politica industriale affinché si crei uno sviluppo
autocentrato nella nostra regione, e non solamente uno sviluppo
assistito, perché quando finiscono le erogazioni miliardarie queste
aziende fanno la valigia e ci lasciano con il pacco bollente in
mano!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK