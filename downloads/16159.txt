Consiglio Regionale della Valle d'Aosta - Oggetto del Consiglio n. 2509 del 16 aprile 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula
Oggetto del Consiglio n. 2509 del 16 aprile 1997 - Resoconto
SEDUTA ANTIMERIDIANA DEL 16 APRILE 1997
OGGETTO N. 2509/X Stato di attuazione dei lavori per la
realizzazione della variante alla S.S. n. 27 del Gran San Bernardo.
(Interpellanza)
Interpellanza Ricordati i dibattiti tenutisi in Consiglio
regionale nelle sedute del 26 aprile 1995 e del 10 luglio 1996 in
merito ai problemi della variante alla S.S. 27 del Gran San
Bernardo;
Considerata l'importanza che rivestirà quest'opera sia per la
popolazione residente sia per i numerosi turisti che transitano
nelle vallate del Gran San Bernardo;
Tenuto conto che gli affidamenti dei lavori sono stati
effettuati nel maggio 1992;
Tenuto altresì conto della volontà espressa più volte
dall'Assessore ai Lavori Pubblici di costruire uno svincolo
provvisorio all'altezza del bivio per Arpuilles;
i sottoscritti consiglieri regionali
Interpellano
l'Assessore competente per sapere:
1) a che punto sono i lavori civili di costruzione e le
installazioni impiantistiche e di sicurezza per quanto
riguarda:
a) le opere di svincolo in Comune di Quart e relativo innesto a
Valle;
b) la galleria côte de Sorreley;
c) il ponte di attraversamento della Vallata del Buthier;
d) la galleria di Signayes;
2) se la variante al tracciato, richiesta a suo tempo dagli enti
locali, ha avuto tutte le necessarie approvazioni e di conseguenza
quali sono i tempi previsti per l'ultimazione di tale opera;
3) a quanto ammontano esattamente i costi della variante in
oggetto comprensivi del lotto 5 a suo tempo in corso di definizione
e chi si farà carico dei costi in relazione alla trattativa in via
di definizione con gli enti interessati fin dal 1995;
4) se sarà realizzato entro l'estate del 1997 lo svincolo
provvisorio all'altezza del bivio per Arpuilles che permette di
bypassare Aosta nell'attesa del completamento dell'opera.
F.to: Collé - Marguerettaz - M.Viérin
Presidente Ha chiesto la parola il Consigliere Collé.
Collé (PpVA) Volevo ricordare che è la terza interpellanza che
presento sui problemi relativi alla variante della S.S. n. 27;
ricordo che il decreto di approvazione di quest'importante opera
risale al giugno '91 e che i lavori iniziarono nei suoi cinque
lotti nel maggio '92.
Nel '95 in quest'aula ci furono dichiarazioni che quest'opera
sarebbe stata completata nel '97, così come nel '96 invece si
dichiarò che, per quanto riguarda il tratto Quart-Signayes, sia per
la parte di opere civili sia per quelle di impiantistica, i lavori
sarebbero stati ultimati entro la primavera del '97, cioè adesso.
Sempre nel '96 si dichiarò che c'era la volontà politica di fare
uno svincolo provvisorio all'altezza del bivio di Arpuilles per
sfociare presso l'autostrada nel Comune di Quart. Nel '96 si
dichiarò anche che le opere civili, solo quelle civili, per quanto
riguarda la galleria Signayes, sarebbero state ultimate per la
primavera del '97, quindi adesso.
Sulla base di queste risposte che sono state date in questi
anni, fra cui credo poche hanno avuto o hanno conferma, chiederei
di avere oggi delle risposte chiare e soprattutto rispettose dei
tempi. Allora chiediamo all'Assessore competente se è possibile
darci risposta per quanto riguarda sia le opere civili che quelle
impiantistiche, in particolare a che punto stanno i lavori per le
opere di svincolo del Comune di Quart e relativo innesto a valle,
la galleria côte de Sorreley, il ponte di attraversamento del
Buthier e la galleria Signayes.
Per quanto riguarda il punto 2 chiediamo a che punto è il
discorso della variante e cioè se ci sono le necessarie
approvazioni, ricordando che nel '95 l'Assessore dichiarò che le
approvazioni di rito c'erano e si aspettava il decreto che
autorizzava i lavori. Chiediamo quindi a due anni di distanza se
questo decreto è stato emanato.
Sempre in merito alla variante, volevo chiedere all'Assessore se
a lui risulta che vi siano dei problemi relativi ai lavori che si
stanno eseguendo in questo momento.
Per quanto riguarda il punto 3 chiediamo il costo definitivo
della variante. Nel '95 l'Assessore ci rispondeva che era in corso
di definizione l'importo totale, così come era in corso di
definizione il chi si faceva carico di questi costi. Quindi oggi
volevamo sapere se si sa l'importo esatto dei costi di questa
variante, ricordando che all'epoca si parlava di circa 24,9
miliardi e se si è deciso chi si farà carico di questi importi.
Per quanto riguarda il punto 4, voglio ricordare che sia nel '95
che nel '96 c'era una disponibilità della Giunta a voler fare uno
svincolo provvisorio all'altezza del bivio di Arpuilles,
permettendo così di bypassare Aosta e dando la possibilità a
turisti e residenti di poter usufruire di una parte di un'opera
importante, che sta costando circa 400 miliardi, ritenendo che -
così almeno erano le indicazioni che si davano all'epoca - se si
aspettasse l'ultimazione di quest'opera, per ulteriori anni -
quanti ce lo dirà l'Assessore - l'intera opera non verrebbe
usufruita.
Non sto qui a ricordare del perché più volte abbiamo sollevato
questo problema dello svincolo provvisorio, chiedo solo
all'Assessore nel limite del possibile di darci risposte chiare e
soprattutto una tempistica che non possa essere successivamente
smentita.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Innanzitutto vorrei chiarire al Consiglio
che non è l'Amministrazione regionale, non è l'Assessorato dei
lavori pubblici che sta realizzando quest'intervento, ma è la
SAV.
Sempre in premessa vorrei ricordare al Consigliere Collé che le
risposte che l'Assessore ai lavori pubblici ha dato in Consiglio
alle precedenti interpellanze scaturivano dall'acquisizione di dati
che ci forniva la società che è interessata alla realizzazione
dell'opera; diventa difficile per l'Assessore dare delle risposte
diverse o più precise o più determinate. Noi acquisiamo i dati che
ci fornisce la SAV sulla tempistica di realizzazione dei
lavori.
Fatta questa precisazione, mi pare che l'interpellanza sia molto
precisa, quindi penso che anche le risposte che verranno date
saranno delle risposte molto precise perché l'interpellanza pone
dei quesiti molto chiari.
Sottolineo ancora che queste risposte noi le abbiamo acquisite
dalla società che realizza l'intervento, quindi diciamo che se il
Consigliere Collé vorrà avere questi documenti, noi glieli
produrremo e non ci sentiamo responsabili per impegni che la
società si prende e che poi non realizza. Mi pare peraltro che,
mentre è molto precisa l'interpellanza, nell'illustrazione e nel
riferimento alle risposte del precedente intervento, fatto dal
sottoscritto in risposta alla mozione o all'interpellanza fatta dal
Consigliere Collé l'altra volta ci sia stata molta imprecisione.
Non è vero, ad esempio, che il costo era quantificato in 24,9
miliardi perché la risposta era allora che "la variante al progetto
originario avrà un costo di 24,9 miliardi, a questi saranno da
aggiungere i maggiori costi del lotto n. 5". Nella risposta che
darò adesso i costi non ancora quantificati per intero sono
notevolmente superiori ai 25 miliardi, ma fin da allora precisavo
che sarebbero stato così, in quanto ai 25 miliardi andavano sommati
quelli della variante, che non sono cosa da poco.
Come peraltro sull'ultimazione dei lavori io dicevo: "saranno
completati i lavori civili di costruzione entro il mese di maggio,
la restante parte del corrente anno, quindi tutto il ?96, sarà
dedicata ad attrezzare le strutture con gli impianti dei lavori
complementari necessari alla funzione dell'arteria". Questo è stato
fatto, per chiarezza.
Per quanto attiene invece all'ultimazione definitiva
dell'intervento, nella precedente risposta si era individuata la
data della fine '97; rispetto a questa data, in base ai dati che mi
sono stati forniti dalla SAV, c'è uno slittamento di circa 1 anno
però, sugli altri impegni mi pare che a grandi linee la tempistica
sia stata rispettata.
Per andare a rispondere con precisione a quanto è stato chiesto,
in base anche a quanto ci è stato fornito dalla SAV, possiamo dire
che i lavori civili di costruzione dello svincolo in Comune di
Quart con innesto sulla S.S. 26 di fondovalle della galleria côte
di Sorreley e del viadotto Buthier di attraversamento della vallata
sono stati completati quindi, tutti gli interventi, che sono
elencati nell'interpellanza al punto primo, sono stati
completati.
Le installazioni impiantistiche sono state completate, per
quanto attiene le barriere di sicurezza e di recinzione, sono in
avviamento le opere di illuminazione e ventilazione di galleria, di
segnaletica e di sicurezza. Per la galleria di Signayes il
Consigliere intende l'ultima galleria? No, quella no, ci sto
arrivando...
La galleria di Signayes è forata su tutto lo sviluppo e il
rivestimento si completerà entro il prossimo mese di maggio. Questo
è quanto mi dice la SAV, io non sono né il direttore dei lavori né
l'assistente di cantiere. Le installazioni impiantistiche verranno
a seguire.
La variante di tracciato, richiesta a suo tempo dagli enti
locali per l'innesto sulla S.S. 27 a monte, ha avuto tutte le
necessarie approvazioni e l'opera sarà completata entro i primi
mesi del '99. Qua c'è il ritardo rispetto a quanto era stato
dichiarato nella precedente interpellanza, che prevedeva
l'ultimazione dei lavori entro la fine del '97, primi mesi del '98,
quindi c'è circa lo slittamento di un anno di tempo.
Il costo globale che al termine dell'operazione deriverà alla
società non è al momento quantificabile cioè, finché non sono
ultimati i lavori e non c'è una contabilità definita, diventa
difficile definirli, anche se allo stato attuale un onere in
termini di maggiori lavori e di mancati introiti - quindi i costi
dei 25 miliardi più il costo del lotto n. 5, i mancati introiti -
viene quantificato indicativamente in circa 50 miliardi. Ripeto
quelle che sono le dichiarazioni della SAV; su chi si farà carico
dei costi la cosa sarà esaminata quando si saprà il costo
definitivo dell'intervento.
È in preparazione l'innesto provvisorio sulla S.S. 27,
concordato con gli enti locali, in corrispondenza del Plan di
Signayes, che si presume realizzabile nell'anno in corso. Non posso
dire la data precisa anche perché Collé percorre tutti i giorni
quella strada...
Successive indicazioni circa la data e l'attivazione del
traffico saranno definite appena è ultimato l'innesto
provvisorio.
Presidente Ha chiesto la parola il Consigliere Collé.
Collé (PpVA) Intanto, Assessore, nel discorso generale non mi è
troppo piaciuto questo suo ancorarsi in tutte le risposte al
discorso della SAV perché, se è vero che la SAV ha realizzato i
lavori nel senso che li ha appaltati, è anche vero che dietro la
SAV, come dentro la SAV, c'è una partecipazione regionale e che di
fronte a opere di questo genere l'Amministrazione regionale deve
prendersi le proprie responsabilità e non deve nascondersi dietro a
questi escamotages. A questo riguardo dobbiamo ricordare in
quest'aula la questione Faverge. Il Consiglio regionale, le forze
politiche a suo tempo portarono avanti, chi in un modo e chi
nell'altro, questa questione che diventò una vera e propria
questione politica. Allora, se in certe situazioni va bene che il
Consiglio regionale se ne occupi e in altre non va bene, questo
tipo di risposte non ci piacciono.
Nelle sue risposte l'Assessore ci dice che le opere civili, per
quanto riguarda i punti a), b) e c) sono completate, mentre non è
ancora completata la parte impiantistica o perlomeno è completata
in parte. Voglio ricordare all'Assessore che sia nel '95 che nel
'96 assicurò che i lavori di impiantistica per quanto riguardava
questo tratto sarebbero stati ultimati entro il '96, e siamo nel
'97.
Per quanto riguarda le opere civili della galleria Signayes,
l'Assessore ci dice che entro maggio, da qui a poco, i lavori
civili saranno ultimati. Avevo anche chiesto a proposito di questa
galleria se l'Assessore aveva degli elementi per dire che ci
fossero stati dei problemi o ci siano attualmente dei problemi in
merito a questo tratto. Non mi è stato risposto, capisco anche
l'Assessore perché non l'ho messo esplicitamente
sull'interpellanza, però ritenevo che l'Assessore fosse comunque a
conoscenza a livello generale dell'andamento di questi lavori.
Ebbene mi risulta, poi lo verificherà l'Assessore, che vi siano
dei problemi, che il muro in costruzione abbia dei problemi e degli
smottamenti, lo verifichi e poi eventualmente ritorneremo su
questo, così come una cosa che ci preoccupa di questo tratto è che
i lavori stiano andando a rilento. Voglio ricordare che questi
lavori della galleria Signayes dovevano essere ultimati per gennaio
?97; siamo ad aprile ?97, i lavori non sono per niente ultimati e
la data di maggio testé detta dall'Assessore non sarà sicuramente
rispettata anche perché sono andato sul cantiere, ho visto com'è la
situazione e per un'opera di questo genere vi sono 5 persone che
lavorano tutti i giorni, non una in più.
Un altro dato voglio qui trasmettere perché penso faccia
riflettere: i terreni, che sono stati affittati per consentire al
cantiere di lavorare, avevano una scadenza di gennaio '97, così
com'era per la definizione e la conclusione dei lavori. Voglio
informarvi che la ditta interessata ha nuovamente fatto un
contratto di affitto di questi terreni per ulteriori 4 anni. Lascio
immaginare quindi quali potranno essere i tempi. Ricordo ancora una
volta che si era detto che per la fine '97 l'opera sarebbe finita,
oggi si parla del '99, ma ho dei forti dubbi che quest'ulteriore
data sarà rispettata.
Per quanto riguarda sempre la variante finalmente possiamo dire,
così come ha dichiarato l'Assessore, che siamo in possesso di tutte
le autorizzazioni. Questo fa ben sperare e ci auguriamo che ci sia
una sollecitazione perché da come si stanno muovendo le cose la
sensazione è ben altra. Un'altra risposta che ci ha lasciati
esterrefatti è il discorso dei costi. Quando sia l'ente pubblico
sia il privato decidono di fare un'opera, sia pure con delle
varianti in corso, sanno quello che andranno a spendere.
L'Assessore ci ha detto che non è quantificabile, ma
successivamente dice che può essere ipotizzabile in 50 miliardi.
Un'Amministrazione che fa delle dichiarazioni di questo tipo...
cioè non sa di fronte ad un'opera di questo tipo quanti danari
verranno sborsati... obiettivamente un punto interrogativo ce lo
lascia e un ulteriore punto interrogativo, ancora più grande, se mi
è consentito, lo poniamo perché l'Assessore non ci ha detto - ed
era richiesto esplicitamente nella mia interpellanza - chi paga. A
questo proposito voglio ricordare che il 26 aprile 1995 l'Assessore
ci diceva che sul chi si farà carico dei costi è ancora in corso
una trattativa da definire con gli enti interessati
dall'intervento. Ripeto, eravamo nel '95, oggi siamo nel '97 e non
sappiamo chi paga.
Termino qui, perché di fronte ad una situazione di questo genere
mi viene molto difficile proseguire; obiettivamente quando non si
hanno i riscontri e quando non si hanno delle risposte chiare su
quelli che sono elementi fondamentali e principali, viene difficile
andare avanti.
L'ultimo aspetto era quello dello svincolo provvisorio, che
finalmente entro quest'anno verrà realizzato così come ha
dichiarato l'Assessore. Naturalmente anche su quest'aspetto saremo
vigili affinché finalmente almeno questo si faccia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK