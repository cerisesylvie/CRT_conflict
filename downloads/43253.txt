Consiglio Regionale della Valle d'Aosta - Oggetto del Consiglio n. 667 del 9 giugno 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 667 del 9 giugno 2021 - Resoconto
OGGETTO N. 667/XVI - Reiezione di mozione: "Introduzione di
ulteriori differenziazioni nella raccolta dei dati sui contagiati
da COVID-19".
Bertin (Presidente)
- Punto n. 10 all'ordine del giorno.
Per l'illustrazione della mozione il consigliere Planaz ne ha
facoltà.
Planaz (LEGA VDA) -
Anche questa mozione, che era stata
presentata ormai 45 giorni fa, è ormai datata e viene discussa
oggi; la pandemia ormai si è allentata un po' dal punto di vista
sanitario, però questa iniziativa era volta a impegnare il Governo,
a dare un messaggio più importante, più incisivo al Governo, alla
cabina di regia nazionale, per quanto riguarda il monitoraggio
della pandemia in corso.
Come voi ben tutti sapete in questo anno e mezzo in cui tutto il
mondo e tutto il nostro Paese sono sotto assedio, la Valle d'Aosta
- è dovuto ai nostri piccoli numeri - a differenza di altre regioni
si trova in una situazione di notevole svantaggio.
Se confrontiamo i dati della nostra regione, i dati dei contagi
giornalieri e tutti i dati che forniscono indicazioni precise che
dovrebbero alleviare e dare un messaggio diverso in base alla
condizione attuale dei contagi, la nostra regione si trova sempre
in una situazione più svantaggiata, anche avendo numeri di contagio
bassissimi.
Se noi andiamo a vedere il numero di contagi medio a livello
nazionale, la Valle d'Aosta conta un numero medio di contagi
giornalieri, però ci troviamo sempre in una situazione più
restrittiva.
E questo è un grave segnale, lasciamo stare un attimo il punto
di vista economico, ma anche dal punto di vista sanitario ci dà dei
dati che non sono reali, ancor di più adesso che siamo passati a un
tenore di rischio meno elevato, a differenza di altre regioni,
anche se con una popolazione molto più elevata, contano 800 casi
giornalieri di contagi, a differenza della nostra regione - a volte
siamo sui 10-11 contagi al giorno e fortunatamente adesso in questo
periodo la situazione sta migliorando - anche se poi i dati a
livello nazionale non è che siano cambiati tantissimo.
Le regioni stanno pian piano cambiando colore, passando molte in
zona bianca. Ci sono regioni che, pur avendo un alto indice di
contagio giornaliero, passeranno in una fascia di rischio più basso
della nostra regione, anche se siamo confinanti. La gente ha voglia
di ferie, di mare, di montagna, di svaghi e di libertà, questo fa
sì che noi ci troviamo in una fase di restrizione a diversità delle
altre regioni: i proprietari di seconde case possono fortunatamente
venire nella nostra regione.
A mio avviso, la cosa più importante in questo momento è il
controllo della sanità, dare certezza a chi voglia trascorrere le
vacanze nella nostra regione, ci troviamo a vestire la maglia nera
dell'Italia pur avendo un minimo numero di contagi.
Noi come Gruppo Lega, senza sottovalutare l'aspetto sanitario,
ci siamo sempre battuti per le riaperture, per dare risposte a chi
non poteva lavorare, a gente che non ha o rischia di perdere il
lavoro, però oggi ci troviamo - soprattutto in questa fase di
cambiamento di colore, in cui fortunatamente si sta andando in una
direzione di miglioramento - ad avere la regione sempre collocata
in questa fascia di colore più restrittiva diversamente delle altre
regioni.
Adesso io lo so che non è facile, lei, Presidente, oggi ha
dichiarato che fortunatamente è da 15 giorni che non abbiamo più
vittime e questo fa molto piacere a tutti, la ringrazio e apprezzo
l'impegno che avete già preso con il Governo nazionale, al fine di
fare riconoscere che la nostra regione non si trova in una fascia
più a rischio di altre regioni, in modo da dare più stabilità a
tutte le attività che devono organizzarsi per la stagione estiva,
sia per le persone che vogliono prenotare le loro ferie in Valle,
sia per le aziende che devono assumere personale, che devono dare
delle risposte al personale che è da tanto tempo che è in cassa
integrazione e che ha voglia di ricominciare a lavorare, che ha
voglia di vivere. Dobbiamo cercare di produrre dei dati che diano
la realtà della situazione della nostra regione, perché lo capiamo
tutti che a livello nazionale non riescono a percepire la
situazione reale della nostra regione, in quanto la valutazione dei
nostri porta a risultati diversi, che ci colloca in una fascia
sempre più restrittiva rispetto alle altre regioni.
La nostra legge "anti-Dpcm" - denominata così, ma era una legge
che voleva far emergere le diversità e le esigenze di realtà come
la nostra regione - non era una forzatura o una sfida verso il
governo centrale, ma era proprio un modo per evidenziare la
diversità delle zone di montagna, a partire dalla densità
demografica.
Anche stamattina sulle tematiche degli indirizzi programmatici e
europei si sono toccati tanti argomenti delicati, come il calo
delle nascite.
Penso che nel momento delicato in cui ci troviamo sarebbe
importante già partire dai dati che noi mandiamo a Roma, dati la
cui elaborazione porta alla classificazione, al colore della nostra
regione, elaborazione che, purtroppo, ci ha sempre collocati in una
fascia molto restrittiva. Dovremmo dare un altro segnale, anche se
poi da Roma non venissero considerati i nostri dati, ma noi
dobbiamo tentare di far passare l'immagine vera della nostra
regione e non un'immagine data da numeri che non rispecchiano la
realtà. Chiedo a nome di tutto il mio Gruppo di cercare di fare
qualcosa in più, fare il possibile per noi e i nostri cittadini che
stanno aspettando risposte.
Speriamo che domani anche nella discussione sui sostegni
riusciremo a dare un po' di risposte alle aziende che hanno subito
danni, a tutti gli impianti sciistici... per tutte le chiusure che
abbiamo dovuto subire per cose ingiustificate e ingiuste.
E allora con questa mozione volevamo chiedere, visto che durante
tutto il periodo della terza ondata ci sono stati molti contagi
asintomatici, di evidenziare o di fare capire che, pur avendo solo
un Ospedale, molti contagi non portavano nessun rischio di contagio
per chi abita in Valle o viene a visitarla, però noi differenziando
questo conteggio dei dati, potremmo presentare un dato diverso che
forse - io dico "forse" perché capisco che non è facile, è un
periodo così difficile, sicuramente le precauzioni sono sempre
necessarie - potrebbe dare un'immagine diversa per tutti noi.
È per questo che chiediamo al governo regionale di provvedere
nell'ambito delle procedure di raccolta dei dati alla suddivisione
del contagio degli infetti da Covid-19 in pazienti asintomatici,
quelli con lievi sintomi nonché quelli che continuano a non
negativizzarsi, differenziandoli da quelli che presentano sintomi
evidenti di malessere, in modo che se noi abbiamo il dato di
persone che manifestano minimi sintomi e non rischiano di aver
bisogno di un ricovero o di cure importanti, possiamo alleviare il
rischio di pressione sanitaria perché, avendo solo un Ospedale,
rischiamo tutte le volte che le ondate si innalzino e che poi non
riusciamo, o riusciamo a gestire molto emergenzialmente, a dare
delle risposte ai pazienti che ne necessitano.
Come ha detto lei, Presidente, da stamattina sono quindici
giorni che non ci sono più vittime da Covid - e dico meno male, ci
fa molto piacere - però non con questo che da quindici giorni non
ci sono più vittime e non ci sono più persone che necessitano di
cure. Questo è molto importante e non è da sottovalutare.
Presidente -
Apriamo la discussione. Assessore Barmasse,
ne ha facoltà.
Barmasse (UV) -
Condivido le linee generali espresse dal
Consigliere, ma dobbiamo fare un poco di chiarezza sugli indicatori
e come vengono valutati. Il decreto ministeriale del 30 aprile 2020
aveva introdotto un sistema di ventuno indicatori il cui scopo era
consentire una misurazione periodica di alcune dimensioni ritenute
fondamentali per la definizione del livello di rischio sanitario,
inteso come la probabilità di una trasmissione non controllata e
non gestibile di SARS-COV-2. Il sistema di monitoraggio descritto
che informava le decisioni politiche secondo il documento di
prevenzione disposto da Covid-19, "Evoluzione della strategia e
pianificazione nella fase di transizione per il periodo
autunno-invernale" di cui all'allegato 25 al decreto del Presidente
del Consiglio dei Ministri del 3 novembre 2020, non era comunque
uno strumento decisionale adeguato, ma in quel momento le Regioni
erano però ancora vincolate e dovevano attenervisi.
Il documento era tecnicamente complesso, soggetto a numerosi
passaggi istituzionali, risentiva di varie stratificazioni
normative e attribuiva un ruolo preponderante all'indice RT che
presentava numerosi limiti e soprattutto fotografava un quadro
relativo a due settimane prima.
Si riteneva necessario rivedere l'utilizzo degli indicatori
previsti dal DM salute del 30 aprile 2020, non adeguati al
monitoraggio in quanto costruiti per una valutazione di natura
tecnica della situazione epidemiologica della fase 2.
Tali indicatori inoltre risultavano non adeguati a essere
utilizzati per la valutazione degli scenari di cui allo stesso
documento, scenari che devono altresì avere una precisa finalità
comunicativa per la popolazione generale e di supporto al decisore
politico per l'adozione delle particolari misure atte a contrastare
la diffusione.
Quindi l'obiettivo era modificare a breve termine tale sistema
in collaborazione con le altre Regioni e in accordo con il Governo,
e in tal senso si è lavorato in seno al coordinamento delle Regioni
e delle Province autonome.
Con l'approvazione del decreto legge 18 maggio 2021 n. 65,
"Misure urgenti relative all'emergenza epidemiologica da Covid-19",
all'articolo 13 di tale decreto il sistema di monitoraggio è stato
profondamente cambiato, in particolare in ragione dell'evolversi
della situazione epidemiologica, a seguito di un lavoro congiunto
con la conferenza delle Regioni e delle Province autonome, in
sostituzione del parametro dell'RT si attribuisce rilievo primario
al parametro dell'incidenza, cioè numero di casi di contagi su 100
mila abitanti.
La percentuale d'incidenza viene individuata e validata dalla
cabina di regia, resta fermo che sarà parallelamente monitorato il
numero di tamponi effettuati da ciascuna Regione e Provincia
autonoma, per evitare che bassi livelli d'incidenza siano
determinati esclusivamente dalla mancata ricerca di casi.
Il parametro dell'incidenza è considerato in via esclusiva
oppure unitamente alla percentuale di saturazione dei posti letto
in area medica e/o alla percentuale di occupazione dei posti letto
in terapia intensiva, al fine d'individuare i singoli scenari e le
corrispondenti misure di contenimento.
La Regione Valle d'Aosta ha comunque proposto che il sistema
descritto fosse collegato a una valutazione della situazione
epidemiologica generale, per ovviare alla questione della
rappresentatività statistica significativa dei propri numeri - cioè
siamo piccolini - non riuscendo a fare passare tale proposta, ma
quest'ultima revisione deve essere considerata comunque transitoria
per arrivare in tempi rapidi a un superamento del sistema a
zone.
L'inserimento di tutti i nuovi casi positivi sul portale
dell'Istituto Superiore di Sanità avviene a cura di un medico, con
verifica delle cartelle cliniche dei ricoverati e dei deceduti
mediante il sistema Tracker. La raccolta dei dati avviene
giornalmente e riguarda tutti i nuovi casi - ospedalizzati, a
domicilio e deceduti - con raccolta sistematica dei parametri
previsti dall'Istituto Superiore di Sanità, ovvero data inizio
sintomi, data referto tampone, data guarigione, stato clinico,
terapia e altri ancora, da tale insieme di dati deriva il calcolo
dei valori di ogni indicatore.
Pertanto condividendo che sia determinante un efficace sistema
di monitoraggio per non avere ripercussioni di sorta sull'economia
della regione, non corrispondendo però al vero che l'indice RT
risenta dei casi asintomatici ma solo del numero dei casi con
sintomi, prevedendo il sistema già attualmente la raccolta dei dati
epidemiologici dei singoli casi, differenziandoli tra pazienti
asintomatici, sintomatici lievi, quelli che continuano a non
negativizzarsi, sintomatici gravi, ricoveri e decessi, e ritenendo
che la vera sfida sia ancora la modifica del sistema di
monitoraggio attuale per arrivare al superamento del sistema a
zone, condividendo quello anticipato da lei, perché è un sistema
che ci penalizza, ma stiamo lavorando, abbiamo già presentato anche
degli emendamenti in Commissione salute, che però anche se sono
stati accettati in Commissione salute non sono stati resi attuativi
a livello del Consiglio dei Ministri, essendo questa la situazione
io non posso accettare questa mozione, le chiedo il ritiro ed
eventualmente propongo l'astensione da parte della maggioranza.
Presidente -
Consigliere Planaz ne ha facoltà.
Planaz (LEGA VDA) -
Questa mozione è molto datata,
infatti sia al 30 aprile sia con le successive modifiche del 18
maggio hanno cercato di andare incontro allo scopo di questa
mozione, però - lo capisce anche lei - alla fine noi ci ritroviamo
sempre in una situazione più sfavorevole di altre regioni e ancora
di più in un momento come questo quando tutte le altre regioni
saranno in una fase di restrizione inferiore alla nostra e
passeranno tutte in zona bianca, o quasi, soprattutto tutte le
Regioni del Nord passeranno in zona bianca prima della Valle
d'Aosta.
Noi, trovandoci in zona gialla quando il resto d'Italia è
praticamente libero, lo sappiamo tutti, adesso magari non ancora
perché non siamo in piena stagione ma se dovesse succedere in piena
stagione, ma già solo nei week-end se noi teniamo conto dell'indice
RT della nostra popolazione quando può raddoppiare solo nei
week-end... io non dico che non è stato fatto niente, però, fino a
quando noi avremo dei dati che non manifestano veramente la nostra
situazione, ci troveremo sempre in una situazione di disagio, ma
molto disagio, sia dal punto di vista economico sia dal punto di
vista della salute.
Non ha senso che una regione piccola come la nostra, con pochi
contagi, debba sempre vestire la maglia nera della situazione
quando la realtà non è questa.
Per questo non ritiro la mozione, perché già stamattina il
Presidente in un comunicato ha detto che vi siete impegnati con il
Governo, con la cabina di regia, nell'ottica di riuscire a far
capire che la nostra regione non può stare, sola, in una zona più
restrittiva rispetto al resto d'Italia, soprattutto per la piccola
densità demografica che ha, per questo non ritiro la mozione.
Presidente -
Se non vi sono altri interventi, chiudiamo
la discussione generale, non credo ci siano dichiarazioni di voto,
non vedo richieste, pertanto possiamo passare direttamente alla
votazione della Mozione. La votazione è aperta. La votazione è
chiusa.
Presenti: 33
Votanti: 14
Favorevoli: 14
Astenuti: 19 (Barmasse, Bertin, Bertschy, Caveri, Chatrian,
Cretier, Gosjacques, Guichardaz Erika, Guichardaz Jean-Pierre,
Jordan, Lavevaz, Malacrinò, Marguerettaz, Marquis, Marzi, Padovani,
Restano, Sapinet e Testolin)
La mozione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK