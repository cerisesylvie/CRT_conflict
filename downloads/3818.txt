Consiglio Regionale della Valle d'Aosta - Oggetto del Consiglio n. 91 del 25 febbraio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 91 del 25 febbraio 1981 - Resoconto
OGGETTO N. 91/81 - PROGETTAZIONE E REALIZZAZIONE DEI LAVORI DI
ALLARGAMENTO DEL SOTTOPASSO FERROVIARIO DELLA STRADA REGIONALE DI
SAINT-MARCEL. (Interrogazione)
Presidente
- Do lettura al testo dell'interrogazione
presentata dal Consigliere Martin.
INTERROGAZIONE
Nella seduta consiliare del 14 maggio 1980, in occasione di una
interpellanza presentata dai Consiglieri Carral e Péaquin
riguardante la sistemazione della strada regionale di St. Marcel,
l'Assessore ai LL.PP. espresse l'intenzione di verificare con una
progettazione appropriata la stabilità del ponte sulla Dora e la
stabilità dei muri del sottopasso ferroviario per poter abbassare
la sede viabile e permettere quindi il transito anche agli
automezzi pesanti con altezza di carico superiore ai 3,50
metri.
Ciò premesso il Consigliere regionale
INTERROGA
l'Assessore ai LL.PP. per conoscere:
1) se l'incarico per la progettazione in questione è già
stato affidato, a chi è stato affidato, quando si prevede ultimata
la progettazione;
2) se ci sono già stati dei contatti con le FF.SS., e con
quale esito, per l'abbassamento della sede stradale del sottopasso
ferroviario della strada regionale di Saint-Marcel;
3) se si intende inserire nel programma lavori del 1981 la
realizzazione di tale opera.
Presidente
- Risponde l'Assessore ai lavori pubblici,
Consigliere Borbey.
Borbey (DC)
- I tecnici dell'Assessorato ai Lavori
Pubblici hanno fatto un sopralluogo al ponte di St. Marcel,
invitando a questo anche un libero professionista.
La verifica della stabilità di questo ponte è una cosa molto
delicata, e la Giunta regionale il prossimo venerdì ne incaricherà
l'Ufficio "Corona" di Torino, poiché nessun ufficio professionale
della Valle d'Aosta si è dichiarato competente per verificare la
situazione di quel ponte.
Quel ponte è pericoloso sulla spalla della sinistra orografica
anche perché l'acqua è in piena battuta e perché ai due terzi
dell'impostazione dell'arco in chiave ha una leggera fessura.
Quindi venerdì si incaricherà l'Ing. Perazzone, il quale è stato
scelto come persona competente e di grossa pratica.
Per quanto concerne invece i contatti con le Ferrovie dello
Stato per l'abbassamento della strada regionale, questi sono già
stati presi dal nostro Ufficio; con l'incarico dell'Ing. Perazzone
verrà eseguita anche questa progettazione. Bisognerà abbassare di
circa 70 cm. il livello della sede stradale; i lavori consistono
nel consolidamento dei muri d'ala.
L'esecuzione di questo lavoro nel redigendo Piano triennale dei
Lavori Pubblici non è prevista per il 1981, ma per la primavera del
1982, anche perché sappiamo che normalmente, anche se l'opera non è
consistente per l'abbassamento del sottopasso ferroviario, l'iter
con le Ferrovie è sempre lungo. Ad ogni modo l'iter inizierà
adesso, e speriamo che nel giro di sei mesi sia tutto pronto.
Presidente
- Il Consigliere Martin intende replicare? Ne
ha facoltà.
Martin (UVP)
- Prendo atto con soddisfazione che la cosa
si sta muovendo. Vorrei solo ricordare all'Assessore che forse,
visto che il ponte da quanto ho saputo ha una fessura ed è,
diciamo, non molto stabile, sarebbe il caso di mettere un divieto
di passaggio a certi carichi. Attualmente infatti qualsiasi mezzo
può percorrerlo; è vero che poi non ha l'accesso al paese di
Saint-Marcel, perché non riesce a passare sotto il sottopasso
ferroviario, però fino al sottopasso non c'è nessun divieto. Quindi
la prima cosa da fare sarebbe questa.
Per quanto riguarda il sottopasso ferroviario, mi fa piacere
intanto che l'Assessore ci abbia fatto sapere che nel 1982 si
dovrebbe cominciare a far qualcosa. Sono stato sul posto a vedere
ed effettivamente non si tratta di grandi cose: sarebbe
sufficiente, come diceva l'Assessore, che si abbassasse di un 70-80
cm. la sede stradale; e forse non si tratta nemmeno di un
abbassamento, ma soltanto di togliere i continui strati di asfalto
che sono stati fatti nel tempo, perché la sede stradale era molto
più bassa di quella attuale. Direi che questo è il lavoro più
importante perché molti mezzi, anche non pesanti, che potrebbero
passare sul ponte, hanno un'altezza tale per cui non riescono a
passare dal sottopasso ferroviario, e tutto questo è un vincolo
abbastanza grave per il Comune di Saint-Marcel che dispone
solamente di questa strada di accesso, in particolare per uno
sviluppo industriale della zona bassa di Saint-Marcel. Ci sono già
delle fabbriche, mi pare - parlo della distilleria ecc. - che hanno
dei grossi fastidi quando si tratta di portare dei carichi, perché
attualmente sotto quel ponte possono passare solamente automezzi
con un'altezza di carico di m. 3,50.
Mi ritengo comunque soddisfatto della risposta
dell'Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK