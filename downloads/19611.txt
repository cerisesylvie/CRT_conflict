Consiglio Regionale della Valle d'Aosta - Oggetto del Consiglio n. 2768 del 25 settembre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula
Oggetto del Consiglio n. 2768 del 25 settembre 2002 - Resoconto
OGGETTO N. 2768/XI Affido all'AREV della gestione dei fondi
regionali precedentemente effettuata dall'Amministrazione regionale
e stato dei pagamenti per gli indennizzi assicurativi.
(Interpellanza)
Interpellanza Premesso che:
- nel comparto zootecnico permane tuttora una situazione di
crisi;
- le leggi regionali n. 21 del 2001 e n. 3 del 2002 finalizzate
ad interventi mirati nel settore non hanno ad oggi conseguito i
risultati auspicati;
- la scelta politica voluta dalla Giunta di demandare all'AREV,
la gestione dei fondi regionali, precedentemente effettuata dagli
uffici dell'Amministrazione, ha dilatato i tempi dei pagamenti
anziché ridurli;
- i pagamenti degli indennizzi da parte dell'assicurazione
stipulata ai sensi della L.R. 21/01 sono fermi al dicembre
2001;
- i contributi per le rassegne ex articolo 2 comma 1 lett. e)
L.R. 21/01 effettuate la scorsa primavera non sono ancora stati
corrisposti;
i sottoscritti Consiglieri regionali
Interpellano
l'Assessore all'Agricoltura e Risorse Naturali per sapere:
1) i motivi che hanno indotto la Giunta ad affidare all'AREV
l'attività precedentemente svolta dagli uffici
dell'Amministrazione;
2) le cause dei ritardi nei pagamenti dei contributi per le
rassegne e degli indennizzi assicurativi;
3) se corrisponde a verità che la Giunta non intenda più
finanziare dal 2003 il secondo lotto dell'assicurazione.
F.to: Frassy - Tibaldi - Lattanzi
Président
La parole au Conseiller Frassy.
Frassy (FI)
Il nostro gruppo aveva espresso delle
perplessità in quest'aula l'indomani dell'approvazione delle leggi
dichiarate innovative dalla Giunta e dall'Assessore: le leggi n.
21/2001 e n. 3/2002; dovevano essere le leggi che, in base ai
ragionamenti e alle impostazioni effettuate dalla maggioranza
regionale, avrebbero dovuto dare un significativo contributo al
settore della zootecnica per uscire da quella che è una crisi ormai
strutturale che ha radici lontane, ma che è amplificata dalle
particolarità montane esistenti nella nostra regione.
A distanza ormai di un anno e più dalla prima legge e da tempo
minore rispetto alla seconda legge, ci rendiamo conto che le
perplessità e le critiche che avevamo espresso su quei disegni
legislativi erano più che mai fondate.
Perché diciamo questo? Perché ci siamo resi conto che nella
sostanza tutti quegli interventi complessi, individuati nella legge
e che demandavano a successivi atti amministrativi la risoluzione
di quelli che erano i nodi gestionali, sembrano non aver dato
risposte consone alle attese del settore. L'Assessore Perrin, in
particolare, aveva attuato con gli atti amministrativi di Giunta la
decisione di demandare la gestione - che vorremmo dire ben
collaudata all'interno degli uffici dell'Amministrazione - ad una
delle associazioni di categoria, l'AREV in particolare.
Questa ipotesi operativa sembrerebbe oggi non aver dato quei
risultati di celerità e speditezza che ci si poteva attendere nella
gestione di quelli che sono i pagamenti legati a queste due leggi e
di conseguenza a quelle che sono le istruttorie conseguenti. È
abbastanza notorio come nel settore della zootecnia ci sia una
situazione di malessere perché, a fronte di costi certi, di costi
fissi e anche di gabelle - mi riferisco ai premi dell'assicurazione
già riscossi -, ci sono i pagamenti degli indennizzi per quanto
riguarda le polizze assicurative o i contributi delle rassegne.
Essi risultano essere in fortissimo ritardo dato che, come
abbiamo scritto nelle premesse dell'interpellanza, risulterebbe
addirittura che i pagamenti dell'assicurazione siano fermi al
dicembre 2001, che siano indietro di quasi un'annualità e i
contributi delle rassegne della scorsa primavera, alla data in cui
abbiamo depositato l'iniziativa - ed eravamo ai primi di settembre
-, non erano ancora stati corrisposti a favore degli
allevatori.
Vorremmo capire oggi, alla luce di quello che riteniamo essere
un primo bilancio - non abbiamo la presunzione che sia un bilancio
a consuntivo di queste leggi, ma sicuramente sono dati sui quali
vanno fatte alcune riflessioni -, in base a quale filosofia gli
uffici dell'Amministrazione sono stati sgravati di queste
incombenze. Sostanzialmente, poi, ci consta che gli uffici siano
stati sgravati parzialmente perché una buona parte di queste
incombenze, sotto forma di controllo finale, sono rimaste in capo
agli uffici stessi, perciò si è duplicata la procedura
amministrativa e si è scollegata l'istruttoria dalla fase del
controllo, creando probabilmente ulteriori rallentamenti
nell'erogazione di queste risorse economiche.
Vorremmo anche sapere, di conseguenza, se è solo questa la causa
di questi ritardi o se invece ci sono altre concause non di nostra
conoscenza, probabilmente l'Assessore può contribuire a chiarire la
situazione, anche perché noi ci aspettiamo che l'Assessore, dopo
questo rodaggio - ribadiamo: non soddisfacente dal nostro punto di
vista -, abbia già individuato i correttivi necessari per far sì
che nei prossimi mesi, quando si dovranno riscuotere gli indennizzi
delle prossime polizze assicurative o i contributi delle prossime
rassegne, si riesca ad evitare i ritardi che si sono avuti in
questo primo avvio di gestione delle due leggi regionali
citate.
Dall'esame del bilancio, se non ci sono sfuggite variazioni
successive, dedurremmo che non sia più intenzione
dell'Amministrazione regionale, della Giunta in particolare, di
finanziare quello che viene definito "secondo lotto assicurativo",
ossia quella che è stata… non so se
chiamarla innovazione o invenzione, ma sicuramente quell'aspetto
che più è stato apprezzato dagli allevatori e che li ha convinti a
sottoscrivere il progetto assicurativo contenuto nelle leggi
regionali.
Il non rifinanziare per il 2003 il secondo lotto molto
probabilmente vorrebbe dire non riuscire a gestire il meccanismo
assicurativo in maniera significativa rispetto a quanto è accaduto
fino ad oggi, perciò vorremmo capire se questo è l'intendimento
politico della Giunta e, se così fosse, quali sono le valutazioni
che hanno portato a questa conclusione: se sono mere valutazioni di
cassa o se sono valutazioni più tecniche o più politiche.
Président
La parole à l'Assesseur à l'agriculture
et aux ressources naturelles, Perrin.
Perrin (UV)
Nelle premesse dell'interpellanza vi sono
delle affermazioni che non corrispondono a verità o che almeno sono
in parte superate dai fatti.
Vorrei partire da una premessa: tutta la politica agricola è
stata rivista e reimpostata a seguito dell'emanazione degli
orientamenti comunitari per gli aiuti di Stato nel settore
agricolo; in particolare, per quanto riguarda le rassegne, il punto
14, relativo alle prestazioni di assistenza tecnica, prevede fra
l'altro la possibilità di concedere aiuti per coprire i costi di
organizzazione dei concorsi, mostre e fiere, incluse le spese
connesse alla partecipazione a tali manifestazioni. Lo stesso
punto, nel fissare le regole e i limiti per l'applicazione di tale
misura, cita espressamente le associazioni quali enti
organizzatori, quindi c'è un'indicazione precisa negli orientamenti
di chi può organizzare e gestire queste manifestazioni.
La Regione pertanto all'articolo 2, lettera e), della legge n.
21/2001 ha previsto aiuti per le rassegne e i concorsi zootecnici
affidando all'Association régionale éleveurs valdôtains
l'organizzazione di tali manifestazioni, su presentazione di
apposito programma, come stabilito dalle delibere applicative.
D'altra parte l'AREV è l'associazione che rappresenta oltre il
90 percento degli allevatori valdostani e tradizionalmente si è
sempre occupata dell'organizzazione delle rassegne e dei concorsi
zootecnici in collaborazione con les sociétés d'élevage presenti
nei vari comuni.
Altro aspetto che intendo sottolineare: sempre nell'ambito degli
interventi nel settore dell'allevamento, articolo 2, punto g), è
prevista la copertura delle spese sostenute dalle associazioni
agricole per la tutela assicurativa dei propri aderenti a garanzia
dei danni arrecati agli allevamenti da eventi fortuiti, malattie
non infettive e questo è un altro aspetto specifico degli
orientamenti.
I soli gestori di questa misura quindi possono essere le
associazioni, non l'amministrazione pubblica, che non si può
sostituire alle associazioni per promuovere eventuali polizze di
questo genere. Anche in questo caso l'AREV ha presentato un
programma assicurativo per i propri associati, programma che ha
riscontrato una massiccia adesione da parte degli allevatori, e che
la Giunta ha approvato con propria delibera del dicembre 2001.
Veniamo alla situazione dei pagamenti. I contributi relativi alle
rassegne effettuate in primavera risultano essere stati
regolarmente liquidati fra il 19 luglio e il 30 agosto 2002.
Le rassegne hanno avuto luogo nel corso del mese di maggio - mi
sembra l'ultima all'inizio di giugno -; facendo il conto del tempo
passato dal momento della presentazione dell'animale alla rassegna,
quindi dalla predisposizione degli elenchi dei partecipanti da
parte dell'AREV, al controllo successivo fatto dai nostri uffici
sono passati in media dai 70 ai 90 giorni, non mi sembra un tempo
talmente dilazionato per un pagamento fatto da una pubblica
amministrazione, anche tenendo conto che per questa legge,
giustamente, come era già stato ricordato in fase di prima
applicazione, le modalità e i criteri hanno dovuto essere messi a
punto, ivi compresa tutta l'informatizzazione del sistema della
redazione degli elenchi e dei controlli rispettivi. Ritengo che i
tempi siano stati rispettati, questo non toglie che possano essere
migliorati nel futuro. Il totale del programma delle rassegne ha
permesso di liquidare circa 5,3 milioni di euro, credo un
indennizzo interessante per i nostri allevatori e per gli
allevamenti in un momento di non facile gestione.
Per quanto riguarda gli indennizzi assicurativi, i ritardi nei
pagamenti risultano essere inizialmente determinati dal problema
della messa a punto di un adeguato programma informatico di
gestione, molto spesso anche dalla non completezza delle pratiche
di richiesta di rimborso, quindi con solleciti da parte dell'AREV
verso gli allevatori per completare queste pratiche, e dai tempi
necessariamente più lunghi di controllo da parte dei veterinari
incaricati dall'assicurazione, a fronte di una massiccia adesione
da parte degli allevatori.
Al momento attuale si può affermare che la procedura si è
stabilizzata, tant'è vero che per il lotto 1 sono stati effettuati
i pagamenti di tutti i sinistri avvenuti entro i primi giorni di
luglio - siamo a livello di pagamento in tempo quasi reale -: sono
stati liquidati 374 sinistri per un importo totale di 286 mila
euro; mentre per il lotto 2 risultano corrisposti indennizzi
relativi a 1.333 sinistri per un importo totale pari a 695 mila
euro e i pagamenti sono stati effettuati per tutti i capi macellati
a tutto marzo 2002. Da verifiche fatte in questi giorni, ulteriori
tre mensilità sono in fase di pagamento.
Alla domanda del Consigliere relativamente alla decisione di
limitare ad un'annualità l'intervento relativo al secondo lotto,
rispondo che questo è vero ed è contenuto nei criteri e nelle
modalità per la concessione degli aiuti approvati con delibera di
Giunta del novembre 2001, più in particolare al punto 1.2, dove nei
requisiti di ammissibilità, in considerazione del fatto che la
polizza assicurativa di copertura dei danni di cui al gruppo B
riveste un carattere accessorio rispetto alla polizza principale,
relativa ai danni di cui al gruppo A, è previsto che per le
patologie del gruppo B l'intervento regionale sia limitato alle
adesioni sottoscritte nell'arco di 12 mesi dalla data di decorrenza
dell'originario contratto assicurativo.
L'appendice alla polizza assicurativa principale era stata
valutata necessaria per le pesanti condizioni degli allevamenti in
seguito al fenomeno BSE e ai rischi ventilati di possibile
insorgenza dell'AFTA zootecnica, quindi è stato un fatto specifico,
la gravità della situazione dei nostri allevamenti in quel momento,
ad aver consigliato la predisposizione di questa appendice
all'assicurazione principale.
Superate queste emergenze, l'AREV ha provveduto, sulla base
della decisione del consiglio di amministrazione, a disdire il
contratto assicurativo per il lotto B. In conclusione, ritengo che
le nuove misure adottate abbiano alleviato i problemi del settore,
sono misure comunque importanti e coerenti con gli orientamenti
dell'Unione europea, oltre che coerenti con gli indirizzi che
abbiamo voluto dare allla politica del settore zootecnico, cioè il
nuovo sistema di aiuti previsti dalla legge n. 21, che si sta
collaudando, e dalla più recente legge n. 3, che è in fase di
attuazione.
Credo che l'applicazione andrà a regime in tempi non troppo
lunghi, dopo questa necessaria messa a punto, lo stesso Consigliere
Frassy parlava di rodaggio, che è necessario non solo per
l'Amministrazione, ma anche per gli allevatori stessi che devono
capire quali sono i nuovi orientamenti e qual è la nuova
impostazione che è stata data: molto spesso infatti gli allevatori
sono rimasti ancorati alle vecchie misure e rimpiangono quel famoso
"fine carriera", quelle misure che ormai non sono più ammissibili,
devono capire invece qual è la funzione delle nuove misure che
abbiamo messo in piedi.
Quali siano i risultati auspicati lo abbiamo detto in questa
sede, sono obiettivi importanti: il miglioramento della qualità
degli allevamenti attraverso il supporto a tutta la selezione - qui
l'impegno è importante e forte -; la promozione e la valorizzazione
del patrimonio zootecnico attraverso l'incentivo per l'acquisto di
riproduttori di qualità, attraverso la promozione con rassegne e
concorsi zootecnici e fiere; l'assistenza tecnica per migliorare la
gestione delle aziende; la copertura delle spese assicurative per
garantire la tranquillità agli allevatori di fronte ad impreviste
emergenze sanitarie e non ultima la sanità degli allevamenti
proprio per la tutela dell'allevatore, del suo lavoro, ma anche per
la tutela del consumatore.
Credo di potere affermare che l'Amministrazione regionale ha
creato gli strumenti che gli allevatori potranno utilizzare al
meglio, anche partecipando direttamente alla gestione delle misure
più importanti attraverso le proprie associazioni.
Ad esempio va in questo senso l'attribuzione di competenze di
gestione all'AREV, che è l'associazione che rappresenta soprattutto
gli allevatori, quindi credo che una voce diretta e una
compartecipazione degli allevatori alla gestione di queste misure
sia oltremodo importante e potrà dare in futuro senz'altro i suoi
frutti.
Président
La parole au Conseiller Frassy.
Frassy (FI)
Abbiamo ascoltato la risposta dell'Assessore
e, al di là di quelle che possono essere le parole che in
quest'aula usiamo per sostenere i nostri convincimenti e le nostre
idee, contano alla fine i fatti e, al di là delle belle parole e
dei bei proponimenti, che sono stati ripresi dai testi delle due
leggi, la n. 21/2001 e la n. 3/2002, rimane una sostanziale verità:
che in tutto questo meccanismo e in queste cifre che lei ha citato,
cifre importanti perché sono cifre che, a seconda delle varie
annualità, oscillano sui 18 miliardi di vecchie lire, per
intenderci… c'è la sensazione che il
comparto, l'allevatore, l'azienda in questione siano all'ultima
ruota dell'ingranaggio. Perché diciamo questo?
Perché non è pensabile che venga stipulata un'assicurazione con
chi fa dell'assicurazione la propria professionalità e dunque non
fa l'assicuratore per caso… non è
pensabile sentirsi rispondere che gli indennizzi assicurativi di
quei premi che comunque sono stati pagati, vuoi con il meccanismo
della trattenuta sul contributo delle rassegne, vuoi alcuni con il
pagamento all'atto di sottoscrizione della polizza, siano stati
liquidati un anno dopo per problemi connessi alla messa a punto del
programma informatico, cioè noi stiamo affrontando la vicenda come
se tutto fosse normale.
Noi riteniamo che in questa vicenda ci sia ben poco di normale
in quanto i soggetti primi percettori, forse di parcheggio, di
questi ingenti risorse sono i broker prima, le compagnie
assicurative dopo, per certi versi i veterinari e poi, buoni
ultimi, forse dopo gli allevatori. Questa è la filosofia che
avevamo contestato fin dall'inizio, quando si trattò di dare un
giudizio politico su queste leggi, da parte sua c'era stata data
assicurazione che questa era la strada giusta.
La risposta che lei oggi ci ha fornito ripercorre le parole di
un anno fa, tant'è che lei ha detto che l'AREV rappresenta il 90
percento degli allevatori, che è l'AREV che deve organizzare le
manifestazioni, ma noi aggiungiamo: organizzare non vuol dire
gestire l'erogazione dei contributi perché questo negli
orientamenti non sta scritto, è una scelta che voi avete
politicamente ritenuto di adottare, ma non l'avete spiegata.
Dite anche che l'AREV vi ha presentato un progetto per le
prossime annualità che stralcia il secondo lotto assicurativo in
quanto la situazione di emergenza è finita, non so a quale
emergenza si riferisse lei, Assessore, o a quale emergenza si
riferisca l'AREV, le dico solo che noi abbiamo avuto modo di
constatare in questo periodo estivo come l'emergenza sia tutt'altro
che finita nel comparto zootecnico perché le aspettative che le
leggi n. 21 e n. 3 avevano creato in massima parte non sono state
ripagate dalle leggi stesse.
Siamo perciò insoddisfatti della risposta perché è una risposta
di cortesia, ma che non va al cuore del problema, che non ci dice
qual è stata la scelta politica di demandare tutto
all'associazione, che non ci dice per quale motivo l'associazione
non riesce a gestire con tempistiche diverse queste nuove
incombenze che le sono state demandate, anche perché è evidente
che, quando uno si trova a gestire un bilancio di 2 miliardi e poi
si trova di colpo a gestire un bilancio di oltre 6 miliardi, o fa
fronte con un'informatizzazione e con un'assunzione di personale
straordinario oppure è difficile che riesca ad essere efficiente,
tempestivo ed efficace nella gestione di risorse che sono tre volte
superiori a quelle che precedentemente amministrava.
I ritardi, secondo la sua risposta, sono fisiologici, comunque
non dovrebbero più accadere nel futuro…
vogliamo crederci, e penso che, per quanto riguarda
l'assicurazione, la risposta ci sarà nei commenti che i diretti
interessati daranno in merito alle nuove proposte assicurative per
gli anni a venire.
Nell'esprimere l'insoddisfazione per la risposta, perciò
possiamo dire, seppure rammaricandoci, che avevamo ragione allorché
sulle leggi n. 21 e n. 3 avevamo espresso un voto di astensione
benevola, con l'auspicio che le nostre previsioni, tutt'altro che
rosee, potessero essere smentite dai fatti.
Dobbiamo invece dire che i fatti hanno smentito quello che era
l'ottimismo di questa Giunta. Ci confronteremo nuovamente sul
problema per quanto riguarda la prossima annualità, allorché il
rodaggio dovrebbe essere finito e allorché vedremo se ci saranno
delle novità più significative di quanto non abbiamo potuto
apprezzare in questo primo anno di rodaggio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK