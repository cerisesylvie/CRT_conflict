Consiglio Regionale della Valle d'Aosta - Oggetto del Consiglio n. 3320 del 20 febbraio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
NOMINE E INCARICHI DI CONSULENZA E SPECIALI
Incarichi di consulenza e speciali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3320 del 20 febbraio 2008 - Resoconto
OGGETTO N. 3320/XII - Interrogazione: "Affidamento di un
incarico ad un'agenzia grafica per la promozione di un ciclo di
sviluppo economico".
Interrogazione
Premesso che:
- la Giunta regionale con la deliberazione 613 del 2007 ha
assegnato all'Assessorato delle Attività Produttive la competenza
in materia di marketing territoriale;
- in tali atti amministrativi si legge che l'Assessorato
delegato "ha dato avvio ad alcune attività volte ad innescare un
nuovo ciclo di sviluppo economico in Valle d'Aosta";
- l'Assessorato delegato nell'ambito di tali nuove competenze
ha acquistato con deliberazione 3137 del 2007 per una spesa
complessiva di € 23.757,60 spazi pubblicitari sulla stampa
regionale da utilizzarsi entro il 30 giugno 2008;
- con successiva deliberazione n. 178 del 2008 ha approvato
il logo da utilizzare in occasione di eventi di comunicazione
collegati ad attività di marketing territoriale, commissionato ad
agenzia esterna con precedente provvedimento dirigenziale che
impegnava € 4.200,00;
il logo sopra citato risulta poco comprensibile e
anonimo;
i sottoscritti Consiglieri regionali
Interrogano
il Presidente della Regione e l'Assessore delegato per
conoscere in base a quali criteri e procedure è stata scelta
l'Agenzia grafica incaricata e su quali presupposti e da quale
soggetto è stato ritenuto valido il logo approvato con la
deliberazione di Giunta n. 178/2008.
F.to: Frassy - Tibaldi - Lattanzi - Ottoz
Presidente -
La parola all'Assessore alle attività
produttive e politiche del lavoro, La Torre.
La Torre (FA)
- Questa interrogazione mi sorprende
simpaticamente, intanto per la capacità dei Consiglieri di "Forza
Italia" di essere così attenti nel particolare (in 1,6 miliardi di
euro di spesa hanno questa capacità!) e poi la cosa più bella:
anche esasperando il dato, nella complessità del riposizionamento
strategico industriale della Regione riescono ad arrivare a questo
particolare! Ripeto, è il primo elemento che mi sorprende
simpaticamente.
Il secondo è che esprimono un giudizio, legittimo naturalmente,
perché dicono che il logo sopra citato risulta poco comprensibile e
anonimo, ma è un giudizio che attiene al loro gusto. Se attenesse
ad un aspetto amministrativo, direi: "venite voi a gestire" e
sarebbe un modo simpatico anche questo!
Al di là della simpatia dell'interrogazione, le procedure alle
quali ci siamo attenuti sono quelle previste dalla legge ed in
particolare la legge regionale n. 13/2005 concernente
l'acquisizione ed esecuzione in economia di beni, servizi e lavori,
la quale prevede all'articolo 6 che ".... per le acquisizioni di
beni e servizi di importo non superiore a 8.000 euro, al netto
degli oneri fiscali, il dirigente responsabile può richiedere un
solo preventivo". E così è stato: si è richiesto un preventivo, che
è stato giudicato congruo? Lo studio e la realizzazione di questo
logo sono costati 3.500,00 euro. La scelta della società
realizzatrice è stata fatta sulla base dell'apprezzamento per altri
lavori effettuati dalla stessa in altre occasioni (che a me non
sono note, perché sono Assessore da poco tempo).
I presupposti in base ai quali è stato ritenuto valido il logo
sono quelli che hanno spinto la struttura competente a
commissionare il lavoro, e ossia l'opportunità di caratterizzare i
principali eventi di comunicazione, quegli eventi che poi sono
collegati alle iniziative di "marketing" territoriale poste in
essere dall'Assessorato. Il logo serve quindi a rendere
riconoscibile, con un segno distintivo ed esclusivo, l'azione di
divulgazione delle predette iniziative e a dare continuità nel
tempo alle attività che saranno poste in essere.
Nell'interrogazione forse chiedete qualcosa di più. Il segno
distintivo che, come tutti del resto, può piacere o non piacere, è
stato scelto in base ai seguenti criteri: semplicità del logo,
evocazione dell'idea di sviluppo e movimento...
Frassy
(fuori microfono)
-... la semplicità non si
discute...
La Torre (FA)
- ... è un elemento cercato. D'altronde,
Consigliere Frassy, lei che è così attento, basta che si ricordi
qual è il logo di Confindustria e vi troverà anche un'attinenza è
fatto nello stesso modo e con la stessa semplicità, se li vada a
confrontare. Così se lei legge il nostro logo, vede che manca
l'aquila e ci sono gli ingranaggi...
Frassy
(fuori microfono)
- ... è questo il
problema...
La Torre (FA)
- ... cosa vuole, l'aquila non tutti
possiamo averla... i criteri sono, come dicevo, la semplicità del
logo, l'evocazione dell'idea, la convergenza verso l'obiettivo
comune di sviluppo (presenza di simboli richiamanti settori
differenti, quali l'ingranaggio per la meccanica avanzata e la
traccia di connessione di un circuito integrato per la
microelettronica), la compatibilità dei colori con altri che fanno
parte del progetto. Il soggetto che ha approvato il logo è la
struttura dell'Assessorato competente in materia, naturalmente con
il mio assenso.
Presidente -
La parola al Consigliere Frassy.
Frassy (CdL)
- Vede, Assessore, è ovvio che il giudizio
estetico rimanga nella sfera della soggettività...
(interruzione del Presidente della Regione, fuori
microfono)
... ne sono onorato, Presidente, ne sono onorato...
Il problema è che qui stiamo parlando di "marketing" e il
trasferimento di competenze da "Finaosta" all'Assessorato che in
questo momento lei sovrintende è consequenziale al fallimento delle
politiche di "marketing", portate avanti da "Finaosta" negli anni
passati e mi sembra che sul fallimento delle politiche di
"marketing" di "Finaosta" lei ce ne abbia dato...
Il suo collega di Giunta interferisce nella possibilità di
capirci rispetto a quanto andiamo dicendo! Prendo comunque atto che
di tanto in tanto ci sono dei punti di appoggio che stanno davanti
ai banchi della Giunta...
Presidente, sospendiamo il Consiglio, in modo che vengano
espletate queste...
Si dà atto che dalle ore 16,17 assume la Presidenza il
Vicepresidente Tibaldi.
Presidente -
... Assessore Viérin e Presidente Caveri, se
potete uscire dall'aula o appartarvi un attimo...
Frassy (CdL)
- ... è fastidioso parlare con un Assessore
e non vederlo, non si capisce se si dialoga o meno...
(interruzione del Presidente della Regione, fuori
microfono)
Presidente -
Grazie, Presidente Caveri, prego collega
Frassy.
Frassy (CdL)
- Qui stiamo parlando di "marketing",
pertanto non si tratta più del bello in quanto tale ma è la
capacità di trasmettere sul mercato una connotazione grafica che
possa dare l'immagine di quello che si vuole vendere.
Devo dire che ho ascoltato con attenzione la sua spiegazione su
questo logo, perché se all'ingranaggio ci eravamo arrivati, perché
questa rotellina non poteva che essere un ingranaggio che sfuggiva
magari ai meccanismi che dovrebbero farlo funzionare, al circuito
non ci saremmo mai arrivati. Eravamo convinti che fosse un
termometro e visto che la colonnina di mercurio segnava una
temperatura alta (di malattia) del sistema industriale in Valle, ci
sembrava curioso che si fosse optato per quello che diventava un
indicatore immediato dello stato di cattiva salute del sistema
industriale. Non avrebbe dato una bella immagine, un termometro di
questo genere, perciò era ovvio che non poteva essere un
termometro! Lei ci dice invece che è la traccia di un circuito
integrato...
Al di fuori di tali considerazioni, la sfido a sostenere che
questa cosa non solo valga quello che è stata pagata (4.200 euro),
ma che possa connotare in termini aggressivi, di efficacia, di
capacità di ricordo la nostra Regione. Questa pallina verde (che
può far piacere ai colleghi del gruppo "Arcobaleno") con queste
inserzioni bianche, non significa assolutamente nulla.
Se questo è l'avvio del "marketing", Assessore (se lo lasci dire
da uno che non capirà nulla di strategie di comunicazione, ma che
come cittadino pensa: questo l'ho capito, questo non l'ho capito,
questo mi ha impressionato, questo non mi ha impressionato...)
questa cosa è fallimentare!
Non capisco per quale motivo si voglia creare una frammentazione
dei loghi. Nelle strategie di comunicazione si sostiene normalmente
che non deve essere cambiato il logo, perché viene associato a
quella realtà. Qui ci troviamo in una situazione schizofrenica di
frammentazione del logo: c'è il logo del sistema bibliotecario, c'è
il logo della Presidenza della Regione, c'è il logo del sistema di
sviluppo industriale, c'è il logo dei sapori di tradizione... ossia
abbiamo creato una confusione tale per cui comunichiamo in maniera
frammentata e inficiamo lo scopo primario della comunicazione,
ossia lasciare il segno.
Chiudo con una battuta: probabilmente manca qualche lettera
nella sigla SIVA, perché così non si va da nessuna parte!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK