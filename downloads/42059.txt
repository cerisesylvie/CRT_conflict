Consiglio Regionale della Valle d'Aosta - Oggetto del Consiglio n. 1014 del 23 ottobre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1014 del 23 ottobre 2019 - Resoconto
OGGETTO N. 1014/XV - Interpellanza: "Modalità di gestione
degli stabili da parte dell'ARER".
Farcoz (Presidente) -
Punto n. 21 dell'ordine del giorno,
l'Assessore è momentaneamente occupato, passiamo al punto n. 23. La
parola all'assessore Borrello.
Borrello (SA) -
Per quanto riguarda la prima questione:
"
se si è a conoscenza...
", ovviamente ho dovuto chiedere
all'Ente dire di rendicontarmi rispetto a quanto lei ci ha
sollecitato e nel prospetto allegato che poi le fornirò sono state
riportate cronologicamente le assemblee condominiali relative ai
condomini in cui sono presenti alloggi gestiti dall'ARER, sia di
proprietà dell'ARER, sia del patrimonio ex Comune di Aosta gestito
dall'APS. Ricordo che nel 2017-2018 abbiamo acquisito tutto il
patrimonio e quindi quello è l'anno di riferimento per lo
switch
. Si sono svolte con riferimento all'anno 2017-2018 e
2018-2019 evidenziando gli argomenti all'ordine del giorno e la
presenza oppure l'assenza dell'ARER, occorre fare presente che, per
quanto riguarda il patrimonio del Comune di Aosta, la competenza
alle assemblee condominiali è riferibile solo per l'approvazione
dei preventivi 2018-2019 in virtù di quanto le ho detto
precedentemente.
Per quanto concerne la partecipazione alle assemblee ordinarie
dei condomini misti - perché ricordo che l'ARER ha proprietà di
condomini interi, ma anche alloggi all'interno di condomini misti
-, l'ARER non ha partecipato alle assemblee ordinarie dei condomini
di cui possiede una quota esigua millesimale spesso inferiore al 10
percento, mentre ha presenziato alle assemblee ordinarie con una
percentuale di proprietà millesimale superiore al 25-30 percento:
questo è il limite della partecipazione per i lavori di carattere
ordinario. A maggior ragione ha sempre presenziato alle assemblee
straordinarie per la deliberazione di interventi manutentivi
importanti. Io le chiederei in replica se ha delle indicazioni
differenti, di fornirmele, io farò poi un raffronto con l'ente
strumentale che mi ha fornito questo tipo di informazioni, se lo
vuole fare in replica oppure anche in un secondo momento, non è un
problema.
Per quanto riguarda invece il secondo punto: il discorso legato
ai canoni di locazione dei garage.
Per quanto riguarda questo punto, la delibera di Giunta
regionale n. 1903 del 28 dicembre 2017, la Regione ha formalizzato
gli indirizzi e i criteri programmatici finalizzati alla
realizzazione delle politiche abitative per l'anno 2018, tra i
quali all'interno della delibera il punto J: "
avviare iniziative
anche di riduzione dei canoni di locazione finalizzate
all'ottimizzazione dell'uso delle autorimesse e dei posti auto
disponibili
". Questo si è reso necessario perché molti garage,
molti posti auto erano sfitti e quindi gravavano sul bilancio
dell'ARER. In attuazione degli indirizzi l'ARER, il Cda, con
delibera del 19 ottobre 2018, ha approvato e trasmesso
all'Amministrazione regionale la nuova proposta di calcolo dei
canoni in linea con la delibera di Giunta regionale: la n. 1794 del
23 dicembre 2016, che prende in riferimento le tabelle OMI quindi
l'Osservatorio del mercato immobiliare, l'abbattimento delle
vetustà. In tale proposta veniva ipotizzato un abbattimento del
canone per gli inquilini ERP del 20 percento, soprattutto per non
incorrere nella sleale concorrenza sul libero mercato e per
favorire le fasce sociali a cui l'azienda si rivolge
prioritariamente. Di conseguenza - le spiego velocemente -, abbiamo
deciso di effettuare uno sconto del 20 percento rispetto al valore
del mercato immobiliare e abbiamo aperto alla possibilità di andare
sul mercato per quanto riguarda l'affitto dei garage, e soprattutto
all'interno del quartiere Cogne, molti di essi erano sfitti.
Mi preme fare un passaggio, mi permetterà il collega Gerandin,
rispetto all'ultima affermazione del collega Manfrin, che in coda
ha buttato lì una considerazione, ma, per onestà intellettuale e
per correttezza di informazione, la delibera, quella citata, la n.
1794 riguardo ai valori OMI, permette una migliore definizione per
quanto riguarda i canoni per le persone che veramente ne hanno
bisogno, quindi circa più del 50 percento dei canoni con quella
delibera sono minori rispetto a quelli che erano precedentemente
definiti. Sicuramente il 50 percento di quelli che hanno avuto un
aumento è perché hanno un reddito che può sostenere tale
indicazione.
Un'altra considerazione però - le avevo già risposto in un'altra
interrogazione che lei aveva fatto -: lo slittamento
dell'applicazione della delibera era legato essenzialmente a una
richiesta dell'ARER per andare a utilizzare la stessa tipologia di
modalità di calcolo visto il passaggio tra APS e ARER in virtù del
fatto che è accaduto tra il 2017 e il 2018, per l'effettuazione di
un unico calcolo in tal senso. Le avevo già risposto in un'altra
interpellanza.
Nel concludere per il collega Gerandin, l'ARER ha applicato il
nuovo calcolo del canone per quanto riguarda gli affitti dei garage
dal mese di luglio del 2019 dandone ripetutamente avviso scritto a
tutti gli interessati nelle bollette di aprile, maggio e giugno del
2019, quindi per tre mesi antecedenti a questo tipo di cambiamento
c'è stata la comunicazione a tutti gli interessati. Il nuovo
calcolo del canone di affitto delle autorimesse, che è uguale per
tutti, quindi valore OMI per metri quadri, è dato dalla superficie
per il valore locativo al metro quadro definito dal valore
specifico OMI, abbattuto del coefficiente di vetustà. Il canone
dipende dunque unicamente dalle dimensioni del box, dal comune e
dalla zona in cui è ubicato e dall'età del fabbricato. A tale
canone, che vale per tutti, proprio per non andare a incorrere
nella sleale concorrenza, viene applicato un abbattimento del 20
percento per i soli inquilini ERP, perché sono coloro che sono
titolari delle politiche abitative di assegnazione delle case
popolari.
Dirò anche un'altra cosa in più: in virtù anche
dell'applicazione di questi mesi, abbiamo avuto alcune segnalazioni
rispetto all'utilizzo dei garage da persone che hanno disabilità
motorie, che per ovvi motivi non possono andare ad accedere nei
posti di disabili lungo il territorio comunale, stiamo valutando
solo per quelle casistiche, quindi disabilità motorie, di applicare
un ulteriore elemento di riduzione; comunque ho le tabelle per
quanto riguarda il primo quesito.
Président -
La parole au collègue Gerandin.
Gerandin (
MOUV') -
Prima di tutto mi dispiace un
po' smentirla, perché probabilmente chi ha fatto la ricognizione
dell'ARER o non era così ben documentato o quanto meno ha dato
un'informazione non corretta, io qua ho un verbale: convocazione di
assemblea ordinaria, ordine del giorno: bilancio consuntivo
2018-2019, conferma amministratore, nomina consiglieri, lavori
straordinari di manutenzione e programma ascensore, sostituzione
portone d'ingresso, lavori straordinari recinzione, scelta ditta di
pulizie, bilancio preventivo 2019-2020...
(interruzione di un Consigliere, fuori microfono)
... perché io ho qua nel verbale ARER per 325 millesimi, 325,86
millesimi non presente... Qualcuno pertanto le ha dato dati non
corretti o quanto meno era poco informato, per cui io non le darò
questa documentazione, io le chiedo di fare una nuova verifica e se
le risponderanno la stessa cosa, la prego di andare a fondo a
queste dichiarazioni che torno a dire non sono corrette, perché
questo è un verbale di un'assemblea del condominio.
Arriviamo all'altra problematica. Dire che ARER è poco
collaborativa io penso che non sia in quello che è il fine, nel
senso che ARER a me risulta che è nell'elenco degli Enti pubblici
dipendenti della Regione e precisamente nelle aziende regionali,
per cui a me non pare che sia un buon approccio quello di... non
so, il termine che mi viene più facile da far capire è: far trovare
lungo ai proprietari, perché è legittimo dove la percentuale è
maggiore di chi ha acquistato... che i proprietari possano
scegliersi l'amministratore che vogliono, allora quando vanno in
questa direzione, comincia a esserci qualche piccolo problema con
ARER. Faccio qualche altro esempio, Assessore, così magari ci
capiamo. Poco collaborativo e poco tempestivo, secondo me, è
sicuramente lusinghiero dirlo, perché è successo che i proprietari
che hanno ereditato l'appartamento da genitori che sono purtroppo
defunti... allora per prima cosa quando uno di questi proprietari
vuole mettere in vendita l'appartamento, l'agenzia immobiliare
chiede una liberatoria ad ARER, nel senso che quest'ultima per un
determinato periodo ha una sorta di prelazione. Il problema è che
non ti risponde, per cui i proprietari non possono neanche mettere
in vendita. Allora, ci sono più fattori per cui, secondo me,
bisogna andare a fondo, nel senso che è quanto meno curiosa questa
cosa, come io penso del tutto che sia anche curioso il fatto che...
bene o male noi l'emergenza abitativa l'abbiamo messa in un
contenitore unico, ricordo bene? Allora, è un po' difficile che...
Io penso che se vanno aiutati gli inquilini, non vanno penalizzati
coloro che magari fanno uno sforzo, magari fanno un mutuo per
comprarsi la casa, e allora mi spiegate perché c'è differenza tra
una persona che acquista una casa popolare e non ha riduzioni
neanche sulle autorimesse? Ci sono due pesi e due misure? Perché
uno paga l'affitto e l'altro paga il mutuo? Allora c'è quanto meno
qualche anomalia, Assessore, vada a fondo a questa cosa. Io non le
darò questo nominativo, perché voglio che la prossima volta...
(interruzione dell'Assessore Borrello, fuori
microfono)
... scusi, se ho il verbale che mi dice che "
risultano
assenti invece i Signori ARER per 325 millesimi
", allora è
ARER, non è APS, è riferito comunque al bilancio preventivo. La
convocazione è dell'agosto 2019, per cui è ARER, non è APS, è dopo
l'entrata in vigore della legge, per cui non c'è nessun problema in
merito. Le chiedo pertanto davvero di fare una verifica, perché di
questi casi... siccome non tutti hanno dimestichezza da farci avere
eventualmente la documentazione e io mi immagino ce ne siano più di
uno... pertanto non vorrei che risolviamo un caso e poi nella
logica dell'applicazione rimangono tutti gli altri.
Presidente -
Collega Manfrin, espliciti.
Manfrin (LEGA VDA) -
Sì, è stato detto che ho detto delle
inesattezze durante il mio intervento dall'Assessore, che mi ha
anche citato...
Presidente -
Può proseguire.
Manfrin (LEGA VDA) -
... vede, Assessore, in realtà io
non facevo che ricalcare le parole dell'allora Assessore Baccega,
che affermò esultante: "
per alcuni casi potrebbe esserci un
aumento del 150 percento
". Allora, esultare per questo è stato
un po' curioso, ma il problema in realtà è questo: che le
giustamente dice " non si è applicato fino al 2018 perché c'erano
delle valutazioni in corso nel passaggio tra APS e ARER", in realtà
non è così, perché, visto che abbiamo già trattato, voi avete detto
che le valutazioni sono terminate indicativamente a gennaio 2018,
il che vuol dire che a gennaio 2018 i nuovi aumenti potevano essere
applicati, così non è stato, ma si è dovuto aspettare per altri
sei-sette mesi fino a quando non è arrivato settembre poi si è
applicato; perché? Perché evidentemente forse qualcuno non voleva
aumentare i canoni a pochi mesi dalle elezioni. Detto questo,
evidentemente poi tutte le valutazioni che volete fare fatele, ma
così è, se vi pare.
Presidente -
Assessore Baccega, espliciti il fatto
personale.
Baccega (UV) -
Quest'oggi il collega Manfrin mi ha citato
almeno due volte in tre interventi...
Presidente -
Prego, può continuare.
Baccega (UV) -
... mi sembra opportuno su questo punto
dare una precisazione. Glielo ha già detto due volte il collega
Borrello, lei continua a prendermi per i capelli e tirarmi dentro.
Allora, le dico con grande correttezza e certezza che quel
provvedimento di revisione degli affitti fu fatto in tempi in cui
avevamo fatto tutta una serie di simulazioni e queste simulazioni,
come le ha confermato il collega Borrello adesso, davano a quelli
che avevano un ISEE superiore, ma ben superiore ai 40.000 euro, e
ce ne sono tanti, se lei va a vedere il
planning
di quelle
simulazioni, si renderà conto e io su quello dicevo: questo è un
provvedimento di grande equità nei confronti di quelli che hanno
l'ISEE alto e pagano poco, equità nei confronti di quelli che hanno
l'ISEE basso e pagano tanto: ecco, questo è il concetto. Sono certo
di aver fatto quelle affermazioni, ma ribadisco che esse furono
fatte in questo senso e tutti lo hanno capito con grande chiarezza,
solo che lei vuole manipolare le informazioni... e la sua
manipolazione è come sempre scorretta, perché lei, di fatto, è una
persona scorretta.
Presidente -
Non le chiedo per quale motivo, però invito
davvero l'aula a chiudere questo gioco dei fatti personali.
Manfrin (LEGA VDA) -
Scusi, Presidente, ma è stato detto
che sono una persona scorretta e mi piacerebbe invece di
mostrare...
Presidente -
Prego.
Manfrin (LEGA VDA) -
... no, non sono una persona
scorretta, vede, Assessore, perché i casi sono due se le persone si
lamentano perché il loro canone d'affitto è troppo alto: o mentono
perché possono pagare un canone d'affitto e se lo possono
permettere, oppure non hanno i soldi per pagare e il canone
d'affitto gli è stato aumentato. Delle due l'una: o abbiamo una
serie di mentitori seriali ai quali è stato aumentato l'affitto, se
lo possono permettere ma piangono miseria, oppure abbiamo delle
persone che non se lo possono permettere ma hanno un affitto troppo
alto, è stato loro aumentato. Delle due l'una quindi: o lei ha
sbagliato completamente in un caso, o lei ha sbagliato
completamente nell'altro, tutto qua.
Presidente -
Prego, Presidente, se vuole fare una
comunicazione all'aula...
Fosson (PNV-AC-FV) -
Ho ricevuto da pochi minuti la
comunicazione che la riunione a Roma domani del Comitato delle
Regioni è rinviata in quanto colui che doveva fare la relazione, il
Presidente Toti, a causa del maltempo non riesce a raggiungere
Roma. Non vado quindi più a Roma, mi scuso per questo cambiamento
dell'ordine del giorno provocato oggi. Ho inteso con il collega
Aggravi che l'ultima interpellanza a cui dovevo rispondere non sarà
fatta stasera, ma domani seguendo l'ordine del giorno normale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK