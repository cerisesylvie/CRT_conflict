Consiglio Regionale della Valle d'Aosta - Oggetto del Consiglio n. 2135 del 24 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
TRASPORTI E VIABILITÀ
Impianti a fune
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2135 del 24 maggio 2016 - Resoconto
OGGETTO N. 2135/XIV - Interpellanza: "Valutazioni in ordine
alla proposta di cessione del fabbricato "Gran Baita" da parte
della società "Cervino S.p.A.".
Follien (Presidente) -
Punto n. 20 dell'ordine del
giorno. Per l'illustrazione, la parola al Consigliere Chatrian.
Chatrian (ALPE) -
In questi ultimi quattro o cinque mesi
ci siamo occupati di questo fabbricato di proprietà della "Cervino
S.p.A.", di conseguenza di nostra proprietà, e più volte abbiamo
cercato di sollecitare il Governo, quindi chi in questo momento ha
un ruolo apicale all'interno del Consiglio d'amministrazione della
Cervino, a dare corso a questa bruttezza architettonica, a questo
fabbricato che aveva e ha tuttora delle grandi potenzialità,
proprio per cercare di pungolare, per sollecitare a prendere una
decisione importante. Il primo tassello, dal nostro punto di vista
estremamente positivo, è che la scelta è caduta indubbiamente su
una destinazione molto chiara: quella ricettiva. Secondo me il
centro del dibattito di questo tema era lì, e quando l'Assessore ci
ha confermato la volontà dell'Amministrazione regionale di
mantenere quella destinazione per noi questa si è rivelata la parte
più importante per tutta la comunità.
Seconda considerazione: abbiamo seguito sia in Consiglio che
fuori la procedura che la Cervino ha deciso di mettere in campo con
l'obiettivo di reperire imprenditori interessati ad investire su
questo bene. Un rammarico, e l'avevamo già detto all'Assessore
Marguerettaz: ci fosse stato forse un po' più di tempo e volontà
per creare delle condizioni per poter partecipare, magari ad altre
imprese o albergatori locali...ma con i se e con i ma non si fanno
mai grandi cose.
Oggi abbiamo voluto nuovamente tornare su questo tema per tre
motivi principalmente: ci pareva interessante sapere, conoscere dal
Governo quante sono le aziende, gli imprenditori e gli albergatori
che hanno partecipato a questa offerta, chi sarà l'acquirente -
perché immagino non ci sia ancora un atto che sancisce
l'alienazione di questo bene - se ci sono state altre proposte e di
che peso sono queste proposte, come sono state formulate. Il
secondo quesito è legato, più che alla curiosità, a sapere poi
l'impatto sulla comunità di Valtournenche, a quando vi saranno -
speriamo presto - dei nuovi posti caldi, quindi dei posti letto
disponibili per la località. Il terzo quesito: se il Governo,
l'Assessore, chi risponderà, valuta positivamente questa
operazione. E su questo chiederei gentilmente all'Assessore, se ha
qualche informazione in più, se può renderci edotti sul fatto se il
Consiglio d'amministrazione della Cervino sta dando corso alla
risoluzione che abbiamo approvato due settimane fa: quella di poter
anticipare l'apertura per lo sci estivo, uniformando gli orari del
Breuil con quelli di Zermatt. Se gentilmente ci può dare un po' lo
stato dell'arte. Io penso sia anche un nostro compito quello di
sollecitare e di pungolare, se si può, su certi temi dove magari la
pensiamo alla stessa maniera.
Ultima considerazione. La stagione è andata molto bene,
soprattutto per la Cervino S.p.A.; vediamo se ci sono i presupposti
per migliorare ancora, cerchiamo di migliorare se ci sono le
condizioni. Il Presidente della Cervino fa un'apertura in questo
momento: stanno valutando di mantenere eventualmente aperti gli
impianti sciistici tutto l'anno, gli svizzeri lo stanno facendo già
da tantissimo tempo. Se gentilmente magari l'Assessore ci può
fornire qualche informazione in più in merito anche su questo non
sarebbe male.
Presidente -
Per la risposta, la parola all'Assessore
Marguerettaz.
Marguerettaz (UV) -
Parto dalle domande fuori
interpellanza, perché credo sia interessante definire anche un
metodo. Il Consiglio di amministrazione sicuramente ha ricevuto
subito la risoluzione approvata e sta lavorando. Io credo che dal
punto di vista metodologico - lo ribadisco - possa essere
interessante trovarci in commissione, magari per sentire gli
amministratori della Cervino, che vengano a relazionarci
sull'approfondimento rispetto a questo tema, perché la risoluzione
giustamente l'avevamo condivisa per analizzare tutti i dati. So che
stanno raccogliendo vari elementi per capire cosa vuol dire aprire,
non aprire, costi, non costi; so che si stanno anche confrontando
con Zermatt per capire la coincidenza delle aperture e
l'armonizzazione, perché era poi questo il ragionamento con l'altra
stazione, e quindi con questi elementi credo si possa fare
tranquillamente un passaggio in commissione per dare conto al
Consiglio regionale di questi approfondimenti.
Per quanto attiene all'interpellanza, direi che il pensiero del
collega Chatrian è perfettamente in sintonia con il nostro, in
quanto diamo una valutazione positiva ad un'operazione che,
all'atto della sua realizzazione, dà veramente un valore aggiunto
al comprensorio, sia in termini economici che in termini
ambientali, nonché di presentazione del paese. Lo ricordiamo, la
regia regionale è storia di questi ultimi anni, quindi tutto questo
periodo intercorso tra l'incendio e una decisione non può essere
ascritta al pubblico: la Cervino non aveva una maggioranza
pubblica, quindi direi che le scelte fatte dall'Amministrazione
regionale, di diventare azionisti di riferimento, è un risultato
positivo.
Lei mi chiede dei nomi puntuali: ovviamente sono disposto a
darle tutta la documentazione possibile a titolo di un 116, ma
ritengo che in questa fase i nomi in Consiglio regionale,
trattandosi di imprese e di attività, non siano coerenti. Per cui
le notizie che sono state evidenziate - e che io confermo - ci
portano a dire che un'azienda valdostana si è aggiudicata questa
vendita, che il Consiglio di amministrazione ha valutato
positivamente, ma che ha tre mesi per essere perfezionata. Ecco dal
punto di vista ufficiale c'è stato un Consiglio di amministrazione
che ha valutato positivamente l'offerta e ci sono tre mesi per
sottoscrivere il compromesso; compromesso direi molto interessante,
perché l'importo supera di alcune decine di migliaia di euro il
milione e mezzo, quindi abbiamo un importo di tutto interesse. Vi
sono poi state altre offerte, ovviamente inferiori, e richieste che
non sono state accolte.
La tempistica credo sia molto interessante: si parla di 24 mesi
dalla demolizione che, prendendoci per tempo, dovrebbe avvenire per
l'autunno del 2017. L'obiettivo evidenziato è quindi per la
stagione invernale 2019/2020, e 24 mesi dalla demolizione non sarà
una cosa da poco, perché lì bisogna vedere quali saranno le scelte
progettuali, poiché ci sono tutti i temi della discarica, dello
smaltimento o del ritrattamento del materiale di risulta.
La ricettività complessiva che dovrebbe scaturire da questo
intervento è di 200 posti letto che dovrebbe avere una ricaduta,
facendo una stima di riempimento nella stagione invernale al 70
percento su 21 settimane di apertura, da dicembre ad
aprile...stiamo parlando ovviamente di sciatori, perché lei sa
benissimo che non tutto il riempimento alberghiero è costituito da
sciatori, quindi sto facendo delle valutazioni sul riempimento
dell'albergo di sciatori...e con un 35 percento di sciatori nella
stagione estiva da luglio ad agosto (nove settimane), dovrebbe
produrre, tra commissioni e vendite, 500 mila euro all'anno per la
Cervino, quindi direi una valutazione decisamente positiva. Le
considerazioni sono pertanto decisamente positive.
La struttura poi ha delle ricadute occupazionali; un albergo di
questo genere dovrebbe portare ad un impiego di circa 60 addetti,
quindi anche lì si aprono degli sbocchi professionali non da poco.
Sapete quanto è costoso e impegnativo creare un posto di lavoro;
qua stiamo parlando di 60 addetti e questo dato - guardo il collega
Donzel - lo possiamo considerare per la Valle d'Aosta come quello
di una media-grande impresa, ovviamente non con i canoni europei,
ma per i canoni valdostani è un'azienda molto importante. Sempre
parlando di valutazioni della Cervino, queste sono ulteriormente
positive perché, comunque vada, su quel bene avremmo avuto la
necessità di intervenire e lei l'ha sottolineato: oltre ad essere
un ingombro ambientale, era anche un problema strutturale,
bisognava comunque fare degli interventi che sicuramente superavano
il milione di euro. Per questa valutazione sono disponibile a darle
tutta la documentazione possibile. Credo che in questo momento più
che il nome dell'azienda sia importante altro, ma poi ai fini della
trasparenza e delle cose le daremo tutti i verbali del caso.
Presidente -
Per la replica, la parola al Consigliere
Chatrian.
Chatrian (ALPE) -
Grazie Assessore, e grazie alla
Cervino. Ogni tanto abbiamo delle belle notizie e speriamo che ci
siano poi tutte le condizioni per chiudere il cerchio, come lei ha
esposto, a seguito delle nostre sollecitazioni.
Due considerazioni. Non mi nascondo e non nascondiamo che noi,
all'epoca - nel 2008 - eravamo un po' scettici e titubanti sulla
regia pubblica su un colosso dove c'erano le condizioni di natura
privata a stare in piedi con le proprie gambe. Le cose vanno dette,
nessun problema ad affrontare le cose. Lei prima ha parlato di
regia pubblica ed è per quello che ho fatto anche questo passaggio.
Va bene la regia pubblica, crediamo proprio si debba andare in
quella direzione, dove ci sono delle potenzialità, ci sono dei
numeri e poi ci sono delle ricadute. Lei parlava prima di 50-60
potenziali posti di lavoro quasi a costo zero, se pensiamo questi
potrebbero comunque nascere.
Faccio un passaggio in più, a livello proprio di considerazione
generale: valutate tutte le volte il discorso dell'apertura magari
anticipata per l'estate, per l'inverno, valutiamo anche il bilancio
della Cervino S.p.A., e ben venga se ha un suo bel più davanti, un
bell'utile. Io dico che la ricaduta vada per tutta la Comunità
montana e per tutta la Valle d'Aosta, perché comunque il traino di
quasi il 35 percento degli sciatori comunque incide sulla
percentuale valdostana. Se è una società pubblica sana che può
essere gestita ancora meglio, che può essere ancora più
performante, che può avere degli
atout -
non dimentichiamoci
delle ricadute che poi vanno con le proprie gambe e degli attori
privati, piccoli o grandi che siano, e ben venga inoltre il singolo
posto di lavoro creato anche da un piccolo artigiano a costo zero -
penso che abbiamo tutti mosso la classifica dalla parte giusta. Se
c'è spazio in quella vallata più che in altre, per ragioni anche di
altitudine, di potenzialità, facciamolo, perché c'è spazio. Lì vuol
dire creare posti di lavoro, occupazione e nuove sfide per i
prossimi decenni a questo punto, quindi vuol dire reddito, vuol
dire benessere e anche qualità della vita più volte espressa in
quest'aula. Chi abita in montagna sa a cosa mi riferisco.
Presidente -
La seduta è riaggiornata alle 15:30.
La seduta termina alle ore 12:58.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK